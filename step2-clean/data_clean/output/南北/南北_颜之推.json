{
    "dynasty": "南北",
    "author": "颜之推",
    "intro": "",
    "items": [
        {
            "title": "古意",
            "content": [
                "十五好诗书，二十弹冠仕。",
                "楚王赐颜色，出入章华里。",
                "作赋凌屈原，读书夸左史。",
                "数从明月宴，或侍朝云祀。",
                "登山摘紫芝，泛江采绿芷。",
                "歌舞未终曲，风尘暗天起。",
                "吴师破九龙，秦兵割千里。",
                "狐兔穴宗庙，霜露沾朝市。",
                "璧入邯郸宫，剑去襄城水。",
                "未获殉陵墓，独生良足耻。",
                "悯悯思旧都，恻恻怀君子。",
                "白发窥明镜，忧伤没余齿。"
            ]
        }
    ]
}