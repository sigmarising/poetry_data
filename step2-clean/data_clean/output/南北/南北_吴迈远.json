{
    "dynasty": "南北",
    "author": "吴迈远",
    "intro": "",
    "items": [
        {
            "title": "游庐山观道士石室",
            "content": [
                "蒙茸众山里，往来行迹稀。",
                "寻岭达仙屋，道士披云归。",
                "似著周时冠，状披汉时衣。",
                "安知世代积，服古人不衰。",
                "得我宿昔情，知我道无为。"
            ]
        },
        {
            "title": "长相思",
            "content": [
                "晨有行路客，",
                "依依造门端。",
                "人马风尘色，",
                "知从河塞还。",
                "时我有同栖，",
                "结宦游邯郸。",
                "将不异客子，",
                "分饥复共寒。",
                "烦君尺帛书，",
                "寸心从此殚。",
                "遣妾长憔悴，",
                "岂复歌笑颜。",
                "檐隐千霜树，",
                "庭枯十载兰。",
                "经春不举袖，",
                "秋落宁复看。",
                "一见愿道意，",
                "君门已九关。",
                "虞卿弃相印，",
                "担簦为同欢。",
                "闺阴欲早霜，",
                "何事空盘桓。"
            ]
        },
        {
            "title": "长别离",
            "content": [
                "生离不可闻，",
                "况复长相思。",
                "如何与君别，",
                "当我盛年时。",
                "蕙华每摇荡，",
                "妾心长自持。",
                "荣乏草木欢，",
                "悴极霜露悲。",
                "富贵貌难变，",
                "贫贱颜易衰。",
                "持此断君肠，",
                "君亦且自疑。",
                "淮阴有逸将，",
                "折羽谢翻飞。",
                "楚有扛鼎士，",
                "出门不得归。",
                "正为隆准公，",
                "仗剑入紫微。",
                "君才定何如，",
                "白日下争晖。"
            ]
        }
    ]
}