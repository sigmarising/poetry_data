{
    "dynasty": "魏晋",
    "author": "陆云",
    "intro": "",
    "items": [
        {
            "title": "征西大将军京陵王公会射堂皇太子见命作此诗",
            "content": [
                "芒芒太极。",
                "玄化烟煴。",
                "颓形成器。",
                "凌象垂文。",
                "大钧造物。",
                "庶类羣分。",
                "先识经始。",
                "实综彝伦。"
            ]
        },
        {
            "title": "诗",
            "content": [
                "逍遥近南畔。",
                "长啸作悲叹。"
            ]
        },
        {
            "title": "芙蓉诗",
            "content": [
                "一",
                "盈盈荷上露。",
                "灼灼如明珠。",
                "二",
                "寝共织成被。",
                "絮以同攻绵。",
                "三",
                "夏摇比翼扇。",
                "冬坐比肩毡。"
            ]
        },
        {
            "title": "诗",
            "content": [
                "绿房含青实。",
                "金条悬白璆。",
                "俯仰随风倾。",
                "炜炜照清流。"
            ]
        },
        {
            "title": "为顾彦先赠妇往返诗四首",
            "content": [
                "一",
                "我在三川阳。",
                "子居五湖阴。",
                "山海一何旷。",
                "譬彼飞与沉。",
                "目想清惠姿。",
                "耳存淑媚音。",
                "独寐多远念。",
                "寤言抚空衿。",
                "彼美同怀子。",
                "非尔谁为心。",
                "二",
                "悠悠君行迈。",
                "茕茕妾独止。",
                "山河安可踰。",
                "永路隔万里。",
                "京师多妖冶。",
                "粲粲都人子。",
                "雅步袅纤腰。",
                "巧笑发皓齿。",
                "佳丽良可美。",
                "衰贱焉足纪。",
                "远蒙眷顾言。",
                "衔恩非望始。",
                "三",
                "翩翩飞蓬征。",
                "郁郁寒木荣。",
                "游止固殊性。",
                "浮沉岂一情。",
                "隆爱结在昔。",
                "信誓贯三灵。",
                "秉心金石固。",
                "岂从时俗倾。",
                "美目逝不顾。",
                "纤腰徒盈盈。",
                "何用结中欵。",
                "仰指北辰星。",
                "四",
                "浮海难为水。",
                "游林难为观。",
                "容色贵及时。",
                "朝华忌日晏。",
                "皎皎彼姝子。",
                "灼灼怀春粲。",
                "西城善稚舞。",
                "总章饶清弹。",
                "鸣簧发丹唇。",
                "朱弦绕素腕。",
                "轻裾犹电挥。",
                "双袂如霞散。",
                "华容溢藻幄。",
                "哀响入云汉。",
                "知音世所希。",
                "非君谁能赞。",
                "弃置北辰星。",
                "问此玄龙焕。",
                "时暮复何言。",
                "华落理必贱。"
            ]
        },
        {
            "title": "答张士然诗",
            "content": [
                "行迈越长川。",
                "飘飖冒风尘。",
                "通波激枉渚。",
                "悲风薄丘榛。",
                "修路无穷迹。",
                "井邑自相循。",
                "百城各异俗。",
                "千室非良邻。",
                "欢旧难假合。",
                "风土岂虚亲。",
                "感念桑梓域。",
                "髣髴眼中人。",
                "靡靡日夜远。",
                "眷眷怀苦辛。"
            ]
        },
        {
            "title": "答兄平原诗",
            "content": [
                "悠悠涂可极。",
                "别促怨会长。",
                "衔思恋行迈。",
                "兴言在临觞。",
                "南津有绝济。",
                "北渚无河梁。",
                "神往同逝感。",
                "形留悲参商。",
                "衡轨若殊迹。",
                "牵牛非服箱。"
            ]
        },
        {
            "title": "赠孙显世诗",
            "content": [
                "制动以静。",
                "秘景在隆。",
                "云根可栖。",
                "乐此隈岑。"
            ]
        },
        {
            "title": "失题",
            "content": [
                "有美一人。",
                "芳问芬葩。",
                "嗟我钦羡。",
                "梦想光华。",
                "亦既至止。",
                "上下欣嘉。",
                "德馥秋兰。",
                "容茂春罗。",
                "淑似令娣。",
                "惟予陋何。",
                "虽有良友。",
                "朽木难加。",
                "爱乐朋规。",
                "赠以斯歌。",
                "皆能载之。",
                "其美孔多。",
                "嗟痛薄祜。",
                "并罹哀苦。",
                "堂构既崩。",
                "过庭莫覩。",
                "我悴西邻。",
                "子沉东土。",
                "契阔艰辛。",
                "谁与晤语。",
                "身滞情往。",
                "神游影处。",
                "发梦宵寐。",
                "以慰延伫。"
            ]
        },
        {
            "title": "失题",
            "content": [
                "美哉良友。",
                "禀德坤灵。",
                "明照远鉴。",
                "幽微妍精。",
                "超迹皇英。",
                "质如瑶琼。",
                "赠我翰林。",
                "示我丹诚。",
                "道同契合。",
                "体异心幷。",
                "自顷西徂。",
                "合于五楼。",
                "迟想欢嬿。",
                "观我良畴。",
                "亦既至止。",
                "愿言莫由。",
                "室迩入鬲。",
                "中情则忧。",
                "抱恨东游。",
                "神往形留。",
                "何以合志。",
                "寄之此诗。",
                "何以写思。",
                "记之斯辞。",
                "我心爱矣。",
                "歌以赠之。",
                "无秘尔音。",
                "不我是贻。"
            ]
        },
        {
            "title": "失题",
            "content": [
                "一",
                "悠悠县象。",
                "昭回太素。",
                "清浊迭兴。",
                "升降启度。",
                "遗和既爽。",
                "季春告暮。",
                "朱明来思。",
                "青阳受煦。",
                "二",
                "日征月盈。",
                "天道变通。",
                "太初陶物。",
                "造化为功。",
                "四月怀夏。",
                "南征观方。",
                "凯风有集。",
                "飘飖南窻。",
                "思乐万物。",
                "观异知同。",
                "三",
                "有渰萋萋。",
                "甘雨未播。",
                "黍稷方华。",
                "中田多稼。",
                "庭槐振藻。",
                "园桃阿那。",
                "薄言观物。",
                "在堂知化。",
                "四",
                "蓬户惟情。",
                "玩物一室。",
                "明发有怀。",
                "念昔先哲。",
                "通梦幽人。",
                "彷佛遗烈。",
                "清晖在天。",
                "孰与永日。",
                "五",
                "乃启遗籍。",
                "思予大观。",
                "幽居傲物。",
                "顾景怡颜。",
                "况惟解舞。",
                "衡门重关。",
                "思媚古人。",
                "有怀良盘。",
                "沉曦含辉。",
                "芳烈如兰。",
                "六",
                "厥初生民。",
                "有物有类。",
                "自古有称。",
                "大宝以位。",
                "征徒式好。",
                "俊奔攸遂。",
                "启予有闻。",
                "诲尔达贵。",
                "七",
                "达贵伊何。",
                "天爵无荣。",
                "浑沦大昧。",
                "混其浊清。",
                "毁方遯象。",
                "遗顽履贞。",
                "道实藏器。",
                "景以昭形。",
                "八",
                "芒芒陋世。",
                "奚兢奚错。",
                "牧彼纷华。",
                "委之冲漠。",
                "漂志垂天。",
                "矫心冯阁。",
                "通好庄聃。",
                "仪刑有作。",
                "安得达人。",
                "顾予命薄。"
            ]
        },
        {
            "title": "答孙显世诗",
            "content": [
                "一",
                "邈矣上祖。",
                "垂休万叶。",
                "广问弘被。",
                "崇轨峻蹑。",
                "高山克荒。",
                "大川利涉。",
                "繁兹惟祜。",
                "风连云接。",
                "二",
                "大人有作。",
                "二后利见。",
                "九功敷奏。",
                "七德殷荐。",
                "鼎实重饪。",
                "芳烈再扇。",
                "奕叶弘道。",
                "天禄来宴。",
                "三",
                "道弘振古。",
                "祚来替今。",
                "如彼在川。",
                "亦有浮沉。",
                "大韶既系。",
                "响比我音。",
                "岂曰荒止。",
                "涂弗克寻。",
                "四",
                "昌风改物。",
                "岂水易澜。",
                "百川总纪。",
                "四海合源。",
                "在彼焉取。",
                "聿来莫观。",
                "曾是褊心。",
                "敢忘丘园。",
                "五",
                "员晖偏照。",
                "玄泽谬盈。",
                "发彼承华。",
                "顿此增城。",
                "托景灵云。",
                "倦游户庭。",
                "匪曰能之。",
                "实忝长婴。",
                "六",
                "焕矣金虎。",
                "袭我皇猷。",
                "孰云匪吝。",
                "仰媿苍流。",
                "往蹇来反。",
                "弭迹一丘。",
                "娈彼东朝。",
                "言即尔谋。",
                "七",
                "振振孙子。",
                "洪族之纪。",
                "志拟龙潜。",
                "德配麟趾。",
                "弘义朖节。",
                "克明峻轨。",
                "遵彼中皋。",
                "于穆不已。",
                "八",
                "于穆不已。",
                "大都是阶。",
                "之子于命。",
                "人应如颓。",
                "厚德时迈。",
                "协风允谐。",
                "惠此海湄。",
                "俾也可怀。",
                "九",
                "乃眷丘林。",
                "乐哉河曲。",
                "解绂投簪。",
                "披褐怀玉。",
                "遗情春台。",
                "托荫寒木。",
                "言念伊人。",
                "温其在谷。",
                "十",
                "道俟人行。",
                "辞以义辑。",
                "和容过表。",
                "余未云执。",
                "惠音高播。",
                "清风骏集。",
                "怀德形抚。",
                "临篇景立。"
            ]
        },
        {
            "title": "赠郑曼季诗四首 南衡",
            "content": [
                "一",
                "南衡惟岳。",
                "峻极昊苍。",
                "瞻彼江湘。",
                "惟水泱泱。",
                "清和有合。",
                "俊乂以藏。",
                "天保定尔。",
                "茂以琼光。",
                "景秀蒙汜。",
                "颖逸扶桑。",
                "我之怀矣。",
                "休音峻扬。",
                "二",
                "穆穆休音。",
                "有来肃雍。",
                "沉波涌奥。",
                "渊芳馥风。",
                "傃虚养恬。",
                "照日遗踪。",
                "考盘遵渚。",
                "思乐潜龙。",
                "我之怀矣。",
                "寘尔华宫。",
                "三",
                "和璧在山。",
                "荆林玉润。",
                "之子于潜。",
                "清辉远振。",
                "克称輶德。",
                "作宝有晋。",
                "和声在林。",
                "羽仪未变。",
                "我之怀矣。",
                "有客来信。",
                "四",
                "风云有作。",
                "应通山渊。",
                "清琴启弹。",
                "宫商乘弦。",
                "类族知感。",
                "有命自天。",
                "夷叔希世。",
                "犹谓比肩。",
                "矧我与子。",
                "姤会斯年。",
                "我之怀矣。",
                "其好缠绵。",
                "五",
                "古人有言。",
                "诗以宣心。",
                "我之怀矣。",
                "在彼北林。",
                "北林何有。",
                "于焕斯文。",
                "琼瑰非宝。",
                "尺牍成珍。",
                "丰华非妙。",
                "得意惟神。",
                "河鲂登俎。",
                "遭逢清川。"
            ]
        },
        {
            "title": "赠郑曼季诗四首 鸣鹤",
            "content": [
                "一",
                "鸣鹤在阴。",
                "戢其左翼。",
                "肃雍和鸣。",
                "在川之域。",
                "假乐君子。",
                "祚尔明德。",
                "思乐重虚。",
                "归于其极。",
                "嗟我怀人。",
                "惟馨黍稷。",
                "二",
                "鸣鹤在阴。",
                "其鸣喈喈。",
                "垂翼兰沼。",
                "濯清芳池。",
                "假乐君子。",
                "其茂猗猗。",
                "底之瑰宝。",
                "有粲琼瓌。",
                "乃振褧裳。",
                "袭尔好衣。",
                "嗟我怀人。",
                "启襟以晞。",
                "三",
                "鸣鹤在阴。",
                "其仪蔼蔼。",
                "谓天盖高。",
                "和音于迈。",
                "假乐君子。",
                "笃膺俊乂。",
                "穆风潜烈。",
                "兴云戢荟。",
                "德茂当年。",
                "时愆嘉会。",
                "安德鞶藻。",
                "改尔缟带。",
                "嗟我怀人。",
                "心焉忼忾。",
                "四",
                "鸣鹤在阴。",
                "载好其声。",
                "渐陆仪羽。",
                "遵渚回泾。",
                "假乐君子。",
                "祚之笃生。",
                "德耀有穆。",
                "如瑶如琼。",
                "视流濯发。",
                "灭景遗缨。",
                "安得风云。",
                "雨尔北冥。",
                "嗟我怀人。",
                "惟用伤情。"
            ]
        },
        {
            "title": "赠郑曼季诗四首 谷风",
            "content": [
                "一",
                "习习谷风。",
                "扇此暮春。",
                "玄泽坠润。",
                "灵华烟煴。",
                "高山炽景。",
                "乔木兴繁。",
                "兰波清涌。",
                "芳浒增源。",
                "感物兴想。",
                "念我怀人。",
                "二",
                "习习谷风。",
                "载穆其音。",
                "流芳鼓物。",
                "清尘拂林。",
                "霖雨嘉播。",
                "有渰凄阴。",
                "归鸿逝矣。",
                "玄鸟来吟。",
                "嗟我怀人。",
                "其居乐潜。",
                "明发有想。",
                "如结予心。",
                "三",
                "习习谷风。",
                "以温以凉。",
                "玄黄交泰。",
                "品物含章。",
                "潜介渊跃。",
                "飞鸟云翔。",
                "嗟我怀人。",
                "在津之梁。",
                "明发有思。",
                "凌波褰裳。",
                "四",
                "习习谷风。",
                "有集惟乔。",
                "嗟我怀人。",
                "于焉逍遥。",
                "鸾栖高冈。",
                "耳想云韶。",
                "拊翼坠夕。",
                "和鸣兴朝。",
                "我之思之。",
                "言怀其休。",
                "五",
                "习习谷风。",
                "其音孔嘉。",
                "所谓伊人。",
                "在谷之阿。",
                "虎质山啸。",
                "龙辉渊播。",
                "维南有箕。",
                "匪休其和。",
                "有捄天毕。",
                "戢尔滂沱。",
                "懿厥河汉。",
                "耽彼大华。",
                "明发有怀。",
                "我劳如何。"
            ]
        },
        {
            "title": "答兄平原诗",
            "content": [
                "伊我世族。",
                "太极降精。",
                "昔在上代。",
                "轩虞笃生。",
                "厥生伊何。",
                "流祚万龄。",
                "南岳有神。",
                "乃降厥灵。",
                "诞钟祖考。",
                "彻兹神明。",
                "运步玉衡。",
                "仰和太清。",
                "宾御四门。",
                "旁穆紫庭。",
                "紫庭既穆。",
                "威声爰振。",
                "厥振何。",
                "播化殊邻。",
                "清风攸被。",
                "率土归仁。",
                "彤弧所弯。",
                "万里无尘。",
                "功昭王府。",
                "帝庸厥勋。",
                "黄钺授征。",
                "锡命频繁。",
                "阚如虓虎。",
                "肃兹三军。",
                "光若辰跱。",
                "亮彼公门。",
                "仍世上司。",
                "芳流庆云。",
                "纯和所产。",
                "爰育仁昆。",
                "诞丰岐嶷。",
                "实昭令闻。",
                "令闻伊何。",
                "休音允臧。",
                "先公克构。",
                "乃崇斯堂。",
                "耀颖上京。",
                "发迹扶桑。",
                "戎车出征。",
                "时惟鹰扬。",
                "鹰扬既昭。",
                "勋庸克迈。",
                "天子命我。",
                "镇弼于外。",
                "代作扞城。",
                "以表南裔。",
                "降灾匪蠲。",
                "景命颠沛。",
                "惟我贤昆。",
                "天姿秀生。",
                "含奇播越。",
                "明德惟馨。",
                "太阳散气。",
                "乃禀厥和。",
                "山川垂度。",
                "爰则厥遐。",
                "厥遐伊何。",
                "惟光惟大。",
                "惟大伊何。",
                "如岱如渭。",
                "恢此广渊。",
                "廓彼洪懿。",
                "弘道惇德。",
                "渊哉为器。",
                "统我先基。",
                "弱冠慷慨。",
                "将弘祖业。",
                "实崇奕世。",
                "咨予顽曚。",
                "蕞尔弱才。",
                "沈耀玄渚。",
                "挹庇云淇。",
                "陶化靡移。",
                "固陋于兹。",
                "瞻仰洪范。",
                "实忝先基。",
                "巍巍先基。",
                "重规累构。",
                "赫赫重光。",
                "遐风激鹜昔我先公。",
                "爰造斯猷。",
                "今我六蔽。",
                "匪崇克扶。",
                "悠悠大道。",
                "载邈载遐。",
                "洋洋渊源。",
                "如海如河。",
                "昔我先公。",
                "斯纲斯纪。",
                "今我末嗣。",
                "乃倾乃圮。",
                "世业之颓。",
                "自予小子。",
                "仰愧灵丘。",
                "衔忧没齿。",
                "忧怀惟何。",
                "顾景惟尘。",
                "峨峨高踪。",
                "眇眇贸辰。",
                "明德继体。",
                "莫非哲人。",
                "今我顽鄙。",
                "规范靡遵。",
                "仍世载德。",
                "荒之予身。",
                "莫峻匪岳。",
                "有俊"
            ]
        },
        {
            "title": "赠顾尚书诗",
            "content": [
                "五岳降神。",
                "四渎炳灵。",
                "两仪钧陶。",
                "参和大成。",
                "兆光人伦。",
                "诞育至英。",
                "于显尚书。",
                "实惟我兄。",
                "行成世则。",
                "才为时生。",
                "体道既弘。",
                "大德允明。",
                "厥弘伊何。",
                "靡旷不遵。",
                "厥明伊何。",
                "靡妙不研。",
                "无索照灼。",
                "有求幽玄。",
                "细微不错。",
                "毫芒以陈。",
                "积篑为山。",
                "纳流成渊。",
                "扶翘布华。",
                "养物作春。",
                "所肃以礼。",
                "所润以仁。",
                "宣质拔行。",
                "曜文八采。",
                "坚不可钻。",
                "清如凝水。",
                "方迹迎朖。",
                "蹈齐阙里。",
                "晞圣而惟。",
                "亦顾之子。",
                "彼弃芝英。",
                "玩此兰茝。",
                "异世同芳。",
                "其馥不已。",
                "有兰既馥。",
                "我风载清。",
                "能芬南岳。",
                "运芳北征。",
                "子有其德。",
                "人求其馨。",
                "逝此陋巷。",
                "熏彼紫庭。",
                "厥音不已。",
                "鼓钟有声。",
                "闻天之聪。",
                "譬之鹄鸣。",
                "天聪既招。",
                "我实惟彰。",
                "乘风之凤。",
                "眷言朝阳。",
                "披云藻绣。",
                "来此旧乡。",
                "谦光自抑。",
                "厥辉愈扬。",
                "丽容魋翕。",
                "孔好已张。",
                "既照平林。",
                "具我华英。",
                "华英已曜。",
                "余光难延。",
                "会浅别速。",
                "哀以绍欣。",
                "追旷同涂。",
                "暂和笑言。",
                "殊音合奏。",
                "曲异响连。",
                "绝我欢条。",
                "统我思因。",
                "根分来在。",
                "爱感往思。",
                "我非形景。",
                "有处有游。",
                "载离载会。",
                "且欢且忧。",
                "感彼远旷。",
                "吝此延娱。",
                "乐奏声哀。",
                "言发涕流。",
                "唯愿我子。",
                "德与福俱。",
                "亦天之佑。",
                "亦我之私。"
            ]
        },
        {
            "title": "答吴王上将顾处微诗",
            "content": [
                "一",
                "邈矣大昧。",
                "造化明明。",
                "物以曲全。",
                "人以直生。",
                "类聚百族。",
                "羣分万形。",
                "员渊挺隋。",
                "方川吐琼。",
                "二",
                "蔼蔼洪族。",
                "天禄攸蕃。",
                "神绥厥本。",
                "道裕其源。",
                "条有丰叶。",
                "波无辍澜。",
                "烈风时播。",
                "芳响世繁。",
                "三",
                "曰繁曰赜。",
                "载德于兹。",
                "克文克敏。",
                "乃惠乃慈。",
                "遵彼洪流。",
                "薄言咏之。",
                "好是神契。",
                "聊与之期。",
                "四",
                "仁勇同宅。",
                "文武相纷。",
                "王谓御事。",
                "谁抚上军。",
                "于时翻飞。",
                "虎啸江濆。",
                "式遏不虞。",
                "俾也无尘。",
                "五",
                "三代既远。",
                "直道垂音。",
                "非齿焉尚。",
                "非德孰钦。",
                "钻仰自古。",
                "鲜曰在今。",
                "匪唯形交。",
                "殷荐其心。",
                "六",
                "心以殷荐。",
                "分以道成。",
                "祗服惠顾。",
                "畴此深情。",
                "亦有芳讯。",
                "薄载其诚。",
                "岂无春晖。",
                "兹焉可荣。",
                "七",
                "大道易闻。",
                "崇轨难袭。",
                "孰云匪衍。",
                "咎吝尤集。",
                "敢谢不佞。",
                "栖山自戢。",
                "临篇焉愧。",
                "德輶辞辑。",
                "八",
                "翩彼日月。",
                "逝犹骇电。",
                "朝华未厌。",
                "夕风已扇。",
                "诗亦有悲。",
                "无几相见。",
                "怀德叹心。",
                "于焉东眷。",
                "九",
                "平津晚贡。",
                "贡公后征。",
                "陟彼玉阶。",
                "黄发来升。",
                "灵卉三秀。",
                "芳草秋兴。",
                "唯颐清神。",
                "福禄是膺。"
            ]
        },
        {
            "title": "赠郑曼季诗四首 高冈",
            "content": [
                "一",
                "瞻彼高冈。",
                "有猗其桐。",
                "允也君子。",
                "实宝南江。",
                "员规启裕。",
                "沈矩履方。",
                "泳此明流。",
                "清澜川通。",
                "陟彼衡林。",
                "味其回芳。",
                "二",
                "馥矣回芳。",
                "绸缪中原。",
                "祁祁庶类。",
                "薄采其芬。",
                "栖迟泌丘。",
                "容与衡门。",
                "声播东汜。",
                "响溢南云。",
                "三",
                "穆穆阊阖。",
                "南端启钥。",
                "庶明以庸。",
                "帝听式阙。",
                "有凤于潜。",
                "在林栖翮。",
                "非予之祚。",
                "孰与好爵。",
                "四",
                "幽居玩物。",
                "顾景自颐。",
                "发愤潜帷。",
                "彷佛有思。",
                "予美亡此。",
                "终然肯来。",
                "企予与言。",
                "惟用作诗。"
            ]
        },
        {
            "title": "答大将军祭酒顾令文诗",
            "content": [
                "一",
                "惟林有鸾。",
                "惟渊有螭。",
                "显允明德。",
                "实邦之基。",
                "先后陟恪。",
                "子配于兹。",
                "遵彼玉堂。",
                "受言遘之。",
                "二",
                "中原有轨。",
                "世鲜克蹈。",
                "先民有怀。",
                "子探其妙。",
                "心犹水鉴。",
                "函景内照。",
                "名若振炎。",
                "摅光外耀。",
                "三",
                "相彼水鉴。",
                "民胥攸临。",
                "矧曰明德。",
                "人谁弗钦。",
                "写我朶颐。",
                "即尔澄心。",
                "义隆自古。",
                "好邈在今。",
                "四",
                "大人有作。",
                "兴云自天。",
                "之子于升。",
                "亦跃于渊。",
                "景曳清霄。",
                "响发鸣弦。",
                "义问弘集。",
                "淑风载鲜。",
                "五",
                "企予朔都。",
                "非子孰念。",
                "岂无弱翰。",
                "才不克赡。",
                "惠音聿来。",
                "琼华玉艳。",
                "无德不报。",
                "念辞惟忝。"
            ]
        },
        {
            "title": "答顾秀才诗",
            "content": [
                "一",
                "芒芒上玄。",
                "有物有则。",
                "厥初造命。",
                "立我艺则。",
                "爰兹族类。",
                "有觉先识。",
                "斯文未丧。",
                "诞育明德。",
                "二",
                "允矣顾生。",
                "载灵之和。",
                "沉根芳沼。",
                "濯秀兰波。",
                "渊翘戢颖。",
                "景茂凌华。",
                "惟是德心。",
                "是用闲邪。",
                "三",
                "德心伊何。",
                "行归于周。",
                "希高仰峻。",
                "企远怀悠。",
                "匪愿在明。",
                "靡倦斯幽。",
                "凡我同朋。",
                "瞻言清休。",
                "四",
                "慎终于远。",
                "俾民归厚。",
                "言若有行。",
                "及予携手。",
                "何以恤我。",
                "其仁孔有。",
                "心之云爱。",
                "隆敬其久。",
                "五",
                "既迈斯仁。",
                "亦迪兹文。",
                "藻不雕朴。",
                "华不变淳。",
                "有斐君子。",
                "如珪如璠。",
                "仰钦德类。",
                "依怀惠诠。",
                "式扬好问。",
                "邦家于宣。"
            ]
        },
        {
            "title": "赠鄱阳府君张仲膺诗",
            "content": [
                "一",
                "神林何有。",
                "奇华妙实。",
                "皇朝如何。",
                "穷文极质。",
                "斌斌君子。",
                "升堂入室。",
                "太上有曜。",
                "子诞其辉。",
                "知机日难。",
                "子达其微。",
                "入辅帷幄。",
                "出御千里。",
                "滔滔江汉。",
                "南国之纪。",
                "二",
                "谒帝东堂。",
                "剖符南征。",
                "天子命我。",
                "车服以荣。",
                "何以润之。",
                "德被苍生。",
                "何以济之。",
                "威振羣城。",
                "却愚以化。",
                "崇贤以仁。",
                "凤舒其翮。",
                "龙濯其鳞。",
                "忆彼荒薮。",
                "莫敢不宾。",
                "虽云旧邦。",
                "其命维新。",
                "三",
                "卞和南金。",
                "终始一色。",
                "显允君子。",
                "穷达一德。",
                "弘仁厉道。",
                "物究其极。",
                "古贤受爵。",
                "循墙虔恭。",
                "今哲居贵。",
                "履盈如冲。",
                "接新以化。",
                "爱旧以丰。",
                "隆此嘤鸣。",
                "惇彼谷风。",
                "四",
                "忠至宠加。",
                "孝至荣集。",
                "内崇南芬。",
                "外清名邑。",
                "炜炜棠棣。",
                "敻增其华。",
                "猗猗桑梓。",
                "厥耀孔多。",
                "被绣昼行。",
                "昔人攸羡。",
                "阶云飞藻。",
                "孰与同粲。",
                "五",
                "人道伊何。",
                "难合易离。",
                "会如升峻。",
                "别如顺淇。",
                "嗟我怀人。",
                "曷云其来。",
                "贡言执手。",
                "涕既陨之。",
                "一",
                "玄黄挺秀。",
                "诞受至真。",
                "行该其高。",
                "德备其新。",
                "光莹之伟。",
                "隋卞同珍。",
                "腾都之骏。",
                "龙凤合尘。",
                "二",
                "皇皇明哲。",
                "应期继声。",
                "华暎殊域。",
                "实镇天庭。",
                "入辅出辅。",
                "干干靡宁。",
                "夏发凉台。",
                "我雨我暑。",
                "冬违邦族。",
                "风霜是处。",
                "嗟彼独宿。",
                "谁与晤语。",
                "飘飖艰辛。",
                "非禹孰举。",
                "言念君子。",
                "怅惟心楚。",
                "三",
                "悠悠山川。",
                "骁骁征遐。",
                "陟升嶣嶤。",
                "降涉洪波。",
                "言无不利。",
                "乘崄而嘉。",
                "人怀思虑。",
                "我保其和。",
                "四",
                "邂逅相遇。",
                "良愿乃从。",
                "不逢知己。",
                "谁济予躬。",
                "莫攀莫附。",
                "媿我高风。",
                "时过年迈。",
                "晻冉桑榆。",
                "晞光赖润。",
                "亦在斯须。"
            ]
        },
        {
            "title": "赠顾骠骑诗 思文",
            "content": [
                "一",
                "思文祁阳。",
                "祁阳克畯。",
                "天锡纯嘏。",
                "宣兹义问。",
                "德音既烈。",
                "海外有奋。",
                "既奋斯音。",
                "祗敬厥德。",
                "昭治其家。",
                "覃及邦国。",
                "永肇仪刑。",
                "俾民惟则。",
                "二",
                "文王在上。",
                "太姒思齐。",
                "鲁侯克昌。",
                "亦赖令妻。",
                "鉴神有顾。",
                "苹繁在斯。",
                "祁阳载天。",
                "作之伉俪。",
                "三",
                "在虞之胄。",
                "实惟有姚。",
                "颖艳玉秀。",
                "华茂桃夭。",
                "居显祗明。",
                "在灵格幽。",
                "清尘熠烁。",
                "淑心绸缪。",
                "爰及祁阳。",
                "惟德之周。",
                "四",
                "其德伊何。",
                "和贞虔告。",
                "师民履素。",
                "言谋虑度。",
                "钟鼓思乐。",
                "靖端夙效。",
                "考休攸嫔。",
                "来嫁于顾。",
                "五",
                "羔羊执贽。",
                "玉帛有辉。",
                "百两集止。",
                "之子于归。",
                "宗姻风从。",
                "娣侄云回。",
                "祁阳顾之。",
                "焕其盈闱。",
                "六",
                "既曰归止。",
                "式扬好音。",
                "言观河洲。",
                "有集于林。",
                "思乐葛藟。",
                "薄采其蕈。",
                "疾彼攸遂。",
                "乃孚惠心。",
                "七",
                "惠心既孚。",
                "有恪中馈。",
                "敦此众斯。",
                "永锡嗣类。",
                "载延窈窕。",
                "用和寤寐。",
                "神之听之。",
                "胤祚来尔。",
                "八",
                "昔周之隆。",
                "在任有姒。",
                "内刑圣敬。",
                "外崇多士。",
                "今我淑人。",
                "实亮君子。",
                "亹亹翼翼。",
                "亦继斯祉。",
                "宜尔子孙。",
                "福禄盈止。"
            ]
        },
        {
            "title": "赠顾骠骑诗 有皇",
            "content": [
                "一",
                "有皇大晋。",
                "时文宪章。",
                "规天有光。",
                "矩地无疆。",
                "神笃斯祜。",
                "本显克昌。",
                "载生之隽。",
                "实惟祈阳。",
                "哲问宣猷。",
                "考茂其相。",
                "二",
                "于铄祈阳。",
                "诞钟天笃。",
                "清辉龙见。",
                "玄猷渊嘿。",
                "沉机响骇。",
                "幽神广觌。",
                "和以同人。",
                "归物时育。",
                "有大恶盈。",
                "谦以自牧。",
                "思我懿范。",
                "万民来服。",
                "三",
                "吴未丧师。",
                "天秩有庸。",
                "渊哉若人。",
                "弱冠休风。",
                "俯翼黄门。",
                "以德来忠。",
                "端秀蕃后。",
                "正色储宫。",
                "徽音铄颖。",
                "邈矣遐踪。",
                "四",
                "皇维南终。",
                "旧邦匪歆。",
                "委弁释位。",
                "如龙之潜。",
                "考盘穷谷。",
                "假乐丰林。",
                "子虽藏器。",
                "钟鼓有音。",
                "惠风往敬。",
                "庆问来寻。",
                "五",
                "济济元公。",
                "相惟天子。",
                "明明辟王。",
                "思隆多士。",
                "帝曰钦哉。",
                "有命集止。",
                "我咨四方。",
                "令问在尔。",
                "以朕大赉。",
                "乃膺嘉祉。",
                "聿来胥步。",
                "观国之纪。",
                "六",
                "惟皇建极。",
                "缉熙清曜。",
                "我有畯民。",
                "明德来照。",
                "大观在上。",
                "王假有庙。",
                "显允顾生。",
                "金声玉振。",
                "之子于升。",
                "利见大人。",
                "龙辉绝迹。",
                "有肃清尘。",
                "七",
                "清尘既彰。",
                "朝虚好爵。",
                "敬子侯度。",
                "慎徽百辟。",
                "予闻有命。",
                "德礼不易。",
                "嗟我怀人。",
                "瞻言永锡。",
                "丰佑东法。",
                "惟子之绩。",
                "八",
                "遵汶涉泗。",
                "言告同征。",
                "劲风宵烈。",
                "湛露朝零。",
                "云垂蔼下。",
                "泉冽清泠。",
                "哀哉行人。",
                "感物伤情。",
                "从子京邑。",
                "言观厥成。",
                "天保祚德。",
                "式谷以宁。"
            ]
        },
        {
            "title": "赠汲郡太守诗",
            "content": [
                "职思既殊。",
                "亦各有司。",
                "念我同僚。",
                "悲尔异事。",
                "之子之远。",
                "悠悠我思。",
                "虽无赠之。",
                "歌以言志。"
            ]
        },
        {
            "title": "赠汲郡太守诗",
            "content": [
                "乐只君子。",
                "茂德攸绥。",
                "嗟我怀人。",
                "式是言归。",
                "聿言来集。",
                "如翼斯挥。",
                "日予不惠。",
                "照尔清晖。"
            ]
        },
        {
            "title": "赠汲郡太守诗",
            "content": [
                "悠悠斯民。",
                "三代直道。",
                "我求明德。",
                "惟奚攸考。",
                "缉熙晖章。",
                "天禄来保。",
                "惠心无兢。",
                "丰化有造。"
            ]
        },
        {
            "title": "赠汲郡太守诗",
            "content": [
                "我有好爵。",
                "既成尔服。",
                "入赞崇华。",
                "遂登帷幄。",
                "时文圣宰。",
                "天祚方谷。",
                "朔风徽止。",
                "鸿渐云岳。"
            ]
        },
        {
            "title": "赠汲郡太守诗",
            "content": [
                "亦既有试。",
                "出宰邦家。",
                "之子于行。",
                "民固讴歌。",
                "风澄俗俭。",
                "化静世波。",
                "芒芒既庶。",
                "且乐于和"
            ]
        },
        {
            "title": "赠汲郡太守诗",
            "content": [
                "善问伊何。",
                "惠音孔韶。",
                "肇允衡门。",
                "翻飞宰朝。",
                "肃雍芳林。",
                "芬响凌霄。",
                "穆矣和风。",
                "育尔清休。"
            ]
        },
        {
            "title": "赠汲郡太守诗",
            "content": [
                "抑抑奚生。",
                "天笃其淳。",
                "芳颖兰挥。",
                "琼光玉振。",
                "沉机照物。",
                "妙思考神。",
                "思我善问。",
                "观德古人。"
            ]
        },
        {
            "title": "赠汲郡太守诗",
            "content": [
                "于穆皇晋。",
                "豪彦实蕃。",
                "天罔振维。",
                "有圣贞观。",
                "鸣鸟在林。",
                "良骏即闲。",
                "萃彼俊乂。",
                "时亮庶官。"
            ]
        },
        {
            "title": "从事中郎张彦明为中护军奚世都为汲郡太守客",
            "content": [
                "开国承家。",
                "勿用小人。",
                "今我圣宰。",
                "实蕃斯仁。",
                "凌渊龙跃。",
                "披林凤振。",
                "正直既好。",
                "嘉礼式陈。",
                "振我远德。",
                "归于时民。"
            ]
        },
        {
            "title": "从事中郎张彦明为中护军奚世都为汲郡太守客",
            "content": [
                "亹亹我王。",
                "丰恩允臧。",
                "我客戾止。",
                "饮酒公堂。",
                "自彼下僚。",
                "聿来有光。",
                "悲矣永言。",
                "指途逝将。",
                "形违殿闼。",
                "景附华房。"
            ]
        },
        {
            "title": "从事中郎张彦明为中护军奚世都为汲郡太守客",
            "content": [
                "思乐华堂。",
                "云构崇基。",
                "公王有酒。",
                "薄言飨之。",
                "景曜徽芒。",
                "芳风咏时。",
                "宴尔宾傧。",
                "具乐于兹。"
            ]
        },
        {
            "title": "从事中郎张彦明为中护军奚世都为汲郡太守客",
            "content": [
                "肃肃庶僚。",
                "祗服宠晖。",
                "肇被桃虫。",
                "假翼翻飞。",
                "出抚邦家。",
                "入翔紫微。",
                "有命既集。",
                "愿言永违。"
            ]
        },
        {
            "title": "从事中郎张彦明为中护军奚世都为汲郡太守客",
            "content": [
                "济济多士。",
                "实播令闻。",
                "王曰钦哉。",
                "余嘉乃勋徽音孔硕。",
                "惠尔风云。",
                "穆此芳烈。",
                "肇扬清芬。"
            ]
        },
        {
            "title": "从事中郎张彦明为中护军奚世都为汲郡太守客",
            "content": [
                "思文有圣。",
                "叡哲配天。",
                "功济生黎。",
                "道合上玄。",
                "休命发挥。",
                "有集惟贤。",
                "哲彼寤宿。",
                "澄此在渊。"
            ]
        },
        {
            "title": "大安二年夏四月大将军出祖王羊二公于城南堂",
            "content": [
                "悬象西颓。",
                "虞渊纳景。",
                "嘉乐未晞。",
                "严驾已整。",
                "行矣征人。",
                "身乖路永。",
                "飞骖顾怀。",
                "华蝉引领。",
                "遗思北京。",
                "结辔台省。"
            ]
        },
        {
            "title": "大安二年夏四月大将军出祖王羊二公于城南堂",
            "content": [
                "攸攸昊天。",
                "南正兴言。",
                "朱明有晔。",
                "万叶翠繁。",
                "昌云垂天。",
                "凯风熙颜。",
                "王臣在此。",
                "贻宴于欢。"
            ]
        },
        {
            "title": "大安二年夏四月大将军出祖王羊二公于城南堂",
            "content": [
                "我有高夏。",
                "如云斯荟。",
                "雕轩戾止。",
                "薄言嘉会。",
                "问谁在宴。",
                "惟俊惟乂。",
                "丰俎殷荐。",
                "献酬交泰。"
            ]
        },
        {
            "title": "大安二年夏四月大将军出祖王羊二公于城南堂",
            "content": [
                "翼翼王人。",
                "言告惟慕。",
                "公舆驾言。",
                "乃眷斯顾。",
                "华旗飞藻。",
                "鸣鸾振路。",
                "騑騑驷牡。",
                "嘘天载步。"
            ]
        },
        {
            "title": "大安二年夏四月大将军出祖王羊二公于城南堂",
            "content": [
                "惟帝思庸。",
                "大兴光迪。",
                "圣敬远跻。",
                "神道玄邈。",
                "思媚三灵。",
                "诞膺天笃。",
                "嘉命既辱。",
                "王人言告。"
            ]
        },
        {
            "title": "大安二年夏四月大将军出祖王羊二公于城南堂",
            "content": [
                "时文唯晋。",
                "天祚有祥。",
                "圣宰作弼。",
                "受言既臧。",
                "有赫斯庸。",
                "勋格昊苍。",
                "景物台晖。",
                "栋隆玉堂。"
            ]
        },
        {
            "title": "太尉王公以九锡命大将军让公将还京邑祖饯赠",
            "content": [
                "圣泽既渥。",
                "嘉会愔愔。",
                "庭旅钟鼓。",
                "堂有琴瑟。",
                "飞辔清晖。",
                "扶桑移荫。",
                "视景秪慕。",
                "挥袂沾襟。",
                "娈彼同栖。",
                "悲尔异林。",
                "我有旨酒。",
                "以歌以吟。"
            ]
        },
        {
            "title": "太尉王公以九锡命大将军让公将还京邑祖饯赠",
            "content": [
                "悠悠征人。",
                "四牡騑騑。",
                "发轸北京。",
                "振策紫微。",
                "昔乃云来。",
                "春林方辉。",
                "岁亦暮止。",
                "之子言归。",
                "道涂兴恋。",
                "伏载称徽。"
            ]
        },
        {
            "title": "太尉王公以九锡命大将军让公将还京邑祖饯赠",
            "content": [
                "思乐中陵。",
                "言观其川。",
                "公王戾止。",
                "有车辚辚。",
                "伊谁云飨。",
                "我有嘉宾。",
                "羽觞举酬。",
                "酢尔征人。"
            ]
        },
        {
            "title": "太尉王公以九锡命大将军让公将还京邑祖饯赠",
            "content": [
                "后命既灵。",
                "王人反旆。",
                "兴言出祖。",
                "饮饯于迈。",
                "旍旐泱泱。",
                "轺轩蔼蔼。",
                "和风弭尘。",
                "清晖映盖。"
            ]
        },
        {
            "title": "太尉王公以九锡命大将军让公将还京邑祖饯赠",
            "content": [
                "天子念功。",
                "大典光备。",
                "肃肃王命。",
                "宰臣莅事。",
                "穆矣渊让。",
                "遗功遂志。",
                "思我远猷。",
                "徽音孰嗣。"
            ]
        },
        {
            "title": "太尉王公以九锡命大将军让公将还京邑祖饯赠",
            "content": [
                "烈文辟公。",
                "时惟哲王。",
                "阐纵绝期。",
                "平显幽光。",
                "内实慎徽。",
                "缉熙有臧。",
                "出纠方慝。",
                "间督不扬。",
                "高山峻极。",
                "天造芒芒。"
            ]
        },
        {
            "title": "征西大将军京陵王公会射堂皇太子见命作此诗",
            "content": [
                "祝融御节。",
                "火正缉熙。",
                "凯风徘徊。",
                "万物欣时。",
                "秩秩初筵。",
                "薄言在兹。",
                "嘉福介祜。",
                "万寿无期。"
            ]
        },
        {
            "title": "征西大将军京陵王公会射堂皇太子见命作此诗",
            "content": [
                "玄纲峻极。",
                "天罔既纮。",
                "文武方升。",
                "允兹兼弘。",
                "峨峨高夏。",
                "有肃其凉。",
                "公侯戾止。",
                "騄骥龙骧。",
                "善问如林。",
                "在会锵锵。"
            ]
        },
        {
            "title": "征西大将军京陵王公会射堂皇太子见命作此诗",
            "content": [
                "南海既宾。",
                "爰戢干戈。",
                "桃林释驾。",
                "天马婆娑。",
                "象齿南金。",
                "来格皇家。",
                "绝音协徽。",
                "宇宙告和。"
            ]
        },
        {
            "title": "征西大将军京陵王公会射堂皇太子见命作此诗",
            "content": [
                "厥镇伊何。",
                "实干心膂。",
                "文教内辅。",
                "武功外御。",
                "淮方未靖。",
                "帝曰攸序。",
                "公于出征。",
                "奄有南浦。"
            ]
        },
        {
            "title": "征西大将军京陵王公会射堂皇太子见命作此诗",
            "content": [
                "惟岳隆周。",
                "生甫及申。",
                "天鉴在晋。",
                "祚之降神。",
                "邈矣遐风。",
                "茂德有邻。",
                "永言配命。",
                "唯晋之镇。"
            ]
        },
        {
            "title": "大将军宴会被命作诗",
            "content": [
                "祁祁臣僚。",
                "有来雍雍。",
                "薄言载考。",
                "承颜下风。",
                "俯觌嘉客。",
                "仰瞻玉容。",
                "施己唯约。",
                "于礼斯丰。",
                "天锡难老。",
                "如岳之崇。"
            ]
        },
        {
            "title": "大将军宴会被命作诗",
            "content": [
                "芒芒宇宙。",
                "天地交泰。",
                "王在华堂。",
                "式宴嘉会。",
                "玄晖峻朗。",
                "翠云崇蔼。",
                "冕弁振缨。",
                "藻服垂带。"
            ]
        },
        {
            "title": "大将军宴会被命作诗",
            "content": [
                "颓纲既振。",
                "品物咸秩。",
                "神道见素。",
                "遗华反质。",
                "辰晷重光。",
                "协风应律。",
                "函夏无尘。",
                "海外有谧。"
            ]
        },
        {
            "title": "大将军宴会被命作诗",
            "content": [
                "在昔奸臣。",
                "称乱紫微。",
                "神风潜骇。",
                "有赫兹威。",
                "灵旗树斾。",
                "如电斯挥。",
                "致天子届。",
                "于河之沂。",
                "有命冉集。",
                "皇舆凯归。"
            ]
        },
        {
            "title": "大将军宴会被命作诗",
            "content": [
                "巍巍明圣。",
                "道隆自天。",
                "则明分爽。",
                "观象洞玄。",
                "陵风叶极。",
                "绝辉照渊。",
                "肃雍往播。",
                "福禄来臻。"
            ]
        },
        {
            "title": "大将军宴会被命作诗",
            "content": [
                "皇皇帝祜。",
                "诞隆骏命。",
                "四祖正家。",
                "天禄保定。",
                "叡哲惟晋。",
                "世有明圣。",
                "如彼日月。",
                "万景攸正。"
            ]
        }
    ]
}