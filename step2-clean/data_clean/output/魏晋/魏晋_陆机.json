{
    "dynasty": "魏晋",
    "author": "陆机",
    "intro": "陆机（261－303）字士衡，今上海松江人。其诗长于拟古，但也有少量感受新鲜的作品。有《陆士衡集》。\r\n创作上，诗、文、赋皆擅长，以诗为主，今存107首。多为乐府诗、拟古诗，敷衍旧题，摹拟前人，缺乏个人情感的抒写和社会现实的深刻表现，间有寄兴颇深之作，如《长安有狭邪行》、《长歌行》。还有少量纪行诗，情真言质，如《赴洛道中作》2首，是其五言诗的代表。形式上，辞藻富丽，英华膏泽，语言典雅，锐意追求词句的整对；大量运用排比句式，独具雍容华贵之美。钟嵘称之“才高词赡，举体华美”（《诗品》）。然多失之剪裁，时见斧凿之痕。总体上代表了太康诗歌的主要倾向，被誉为“太康之英”。赋今存27篇，大多篇幅短小，文笔轻倩。《文赋》是文学史上最早采用“赋”的文体而写成的文学理论专著，也是中国文学理论发展史上第一篇系统的创作论，其中不少见解颇有价值，对后世的文学创作和理论发展产生了重大影响。另存文127篇，内容较为充实，时见峭健博大之章，句式整饬，声律谐美，典故繁密，为骈文之滥觞。《晋书·陆机传》载其所作诗文合300余篇，原集佚。今之通行本为明刻本《陆士衡集》。张溥辑有《陆平原集》。1982年中华书局《陆机集10卷本》收录最详。",
    "items": [
        {
            "title": "饮酒乐",
            "content": [
                "蒲萄四时芳醇，瑠璃千钟旧宾。",
                "夜饮舞迟销烛，朝醒弦促催人。"
            ]
        },
        {
            "title": "诗",
            "content": [
                "石龟尚怀海。",
                "我宁忘故乡。"
            ]
        },
        {
            "title": "诗",
            "content": [
                "佳谷垂金颖。"
            ]
        },
        {
            "title": "诗",
            "content": [
                "惆怅怀平素。",
                "岂乐于兹同。",
                "岂宴栖末景。",
                "游豫蹑余踪。"
            ]
        },
        {
            "title": "诗",
            "content": [
                "物情竞纷纭。",
                "至理自宜贯。",
                "达观傥不融。",
                "居然见真赝贝=月}。"
            ]
        },
        {
            "title": "诗",
            "content": [
                "轨迹未及安。",
                "长辔忽已整。",
                "道遐觉日短。",
                "忧深使心褊。"
            ]
        },
        {
            "title": "诗",
            "content": [
                "老蚕晚绩缩。",
                "老女晚嫁辱。",
                "曾不如老鼠。",
                "翻飞成蝙蝠。"
            ]
        },
        {
            "title": "诗",
            "content": [
                "澄神玄漠流。",
                "栖心太素域。",
                "弭节欣高视。",
                "俟我大梦觉。"
            ]
        },
        {
            "title": "诗",
            "content": [
                "太素卜令宅。",
                "希微启奥基。",
                "玄冲纂懿文。",
                "虚无承先师。"
            ]
        },
        {
            "title": "东宫诗",
            "content": [
                "软颜收红蕊。玄鬓吐素华。",
                "冉冉逝将老。咄咄奈老何。"
            ]
        },
        {
            "title": "三月三日诗",
            "content": [
                "迟迟暮春日。天气柔且嘉。",
                "元吉隆初巳。濯秽游黄河。"
            ]
        },
        {
            "title": "为顾彦先作诗",
            "content": [
                "肃肃素秋节。湛湛浓露凝。",
                "太阳夙夜降。少阴忽已升。"
            ]
        },
        {
            "title": "尸乡亭诗",
            "content": [
                "东游观巩洛。逍遥丘墓间。",
                "秋草漫长柯。寒木入云烟。",
                "发轸有夙宴。息驾无愚贤。"
            ]
        },
        {
            "title": "招隐诗二首",
            "content": [
                "驾言寻飞遁。山路郁盘桓。",
                "芳兰振蕙叶。玉泉涌微澜。",
                "嘉卉献时服。灵术进朝飡。",
                "寻山求逸民。穹谷幽且遐。",
                "清泉荡玉渚。文鱼跃中波。"
            ]
        },
        {
            "title": "赠纪士诗",
            "content": [
                "琼环俟丰价。窈窕不自鬻。",
                "有美峨眉子。惠音清且淑。",
                "修姱协姝丽。华颜婉如玉。"
            ]
        },
        {
            "title": "赠顾彦先诗",
            "content": [
                "清夜不能寐。悲风入我轩。",
                "立影对孤躯。哀声应苦言。"
            ]
        },
        {
            "title": "赠斥丘令冯文罴诗",
            "content": [
                "夙驾出东城。送子临江曲。",
                "密席接同志。羽觞飞酃渌。",
                "登楼望峻陂。时逝一何速。",
                "与子别所期。耀灵缘扶木。"
            ]
        },
        {
            "title": "园葵诗",
            "content": [
                "翩翩晚凋葵。孤生寄北蕃。",
                "被蒙覆露惠。微躯后时残。",
                "庇足周一智。生理各万端。",
                "不若闻道易。但伤知命难。"
            ]
        },
        {
            "title": "园葵诗",
            "content": [
                "种葵北园中。葵生郁萋萋。",
                "朝荣东北倾。夕颖西南晞。",
                "零露垂鲜泽。朗月耀其辉。",
                "时逝柔风戢。岁暮商猋飞。",
                "曾云无温夜。严霜有凝威。",
                "幸蒙高墉德。玄景荫素蕤。",
                "丰条并春盛。落叶后秋衰。",
                "庆彼晚凋福。忘此孤生悲。"
            ]
        },
        {
            "title": "遨游出西城诗",
            "content": [
                "遨游出西城。按辔循都邑。",
                "逝物随节改。时风肃且熠。",
                "迁化有常然。盛衰自相袭。",
                "靡靡年时改。冉冉老已及。",
                "行矣勉良图。使尔修名立。"
            ]
        },
        {
            "title": "招隐诗",
            "content": [
                "明发心不夷。振衣聊踯躅。",
                "踯躅欲安之。幽人在浚谷。",
                "朝采南涧藻。夕息西山足。",
                "轻条象云构。密叶成翠幄。",
                "激楚伫兰林。回芳薄秀木。",
                "山溜何泠泠。飞泉漱鸣玉。",
                "哀音附灵波。颓响赴曾曲。",
                "至乐非有假。安事浇淳朴。",
                "富贵久难图。税驾从所欲。"
            ]
        },
        {
            "title": "拟明月皎夜光诗",
            "content": [
                "岁暮凉风发。昊天肃明明。",
                "招摇西北指。天汉东南倾。",
                "朗月照闲房。蟋蟀吟户庭。",
                "翻翻归雁集。嘒嘒寒蝉鸣。",
                "畴昔同晏友。翰飞戾高冥。",
                "服美改声听。居愉遗旧情。",
                "织女无机杼。大梁不架楹。"
            ]
        },
        {
            "title": "拟庭中有奇树诗",
            "content": [
                "欢友兰时往。迢迢匿音徽。",
                "虞渊引绝景。四节逝若飞。",
                "芳草久已茂。佳人竟不归。",
                "踯躅遵林渚。惠风入我怀。",
                "感物恋所欢。采此欲贻谁。"
            ]
        },
        {
            "title": "拟西北有高楼诗",
            "content": [
                "高楼一何峻。迢迢峻而安。",
                "绮窗出尘冥。飞陛蹑云端。",
                "佳人抚琴瑟。纤手清且闲。",
                "芳气随风结。哀响馥若兰。",
                "玉容谁能顾。倾城在一弹。",
                "伫立望日昃。踯躅再三叹。",
                "不怨伫立久。但愿歌者欢。",
                "思驾归鸿羽。比翼双飞翰。"
            ]
        },
        {
            "title": "拟东城一何高诗",
            "content": [
                "西山何其峻。层曲郁崔嵬。",
                "零露弥天坠。蕙叶凭林衰。",
                "寒暑相因袭。时逝忽如颓。",
                "三闾结飞辔。大耋嗟落晖。",
                "曷为牵世务。中心若有违。",
                "京洛多妖丽。玉颜侔琼蕤。",
                "闲夜抚鸣琴。惠音清且悲。",
                "长歌赴促节。哀响逐高徽。",
                "一唱万夫叹。再唱梁尘飞。",
                "思为河曲鸟。双游沣水湄。"
            ]
        },
        {
            "title": "拟青青陵上柏诗",
            "content": [
                "冉冉高陵苹。习习随风翰。",
                "人生当几时。譬彼浊水澜。",
                "戚戚多滞念。置酒宴所欢。",
                "方驾振飞辔。远游入长安。",
                "名都一何绮。城阙郁盘桓。",
                "飞馈缨虹带。层台冒云冠。",
                "高门罗北阙。甲第椒与兰。",
                "侠客控绝景。都人骖玉轩。",
                "遨游放情愿。慷慨为谁叹。"
            ]
        },
        {
            "title": "拟兰若生春阳诗",
            "content": [
                "嘉树生朝阳。凝霜封其条。",
                "执心守时信。岁寒终不凋。",
                "美人何其旷。灼灼在云霄。",
                "隆想弥年月。长啸入风飙。",
                "引领望天末。譬彼向阳翘。"
            ]
        },
        {
            "title": "拟明月何皎皎诗",
            "content": [
                "安寝北堂上。明月入我牖。",
                "照之有余辉。揽之不盈手。",
                "凉风绕曲房。寒蝉鸣高柳。",
                "踟蹰感节物。我行永已久。",
                "游宦会无成。离思难常守。"
            ]
        },
        {
            "title": "春咏",
            "content": [
                "节运同可悲。莫若春气甚。",
                "和风未及燠。遗凉清且凛。"
            ]
        },
        {
            "title": "拟涉江采芙蓉诗",
            "content": [
                "上山采琼蕊。穹谷饶芳兰。",
                "采采不盈掬。悠悠怀所欢。",
                "故乡一何旷。山川阻且难。",
                "沈思钟万里。踯躅独吟叹。"
            ]
        },
        {
            "title": "拟迢迢牵牛星诗",
            "content": [
                "昭昭清汉晖。粲粲光天步。",
                "牵牛西北回。织女东南顾。",
                "华容一何冶。挥手如振素。",
                "怨彼河无梁。悲此年岁暮。",
                "跂彼无良缘。睆焉不得度。",
                "引领望大川。双涕如霑露。"
            ]
        },
        {
            "title": "拟今日良宴会诗",
            "content": [
                "闲夜命欢友。置酒迎风馆。",
                "齐僮梁甫吟。秦娥张女弹。",
                "哀音绕栋宇。遗响入云汉。",
                "四座咸同志。羽觞不可算。",
                "高谈一何绮。蔚若朝霞烂。",
                "人生无几何。为乐常苦晏。",
                "譬彼伺晨鸟。扬声当及旦。",
                "曷为恒忧苦。守此贫与贱。"
            ]
        },
        {
            "title": "拟行行重行行诗",
            "content": [
                "悠悠行迈远。戚戚忧思深。",
                "此思亦何思。思君徽与音。",
                "音徽日夜离。缅邈若飞沈。",
                "王鲔怀河岫。晨风思北林。",
                "游子眇天末。还期不可寻。",
                "惊飙褰反信。归云难寄音。",
                "伫立想万里。沈忧萃我心。",
                "揽衣有余带。循形不盈衿。",
                "去去遗情累。安处抚清琴。"
            ]
        },
        {
            "title": "拟青青河畔草诗",
            "content": [
                "靡靡江蓠草。熠熠生何侧。",
                "皎皎彼姝女。阿那当轩织。",
                "粲粲妖容姿。灼灼美颜色。",
                "良人游不归。偏栖独支翼。",
                "空房来悲风。中夜起叹息。"
            ]
        },
        {
            "title": "吴王郎中时从梁陈作诗",
            "content": [
                "在昔蒙嘉运。矫迹入崇贤。",
                "假翼鸣凤条。濯足升龙渊。",
                "玄冕无丑士。冶服使我妍。",
                "轻剑拂鞶厉。长缨丽且鲜。",
                "谁谓伏事浅。契阔踰三年。",
                "薄言肃后命。改服就藩臣。",
                "夙驾寻清轨。远游越梁陈。",
                "感物多远念。慷慨怀古人。"
            ]
        },
        {
            "title": "东宫作诗",
            "content": [
                "羁旅远游宦。托身承华侧。",
                "抚剑遵銅辇。振缨尽祗肃。",
                "岁月一何易。寒暑忽已革。",
                "载离多悲心。感物情凄恻。",
                "慷慨遗安豫。永叹废寝食。",
                "思乐乐难诱。曰归归未克。",
                "忧苦欲何为。缠绵胸与臆。",
                "仰瞻凌霄鸟。羡尔归飞翼。"
            ]
        },
        {
            "title": "赴洛道中作诗",
            "content": [
                "远游越山川。山川修且广。",
                "振策陟崇丘。安辔遵平莽。",
                "夕息抱影寐。朝徂衔思往。",
                "顿辔倚高岩。侧听悲风响。",
                "清露坠素辉。明月一何朗。",
                "抚枕不能寐。振衣独长想。"
            ]
        },
        {
            "title": "赴洛道中作诗",
            "content": [
                "总辔登长路。呜咽辞密亲。",
                "借问子何之。世网婴我身。",
                "永叹遵北渚。遗思结南津。",
                "行行遂已远。野途旷无人。",
                "山泽纷纡余。林薄杳阡眠。",
                "虎啸深谷底。鸡鸣高树巅。",
                "哀风中夜流。孤兽更我前。",
                "悲情触物感。沈思郁缠绵。",
                "伫立望故乡。顾影凄自怜。"
            ]
        },
        {
            "title": "赴太子洗马时作诗",
            "content": [
                "希世无高符。营道无烈心。",
                "靖端肃有命。假檝越江潭。",
                "亲友赠予迈。挥泪广川阴。",
                "抚膺解携手。永叹结遗音。",
                "无迹有所匿。寂寞声必沈。",
                "肆目眇不及。缅然若双潜。",
                "南望泣玄渚。北迈涉长林。",
                "谷风拂修薄。油云翳高岑。",
                "亹亹孤兽骋。嘤嘤思鸟吟。",
                "感物恋堂室。离思一何深。",
                "伫立慨我叹。寤寐涕盈衿。",
                "惜无怀归志。辛苦谁为心。"
            ]
        },
        {
            "title": "祖道毕雍孙刘边仲潘正叔诗",
            "content": [
                "皇储延髦俊。多士出幽遐。",
                "过蒙时来运。与子游承华。",
                "执笏崇贤内。振缨层城阿。",
                "毕刘赞文武。潘生莅邦家。",
                "感别怀远人。愿言叹以嗟。"
            ]
        },
        {
            "title": "为陆思远妇作诗",
            "content": [
                "二合兆嘉偶。女子礼有行。",
                "洁己入德门。终远母与兄。",
                "如何耽时宠。游宦忘归宁。",
                "虽为三载妇。顾景媿虚名。",
                "岁暮饶悲风。洞房凉且清。",
                "拊枕循薄质。非君谁见荣。",
                "离君多悲心。寤寐劳人情。",
                "敢忘桃李陋。侧想瑶与琼。"
            ]
        },
        {
            "title": "为顾彦先赠妇诗二首其二",
            "content": [
                "东南有思妇。长叹充幽闼。",
                "借问叹何为。佳人渺天末。",
                "游宦久不归。山川修且阔。",
                "形影参商乖。音息旷不达。",
                "离合非有常。譬彼弦与筈。",
                "愿保金石躯。慰妾长饥渴。"
            ]
        },
        {
            "title": "为顾彦先赠妇诗二首其一",
            "content": [
                "辞家远行游。悠悠三千里。",
                "京洛多风尘。素衣化为缁。",
                "循身悼忧苦。感念同怀子。",
                "隆思乱心曲。沈欢滞不起。",
                "欢沈难克兴。心乱谁为理。",
                "愿假归鸿翼。翻飞浙江汜。"
            ]
        },
        {
            "title": "赠从兄车骑诗",
            "content": [
                "孤兽思故薮。离鸟悲旧林。",
                "翩翩游宦子。辛苦谁为心。",
                "仿佛谷水阳。婉娈昆山阴。",
                "营魄怀兹土。精爽若飞沈。",
                "寤寐靡安豫。愿言思所钦。",
                "感彼归途艰。使我怨慕深。",
                "安得忘归草。言树背与襟。",
                "斯言岂虚作。思鸟有悲音。"
            ]
        },
        {
            "title": "答张士然诗",
            "content": [
                "洁身跻秘阁。秘馈峻且玄。",
                "终朝理文案。薄暮不遑眠。",
                "驾言巡明祀。致敬在祈年。",
                "逍遥春王圃。踯躅千畆田。",
                "回渠绕曲陌。通波扶直阡。",
                "嘉谷垂重颖。芳树发华颠。",
                "余固水乡士。摠辔临清渊。",
                "戚戚多远念。行行遂成篇。"
            ]
        },
        {
            "title": "赠顾交趾公真诗",
            "content": [
                "顾侯体明德。清风肃已迈。",
                "发迹翼藩后。改授抚南裔。",
                "伐鼓五岭表。扬旌万里外。",
                "远绩不辞小。立德不在大。",
                "高山安足凌。巨海犹萦带。",
                "惆怅瞻飞驾。引领望归旆。"
            ]
        },
        {
            "title": "为周夫人赠车骑诗",
            "content": [
                "碎碎纤细练。为君作鞲繻。",
                "君行岂有顾。忆君是妾夫。",
                "昔者得君书。闻君在高平。",
                "今时得君书。闻君在京城。",
                "京城华丽所。璀璨多异人。",
                "男儿多远志。岂知妾念君。",
                "昔者与君别。岁律薄将暮。",
                "日月一何速。素秋坠湛露。",
                "湛露何冉冉。思君随岁晚。",
                "对食不能飡。临觞不能饭。"
            ]
        },
        {
            "title": "赠尚书郎顾彦先诗二首其一",
            "content": [
                "大火贞朱光。积阳熙自南。",
                "望舒离金虎。屏翳吐重阴。",
                "凄风迕时序。苦雨遂成霖。",
                "朝游忘轻羽。夕息忆重衾。",
                "感物百忧生。缠绵自相寻。",
                "与子隔箫墙。箫墙阻且深。",
                "形影旷不接。所托声与音。",
                "音声日夜阔。何用慰吾心。"
            ]
        },
        {
            "title": "赠弟士龙诗",
            "content": [
                "行矣怨路长。惄焉伤别促。",
                "指途悲有余。临觞欢不足。",
                "我若西流水。子为东峙岳。",
                "慷慨逝言感。徘徊居情育。",
                "安得携手俱。契阔成騑服。"
            ]
        },
        {
            "title": "于承明作与弟士龙诗",
            "content": [
                "牵世婴时网。驾言远徂征。",
                "饮饯岂异族。亲戚弟与兄。",
                "婉娈居人思。纡郁游子情。",
                "明发遗安寐。晤言涕交缨。",
                "分途长林侧。挥袂万始亭。",
                "伫眄要遐景。倾耳玩余声。",
                "南归憩永安。北迈顿承明。",
                "永安有昨轨。承明子弃予。",
                "俯仰悲林薄。慷慨含辛楚。",
                "怀往欢绝端。悼来忧成绪。",
                "感别惨舒翮。思归乐遵渚。"
            ]
        },
        {
            "title": "诗",
            "content": [
                "瓮余残酒。膝有横琴。"
            ]
        },
        {
            "title": "诗",
            "content": [
                "恢恢天网。飞沈是收。",
                "受兹下臣。腾光清霄。"
            ]
        },
        {
            "title": "赠潘岳诗",
            "content": [
                "佥曰吾生。明德惟允。"
            ]
        },
        {
            "title": "祖道清正",
            "content": [
                "□□□题。允藩克正。",
                "惟是喉舌。光翼明圣。"
            ]
        },
        {
            "title": "讲汉书诗",
            "content": [
                "税驾金华。讲学秘馆。",
                "有集惟髦。芳风雅宴。"
            ]
        },
        {
            "title": "元康四年从皇太子祖会东堂诗",
            "content": [
                "巍巍皇代。奄宅九围。",
                "帝在在洛。克配紫微。",
                "八风应律。日月重晖。",
                "普历丘宇。时罔不绥。"
            ]
        },
        {
            "title": "祖会太极东堂诗",
            "content": [
                "帝谓御事。及尔同欢。",
                "我自嘉礼。以寿永观。",
                "思乐华殿。祗承圣颜。"
            ]
        },
        {
            "title": "答潘尼诗",
            "content": [
                "于穆同心。如琼如琳。",
                "我东曰徂。来饯其琛。",
                "彼美潘生。实综我心。",
                "探子玉怀。畴尔惠音。"
            ]
        },
        {
            "title": "赠潘尼诗",
            "content": [
                "水会于海。云翔于天。",
                "道之所混。孰后孰先。",
                "及子虽殊。同升太玄。",
                "舍彼玄冕。袭此云冠。",
                "遗情市朝。永志丘园。",
                "静犹幽谷。动若挥兰。"
            ]
        },
        {
            "title": "皇太子赐燕诗",
            "content": [
                "茂德有赫。思媚上帝。",
                "配天光宅。诞育皇储。",
                "仪刑在昔。徽言时宣。",
                "福禄来格。劳谦降贵。",
                "肆敬下臣。肇彼先驱。"
            ]
        },
        {
            "title": "与弟清河云诗十章",
            "content": [
                "一章",
                "于穆予宗。禀精东岳。",
                "诞育祖考。造我南国。",
                "南国克靖。实繇洪绩。",
                "惟帝念功。载繁其锡。",
                "其锡惟何。玄冕衮衣。",
                "金石假乐。旄钺授威。",
                "匪威是信。称丕远德。",
                "奕世台衡。扶帝紫极。",
                "二章",
                "笃生二昆。克明克俊。",
                "遵涂结辙。承风袭问。",
                "帝曰钦哉。纂戎列祚。",
                "双组式带。绶章载路。",
                "即命荆楚。对扬休顾。",
                "肇敏厥绩。武功聿举。",
                "烟煴芳素。绸缪江浒。",
                "昊天不吊。胡宁弃予。",
                "三章",
                "嗟予人斯。胡德之微。",
                "阙彼遗轨。则此顽违。",
                "王事靡盬。旍旆屡振。",
                "委籍奋戈。统厥征人。",
                "祁祁征人。载肃载闲。",
                "骙骙戎马。有骃有翰。",
                "昔予翼考。惟斯伊抚。",
                "今予小子。缪寻末绪。",
                "四章",
                "有命自天。崇替靡常。",
                "王师乘运。席卷江湘。",
                "虽备官守。位从武臣。",
                "守局下列。譬彼飞尘。",
                "洪波电击。与众同湮。",
                "颠踣西夏。收迹旧京。",
                "俯惭堂搆。仰懵先灵。",
                "孰云忍媿。寄之我情。",
                "五章",
                "伊我俊弟。咨尔士龙。",
                "怀袭瑰玮。播殖清风。",
                "非德莫懃。非道莫弘。",
                "垂翼东畿。耀颖名邦。",
                "绵绵洪统。非尔孰崇。",
                "依依同生。恩笃情结。",
                "义存并济。胡乐之悦。",
                "愿尔偕老。携手黄发。",
                "六章",
                "昔我西征。扼腕川湄。",
                "掩涕即路。挥袂长辞。",
                "六龙促节。逝不我待。",
                "自往迄兹。旷年八祀。",
                "悠悠我思。非尔焉在。",
                "昔并垂发。今也将老。",
                "衔哀茹慼。契阔充饱。",
                "嗟我人斯。胡恤之早。",
                "七章",
                "天步多艰。性命难誓。",
                "常惧陨毙。孤魂殊裔。",
                "存不阜物。没不增壤。",
                "生若朝风。死犹绝景。",
                "视彼蜉蝣。方之乔客。",
                "眷此黄垆。譬之毙宅。",
                "匪身是吝。亮会伊惜。",
                "其惜伊何。言纡其思。",
                "其思伊何。悲彼旷载。",
                "八章",
                "出车戒涂。言告言归。",
                "蓐食警驾。夙兴宵驰。",
                "濛雨之阴。炤月之煇。",
                "陵陵峻阪。川越洪漪。",
                "爰届爰止。步彼高堂。",
                "失尔朔迈。良愿中荒。",
                "我心永怀。匪悦匪康。",
                "九章",
                "昔我斯逝。兄弟孔备。",
                "今予来思。我凋我瘁。",
                "昔我斯逝。族有余荣。",
                "今我来"
            ]
        },
        {
            "title": "答贾谧诗十一章",
            "content": [
                "一章",
                "伊昔有皇。肇济黎蒸。",
                "先天创物。景命是膺。",
                "降及群后。迭毁迭兴。",
                "邈矣终古。崇替有徵。",
                "二章",
                "在汉之季。皇纲幅裂。",
                "大辰匿晖。金虎曜质。",
                "雄臣驰鹜。义夫赴节。",
                "释位挥戈。言谋王室。",
                "三章",
                "王室之乱。靡邦不泯。",
                "如彼坠景。曾不可振。",
                "乃眷三哲。俾乂斯民。",
                "启土虽难。改物承天。",
                "四章",
                "爰兹有魏。即宫天邑。",
                "吴实龙飞。刘亦岳立。",
                "干戈载扬。俎豆载戢。",
                "民劳师兴。国玩凯入。",
                "五章",
                "天厌霸德。黄祚告衅。",
                "狱讼违魏。讴歌适晋。",
                "陈留归蕃。我皇登禅。",
                "庸岷稽颡。三江改献。",
                "六章",
                "赫矣隆晋。奄宅率土。",
                "对扬天人。有秩斯祜。",
                "惟公太宰。光翼二祖。",
                "诞育洪胄。纂戎于鲁。",
                "七章",
                "东朝既建。淑问峨峨。",
                "我求明德。济同以和。",
                "鲁公戾止。衮服委蛇。",
                "思媚皇储。高步承华。",
                "八章",
                "昔我逮兹。时惟下僚。",
                "及子栖迟。同林异条。",
                "年殊志比。服舛义稠。",
                "游跨三春。情固二秋。",
                "九章",
                "祗承皇命。出纳无违。",
                "往践蕃朝。来步紫微。",
                "升降秘阁。我服载晖。",
                "孰云匪惧。仰肃明威。",
                "十章",
                "分索则易。携手实难。",
                "念昔良游。兹焉永叹。",
                "公之云感。贻此音翰。",
                "蔚彼高藻。如玉如兰。",
                "十一章",
                "惟汉有木。曾不踰境。",
                "惟南有金。万邦作咏。",
                "民之胥好。捐狂厉圣。",
                "仪刑在昔。予闻子命。"
            ]
        },
        {
            "title": "赠冯文罴迁斥丘令八章",
            "content": [
                "一章",
                "于皇圣世。时文惟晋。",
                "受命自天。奄有黎献。",
                "阊阖既辟。承华再建。",
                "明明在上。有集惟彦。",
                "二章",
                "奕奕冯生。哲问允迪。",
                "天保定子。靡德不铄。",
                "迈心玄旷。矫志崇邈。",
                "遵彼承华。其容灼灼。",
                "三章",
                "嗟我人斯。戢翼江潭。",
                "有命集止。翻飞自南。",
                "出自幽谷。及尔同林。",
                "双情交映。遗物识心。",
                "四章",
                "人亦有言。交道实难。",
                "有頍者弁。千载一弹。",
                "今我与子。旷世齐欢。",
                "利断金石。气惠秋兰。",
                "五章",
                "群黎未绥。帝用勤止。",
                "我求明德。肆于百里。",
                "佥曰尔谐。俾民是纪。",
                "乃眷北徂。对扬帝祉。",
                "六章",
                "畴昔之游。好合缠绵。",
                "借曰未给。亦既三年。",
                "居陪华幄。出从朱轮。",
                "方骥齐镳。比迹同尘。",
                "七章",
                "之子既命。四牡项领。",
                "遵涂远蹈。腾轨高骋。",
                "庆云扶质。清风承景。",
                "嗟我怀人。其迈惟永。",
                "八章",
                "否泰有殊。穷达有违。",
                "及子春华。从尔秋晖。",
                "逝将去我。陟彼朔陲。",
                "非子之念。心孰为悲。"
            ]
        },
        {
            "title": "皇太子宴玄圃宣猷堂有令赋诗",
            "content": [
                "三正迭绍。洪圣启运。",
                "自昔哲王。先天而顺。",
                "群辟崇替。降及近古。",
                "黄晖既渝。素灵承祜。",
                "乃眷斯顾。祚之宅土。",
                "三后始基。世武丕承。",
                "协风旁骇。天晷仰澄。",
                "淳曜六合。皇庆攸兴。",
                "自彼河汾。奄齐七政。",
                "时文惟晋。世笃其圣。",
                "钦翼昊天。对扬成命。",
                "九区克咸。讴歌以咏。",
                "皇上纂隆。经教弘道。",
                "于化既丰。在工载考。",
                "俯釐庶绩。仰荒大造。",
                "仪刑祖宗。妥绥天保。",
                "笃生我后。克明克秀。",
                "体辉重光。承规景数。",
                "茂德渊冲。天姿玉裕。",
                "蕞尔小臣。邈彼荒遐。",
                "弛厥负担。振缨承华。",
                "匪顾伊始。惟命之嘉。"
            ]
        },
        {
            "title": "赠武昌太守夏少明诗六章",
            "content": [
                "一章",
                "穆穆君子。明德允迪。",
                "拊翼负海。翻飞上国。",
                "天子命之。曾是在服。",
                "西踰崤冈。北临河曲。",
                "二章",
                "尔政既均。尔化既淳。",
                "旧污孔修。德以振人。",
                "雍雍鸣鹤。亦闻于天。",
                "释厥缁衣。爰集崇贤。",
                "三章",
                "羽丁既奋。令问不已。",
                "庆云烟煴。鸿渐载起。",
                "峨峨紫闼。侯戾侯止。",
                "彤管有炜。纳言崇祉。",
                "四章",
                "既考尔工。将胙尔庸。",
                "大君有命。俾守于东。",
                "允文允武。威灵以隆。",
                "之子于迈。介夫在戎。",
                "五章",
                "悠悠武昌。在江之隈。",
                "吴未丧师。为蕃为畿。",
                "惟此惠君。人胥攸希。",
                "弈弈重光。照尔绣衣。",
                "六章",
                "人道靡常。高会难期。",
                "之子于远。曷云归哉。",
                "心乎爱矣。永言怀之。",
                "瞻彼江介。惟用作诗。"
            ]
        },
        {
            "title": "赠顾令文为宜春令诗",
            "content": [
                "蔼蔼芳林。有集惟岳。",
                "亹亹明哲。在彼鸿族。",
                "沦心浑无。游精大朴。",
                "播我徽猷。□彼振玉。",
                "彼玉之振。光于厥潜。",
                "大明贞观。重泉匪深。",
                "我有好爵。相尔在阴。",
                "翻飞名都。宰物于南。",
                "礼弊则伪。朴散在华。",
                "人之秉夷。则是惠和。",
                "变风兴教。非德伊何。",
                "我友敬矣。俾人作歌。",
                "交道虽博。好亦勤止。",
                "比志同契。惟予与子。",
                "三川既旷。江亦永矣。",
                "悠悠我思。托迈千里。",
                "吉甫之役。清风既沈。",
                "非子之艳。诗谁云寻。",
                "我来自东。贻其好音。",
                "岂有桃李。恧子琼琛。",
                "将子无矧。属之翰林。",
                "娈彼静女。此惟我心。"
            ]
        },
        {
            "title": "放歌行",
            "content": [
                "容华夙夜零。无故自消歇。"
            ]
        },
        {
            "title": "百年歌",
            "content": [
                "百岁时。盈数已登肌肉单。",
                "四支百节还相患。目若浊镜口垂涎。",
                "呼吸嚬蹙反侧难。茵褥滋味不复安。"
            ]
        },
        {
            "title": "百年歌",
            "content": [
                "九十时。日告耽瘁月告衰。",
                "形体虽是志意非。言多谬误心多悲。",
                "子孙朝拜或问谁。指景玩日虑安危。",
                "感念平生泪交挥。"
            ]
        },
        {
            "title": "赠冯文罴诗",
            "content": [
                "昔与二三子。游息承华南。",
                "拊翼同枝条。翻飞各异寻。",
                "苟无凌风翮。徘徊守故林。",
                "慷慨谁为感。愿言怀所钦。",
                "发轸清洛汭。驱马大河阴。",
                "伫立望朔涂。悠悠迥且深。",
                "分索古所悲。志士多苦心。",
                "悲情临川结。苦言随风吟。",
                "愧无杂佩赠。良讯代兼金。",
                "夫子茂远猷。颖诚寄惠音。"
            ]
        },
        {
            "title": "百年歌",
            "content": [
                "七十时。精爽狻损膂力愆。",
                "清水明镜不欲观。临乐对酒转无欢。",
                "揽形修发独长叹。"
            ]
        },
        {
            "title": "百年歌",
            "content": [
                "五十时。荷旄仗节镇邦家。",
                "鼓钟嘈囋赵女歌。罗衣綷粲金翠华。",
                "言笑雅舞相经过。清酒将炙奈乐何。",
                "酒将炙奈乐何。"
            ]
        },
        {
            "title": "百年歌",
            "content": [
                "四十时。体力克壮志方刚。",
                "跨州越郡还帝乡。出入承明拥大珰。",
                "清酒将炙奈乐何。清酒将炙奈乐何。"
            ]
        },
        {
            "title": "百年歌",
            "content": [
                "三十时。行成名立有令闻。",
                "力可扛鼎志干云。食如漏巵气如熏。",
                "辞家观国综典文。高冠素带焕翩纷。",
                "酒将炙奈乐何。清酒将炙奈乐何。"
            ]
        },
        {
            "title": "百年歌",
            "content": [
                "二十时。肤体彩泽人理成。",
                "美目淑貌灼有荣。被服冠带丽且清。",
                "光车骏马游都城。高谈雅步何盈盈。",
                "酒将炙奈乐何。清酒将炙奈乐何。"
            ]
        },
        {
            "title": "百年歌",
            "content": [
                "六十时。年亦耆艾业亦隆。",
                "骖驾四牡入紫宫。轩冕婀那翠云中。",
                "子孙昌盛家道丰。清酒将炙奈乐何。",
                "清酒将炙奈乐何。"
            ]
        },
        {
            "title": "百年歌",
            "content": [
                "一十时。颜如蕣华晔有晖。",
                "体如飘风行如飞。娈彼孺子相追随。",
                "终朝出游薄暮归。六情逸豫心无违。",
                "酒将炙奈乐何。清酒将炙奈乐何。"
            ]
        },
        {
            "title": "月重轮行",
            "content": [
                "人生一时。月重轮。",
                "盛年安可持。月重轮。",
                "吉凶倚伏。百年莫我与期。",
                "临川曷悲悼。兹去不从肩。",
                "月重轮。功名不勗之。",
                "善哉。古人扬声。",
                "敷闻九服。身名流何穆。",
                "既自才难。既嘉运。",
                "亦易愆。俛仰行老。",
                "存没将何所观。志士慷慨独长叹。",
                "独长叹。"
            ]
        },
        {
            "title": "日重光行",
            "content": [
                "日重光。奈何天回薄。",
                "日重光。冉冉其游如飞征。",
                "日重光。今我日华华之盛。",
                "日重光。倐忽过。",
                "亦安停。日重光。",
                "盛往衰。亦必来。",
                "日重光。譬如四时。",
                "固恒相催。日重光。",
                "惟命有分可营。日重光。",
                "但惆怅才志。日重光。",
                "身没之后无遗名。"
            ]
        },
        {
            "title": "顺东西门行",
            "content": [
                "出西门。望天庭。",
                "阳谷既虚崦嵫盈。感朝露。",
                "悲人生。逝者若斯安得停。",
                "桑枢戒。蟋蟀鸣。",
                "我今不乐岁聿征。迨未暮。",
                "及时平。置酒高堂宴友生。",
                "激朗笛。弹哀筝。",
                "取乐今日尽欢情。"
            ]
        },
        {
            "title": "鞠歌行",
            "content": [
                "朝云升。应龙攀。",
                "乘风远游腾云端。鼓钟歇。",
                "岂自欢。急弦高张思和弹。",
                "时希值。年夙愆。",
                "循己虽易人知难。王阳登。",
                "贡公欢。罕生既没国子叹。",
                "嗟千载。岂虚言。"
            ]
        },
        {
            "title": "燕歌行",
            "content": [
                "四时代序逝不追。寒风习习落叶飞。",
                "蟋蟀在堂露盈墀。念君远游常苦悲。",
                "君何缅然久不归。贱妾悠悠心无违。",
                "白日既没明灯辉。夜禽赴林匹鸟栖。",
                "双鸠关关宿何湄。忧来感物涕不晞。",
                "非君之念思为谁。别日何早会何迟。"
            ]
        },
        {
            "title": "赠尚书郎顾彦先诗二首其二",
            "content": [
                "朝游游层城。夕息旋直庐。",
                "迅雷中霄激。惊电光夜舒。",
                "玄云拖朱阁。振风薄绮疏。",
                "丰注溢修霤。潢潦浸阶除。",
                "停阴结不解。通衢化为渠。",
                "沈稼湮梁颍。流民泝荆徐。",
                "眷言怀桑梓。无乃将为鱼。"
            ]
        },
        {
            "title": "上留田行",
            "content": [
                "嗟行人之蔼蔼。骏马陟原风驰。",
                "轻舟泛川雷迈。寒往暑来相寻。",
                "零雪霏霏集宇。悲风徘徊入襟。",
                "岁华冉冉方除。我思缠绵未纾。",
                "感时悼逝凄如。"
            ]
        },
        {
            "title": "董桃行",
            "content": [
                "和风习习薄林。柔条布叶垂阴。",
                "鸣鸠拂羽相寻。仓庚喈喈弄音。",
                "感时悼逝伤心。日月相追周旋。",
                "万里倐忽几年。人皆冉冉西迁。",
                "盛时一往不还。慷慨乖念凄然。",
                "昔为少年无忧。常恡秉烛夜游。",
                "翩翩霄征何求。于今知此有由。",
                "但为老去年遒。盛固有衰不疑。",
                "长夜冥冥无期。何不驱驰及时。",
                "聊乐永日自怡。赍此遗情何之。",
                "人生居世为安。岂若及时为欢。",
                "世道多故万端。忧虑纷错交颜。",
                "老行及之长叹。"
            ]
        },
        {
            "title": "前缓声歌",
            "content": [
                "游仙聚灵族。高会层城阿。",
                "长风万里举。庆云郁嵯峨。",
                "宓妃兴洛浦。王韩起太华。",
                "北徵瑶台女。南要商川娥。",
                "肃肃霄驾动。翩翩翠盖罗。",
                "羽旗栖琼鸾。玉衡吐鸣和。",
                "太容挥高弦。洪崖发清歌。",
                "献酬既已周。轻举乘紫霞。",
                "揔辔扶桑枝。濯足汤谷波。",
                "清辉溢天门。垂庆惠皇家。"
            ]
        },
        {
            "title": "吴趋行",
            "content": [
                "楚妃且勿叹。齐娥且莫讴。",
                "四座并清听。听我歌吴趋。",
                "吴趋自有始。请从阊门起。",
                "阊门何峨峨。飞馈跨通波。",
                "重栾承游极。回轩启曲阿。",
                "蔼蔼庆云被。泠泠鲜风过。",
                "山泽多藏育。土风清且嘉。",
                "泰伯导仁风。仲雍扬其波。",
                "穆穆延陵子。灼灼光诸华。",
                "王迹隤阳九。帝功兴四遐。",
                "大皇自富春。矫手顿世罗。",
                "邦彦应运兴。粲若春林葩。",
                "属城咸有士。吴邑最为多。",
                "八族未足侈。四姓实名家。",
                "文德熙淳懿。武功侔山河。",
                "礼让何济济。流化自滂沱。",
                "淑美难穷纪。商搉为此歌。"
            ]
        },
        {
            "title": "齐讴行",
            "content": [
                "营丘负海曲。沃野爽且平。",
                "洪川控河济。崇山入高冥。",
                "东被姑尤侧。南界聊摄城。",
                "海物错万类。陆产尚千名。",
                "孟诸吞楚梦。百二侔秦京。",
                "惟师恢东表。桓后定周倾。",
                "天道有迭代。人道无久盈。",
                "鄙哉牛山叹。未及至人情。",
                "爽鸠苟已徂。吾子安得停。",
                "行行将复去。长存非所营。"
            ]
        },
        {
            "title": "悲哉行",
            "content": [
                "游客芳春林。春芳伤客心。",
                "和风飞清响。鲜云垂薄阴。",
                "蕙草饶淑气。时鸟多好音。",
                "翩翩鸣鸠羽。喈喈仓庚吟。",
                "幽兰盈通谷。长秀被高岑。",
                "女萝亦有托。蔓葛亦有寻。",
                "伤哉客游士。忧思一何深。",
                "目感随气草。耳悲咏时禽。",
                "寤寐多远念。缅然若飞沈。",
                "愿托归风响。寄言遗所钦。"
            ]
        },
        {
            "title": "壮哉行",
            "content": [
                "萋萋春草生。王孙犹有情。",
                "差池燕始飞。夭袅桃始荣。",
                "灼灼桃悦色。飞飞燕弄声。",
                "檐上云结阴。涧下风吹清。",
                "幽树虽改观。终始在初生。",
                "松茑欢蔓延。樛葛欣累萦。",
                "眇然游宦子。悟言来未并。",
                "鼻感改朔气。心伤变节荣。",
                "侘傺岂徒然。澶漫绝音形。",
                "风来不可托。鸟去岂为听。"
            ]
        },
        {
            "title": "百年歌",
            "content": [
                "八十时。明已损目聪去耳。",
                "前言往行不复纪。辞官致禄归桑梓。",
                "安车驷马入旧里。乐事告终忧事始。"
            ]
        },
        {
            "title": "君子有所思行",
            "content": [
                "命驾登北山。延伫望城郭。",
                "廛里一何盛。街巷纷漠漠。",
                "甲第崇高闼。洞房结阿馈。",
                "曲池何湛湛。清川带华薄。",
                "邃宇列绮窗。兰室接罗幕。",
                "淑貌色斯升。哀音承颜作。",
                "人生诚行迈。容华随年落。",
                "善哉膏粱士。营生奥且博。",
                "宴安消灵根。酖毒不可恪。",
                "无以肉食资。取笑葵与藿。"
            ]
        },
        {
            "title": "驾言出北阙行",
            "content": [
                "驾言出北阙。踯躅遵山陵。",
                "长松何郁郁。丘墓互相承。",
                "念昔徂殁子。悠悠不可胜。",
                "安寝重冥庐。天壤莫能兴。",
                "人生何所促。忽如朝露凝。",
                "辛苦百年间。戚戚如履冰。",
                "仁智亦何补。迁化有明徵。",
                "求仙鲜克仙。太虚不可凌。",
                "良会罄美服。对酒宴同声。"
            ]
        },
        {
            "title": "班婕妤",
            "content": [
                "婕妤去辞宠。淹留终不见。",
                "寄情在玉阶。托意惟团扇。",
                "春苔暗阶除。秋草芜高殿。",
                "黄昏履綦绝。愁来空雨面。"
            ]
        },
        {
            "title": "东武吟行",
            "content": [
                "投迹短世间。高步长生闱。",
                "濯发冒云冠。浣身被羽衣。",
                "饥从韩众餐。寒就佚女栖。"
            ]
        },
        {
            "title": "梁甫吟",
            "content": [
                "玉衡既已骖。羲和若飞淩。",
                "四运循环转。寒暑自相承。",
                "冉冉年时暮。迢迢天路徵。",
                "招摇东北指。大火西南升。",
                "悲风无绝响。玄云互相仍。",
                "丰冰凭川结。零露弥天凝。",
                "年命时相逝。庆云鲜克乘。",
                "履信多愆期。思顺焉足凭。",
                "慷慨临川响。非此孰为兴。",
                "哀吟梁甫巅。慷慨独拊膺。"
            ]
        },
        {
            "title": "太山吟",
            "content": [
                "太山一何高。迢迢造天庭。",
                "峻极周已远。曾云郁冥冥。",
                "梁甫亦有馆。蒿里亦有亭。",
                "幽涂延万鬼。神房集百灵。",
                "长吟太山侧。慷慨激楚声。"
            ]
        },
        {
            "title": "櫂歌行",
            "content": [
                "迟迟暮春日。天气柔且嘉。",
                "元吉降初巳。濯秽游黄河。",
                "龙舟浮鹢首。羽旗垂藻葩。",
                "乘风宣飞景。逍遥戏中波。",
                "名讴激清唱。榜人纵櫂歌。",
                "投纶沈洪川。飞缴入紫霞。"
            ]
        },
        {
            "title": "门有车马客行",
            "content": [
                "门有车马客。驾言发故乡。",
                "念君久不归。濡迹涉江湘。",
                "投袂赴门涂。揽衣不及裳。",
                "拊膺携客泣。掩泪叙温凉。",
                "借问邦族间。恻怆论存亡。",
                "亲友多零落。旧齿皆凋丧。",
                "市朝互迁易。城阙或丘荒。",
                "坟垄日月多。松柏郁芒芒。",
                "天道信崇替。人生安得长。",
                "慷慨惟平生。俛仰独悲伤。"
            ]
        },
        {
            "title": "饮马长城窟行",
            "content": [
                "驱马陟阴山。山高马不前。",
                "往问阴山候。劲虏在燕然。",
                "戎车无停轨。旌旆屡徂迁。",
                "仰凭积雪岩。俯涉坚冰川。",
                "冬来秋未反。去家邈以绵。",
                "猃狁亮未夷。征人岂徒旋。",
                "末德争先鸣。凶器无两全。",
                "师克薄赏行。军没微躯捐。",
                "将遵甘陈迹。收功单于旃。",
                "振旅劳归士。受爵藁街传。"
            ]
        },
        {
            "title": "折扬柳行",
            "content": [
                "邈矣垂天景。壮哉奋地雷。",
                "丰隆岂久响。华光但西隤。",
                "日落似有竟。时逝恒若催。",
                "仰悲朗月运。坐观琁盖回。",
                "盛门无再入。衰房莫苦开。",
                "人生固已短。出处鲜为谐。",
                "慷慨惟昔人。兴此千载怀。",
                "升龙悲绝处。葛藟变条枚。",
                "寤寐岂虚叹。曾是感与叹。",
                "弭意无足欢。愿言有余哀。"
            ]
        },
        {
            "title": "塘上行",
            "content": [
                "江蓠生幽渚。微芳不足宣。",
                "被蒙风雨会。移居华池边。",
                "发藻玉台下。垂影沧浪渊。",
                "霑润既已渥。结根奥且坚。",
                "四节逝不处。繁华难久鲜。",
                "淑气与时殒。余芳随风捐。",
                "天道有迁易。人理无常全。",
                "男欢智倾愚。女爱衰避妍。",
                "不惜微躯退。但惧苍蝇前。",
                "愿君广末光。照妾薄暮年。"
            ]
        },
        {
            "title": "长安有狭邪行",
            "content": [
                "伊洛有歧路。歧路交朱轮。",
                "轻盖承华景。腾步蹑飞尘。",
                "鸣玉岂朴儒。凭轼皆俊民。",
                "烈心厉劲秋。丽服鲜芳春。",
                "余本倦游客。豪彦多旧亲。",
                "倾盖承芳讯。欲鸣当及晨。",
                "守一不足矜。歧路良可遵。",
                "规行无旷迹。矩步岂逮人。",
                "投足绪已尔。四时不必循。",
                "将遂殊涂轨。要子同归津。"
            ]
        },
        {
            "title": "豫章行",
            "content": [
                "汛舟清川渚。遥望高山阴。",
                "川陆殊涂轨。懿亲将远寻。",
                "三荆欢同株。四鸟悲异林。",
                "乐会良自古。悼别岂独今。",
                "寄世将几何。日昃无停阴。",
                "前路既已多。后涂随年侵。",
                "促促薄暮景。亹亹鲜克禁。",
                "曷为复以兹。曾是怀苦心。",
                "远节婴物浅。近情能不深。",
                "行矣保嘉福。景绝继以音。"
            ]
        },
        {
            "title": "苦寒行",
            "content": [
                "北游幽朔城。凉野多险难。",
                "俯入穷谷底。仰陟高山盘。",
                "凝冰结重磵。积雪被长峦。",
                "阴雪兴岩侧。悲风鸣树端。",
                "不睹白日景。但闻寒鸟喧。",
                "猛虎凭林啸。玄猿临岸叹。",
                "夕宿乔木下。惨怆恒鲜欢。",
                "渴饮坚冰浆。饥待零露餐。",
                "离思固已久。寤寐莫与言。",
                "剧哉行役人。慊慊恒苦寒。"
            ]
        },
        {
            "title": "从军行",
            "content": [
                "苦哉远征人。飘飘穷四遐。",
                "南陟五岭巅。北戍长城阿。",
                "深谷邈无底。崇山郁嵯峨。",
                "奋臂攀乔木。振迹涉流沙。",
                "隆暑固已惨。凉风严且苛。",
                "夏条集鲜澡。寒冰结冲波。",
                "胡马如云屯。越旗亦星罗。",
                "飞锋无绝影。鸣镝自相和。",
                "朝食不免胄。夕息常负戈。",
                "苦哉远征人。抚心悲如何。"
            ]
        },
        {
            "title": "君子行",
            "content": [
                "天道夷且简。人道险而难。",
                "休咎相乘蹑。翻覆若波澜。",
                "去疾苦不远。疑似实生患。",
                "近火固宜热。履冰岂恶寒。",
                "掇蜂灭天道。拾尘惑孔颜。",
                "逐臣尚何有。弃友焉足叹。",
                "福钟恒有兆。祸集非无端。",
                "天损未易辞。人益犹可欢。",
                "朗鉴岂远假。取之在倾冠。",
                "近情苦自信。君子防未然。"
            ]
        },
        {
            "title": "长歌行",
            "content": [
                "逝矣经天日。悲哉带地川。",
                "寸阴无停晷。尺波岂徒旋。",
                "年往迅劲矢。时来亮急弦。",
                "远期鲜克及。盈数固希全。",
                "容华夙夜零。体泽坐自捐。",
                "兹物苟难停。吾寿安得延。",
                "俛仰逝将过。倐忽几何间。",
                "慷慨亦焉诉。天道良自然。",
                "但恨功名薄。竹帛无所宣。",
                "迨及岁未暮。长歌乘我闲。"
            ]
        },
        {
            "title": "挽歌辞",
            "content": [
                "在昔良可悲。魂往一何慼。",
                "念我平生时。人道多拘役。",
                "五常侵轨仪。夕气牵徽墨。",
                "随和乏良聘。枝(左马右关)或鸩毒。"
            ]
        },
        {
            "title": "王侯挽歌辞",
            "content": [
                "孤魂虽有识。良接难为符。",
                "操心玄芒内。注血治鬼区。"
            ]
        },
        {
            "title": "庶人挽歌辞",
            "content": [
                "陶犬不知吠。瓦鸡焉能。",
                "安寝重丘下。仰闻板筑声。",
                "埏埴为涂车。束薪作蒭灵。"
            ]
        },
        {
            "title": "庶人挽歌辞",
            "content": [
                "死生各异方。昭非神色袭。",
                "贵贱礼有差。外相盛已集。",
                "魂衣何盈盈。旟旐何习习。",
                "父母拊棺号。兄弟扶筵泣。",
                "灵轜动轇(左车右蒭)。龙首矫崔嵬。",
                "挽歌挟轂唱。嘈嘈一何悲。",
                "浮云中容与。飘风不能回。",
                "渊鱼仰失梁。征鸟俯坠飞。",
                "念彼平生时。延宾陟此帏。",
                "宾阶有邻迹。我降无登辉。"
            ]
        },
        {
            "title": "挽歌诗",
            "content": [
                "悲风徽行轨。倾云结流霭。",
                "振策指灵丘。驾言从此逝。",
                "重阜何崔嵬。玄庐窜其间。",
                "磅礴立四极。穹隆放苍天。",
                "侧听阴沟涌。卧观天井悬。",
                "圹宵何寥廓。大暮安可晨。",
                "人往有返岁。我行无归年。",
                "昔居四民宅。今托万鬼邻。",
                "昔为七尺躯。今成灰与尘。",
                "金玉素所佩。鸿毛今不振。",
                "丰肌飨蝼蚁。妍姿永夷泯。",
                "寿堂延魑魅。虚无自相宾。",
                "蝼蚁尔何怨。魑魅我何亲。",
                "拊心痛荼毒。永叹莫为陈。"
            ]
        },
        {
            "title": "挽歌诗",
            "content": [
                "流离亲友思。惆怅神不泰。",
                "素骖伫轜轩。玄驷骛飞盖。",
                "哀鸣兴殡宫。回迟悲野外。",
                "魂舆寂无响。但见冠与带。",
                "备物象平生。长旌谁为旆。"
            ]
        },
        {
            "title": "挽歌诗",
            "content": [
                "卜择考休贞。嘉命咸在兹。",
                "夙驾警徒御。结辔顿重基。",
                "龙(左巾右荒)被广柳。前驱矫轻旗。",
                "殡宫何嘈嘈。哀响沸中闱。",
                "中闱且勿讙。听我薤露诗。",
                "死生各异伦。祖载当有时。",
                "舍爵两楹位。启殡进灵轜。",
                "饮饯觞莫举。出宿归无期。",
                "帷衽旷遗影。栋宇与子辞。",
                "周亲咸奔凑。友朋自远来。",
                "翼翼飞轻轩。骎骎策素骐。",
                "按辔遵长薄。送子长夜台。",
                "呼子子不闻。泣子子不知。",
                "叹息重榇侧。念我畴昔时。",
                "三秋犹足收。万世安可思。",
                "殉没身易亡。救子非所能。",
                "含言言哽咽。挥涕涕流离。"
            ]
        },
        {
            "title": "日出东南隅行",
            "content": [
                "扶桑升朝晖。照此高台端。",
                "高台多妖丽。濬房出清颜。",
                "淑貌耀皎日。惠心清且闲。",
                "美目扬玉泽。蛾眉象翠翰。",
                "鲜肤一何润。秀色若可餐。",
                "窈窕多容仪。婉媚巧笑言。",
                "暮春春服成。粲粲绮与纨。",
                "金雀垂藻翘。琼佩结瑶璠。",
                "方驾扬清尘。濯足洛水澜。",
                "蔼蔼风云会。佳人一何繁。",
                "南崖充罗幕。北渚盈軿轩。",
                "清川含藻景。高岸被华丹。",
                "馥馥芳袖挥。泠泠纤指弹。",
                "悲歌吐清响。雅舞播幽兰。",
                "丹唇含九秋。妍迹陵七盘。",
                "赴曲迅惊鸿。蹈节如集鸾。",
                "绮态随颜变。沈姿无定源。",
                "俯仰纷阿那。顾步咸可欢。",
                "遗芳结飞飙。浮景映清湍。",
                "冶容不足咏。春游良可叹。"
            ]
        },
        {
            "title": "陇西行",
            "content": [
                "我静如镜。民动如烟。",
                "事以形兆。应以象悬。",
                "岂曰无才。世鲜兴贤。"
            ]
        },
        {
            "title": "秋胡行",
            "content": [
                "道虽一致。涂有万端。",
                "吉凶纷蔼。休咎之源。",
                "人鲜知命。命未易观。",
                "生亦何惜。功名所勤。"
            ]
        },
        {
            "title": "短歌行",
            "content": [
                "置酒高堂。悲歌临觞。",
                "人寿几何。逝如朝霜。",
                "时无重至。华不再阳。",
                "苹以春晖。兰以秋芳。",
                "来日苦短。去日苦长。",
                "今我不乐。蟋蟀在房。",
                "乐以会兴。悲以别章。",
                "岂曰无感。忧为子忘。",
                "我酒既旨。我肴既臧。",
                "短歌有咏。长夜无荒。"
            ]
        },
        {
            "title": "拟明月何皎皎",
            "content": [
                "安寝北堂上，明月入我牖。",
                "照之有余辉，揽之不盈手。",
                "凉风绕曲房，寒蝉鸣高柳。",
                "踟蹰感节物，我行永已久。",
                "游宦会无成，离思难常守。"
            ]
        },
        {
            "title": "猛虎行",
            "content": [
                "渴不饮盗泉水，热不息恶木阴。",
                "恶木岂无枝？志士多苦心。",
                "整驾肃时命，杖策将远寻。",
                "饥食猛虎窟，寒栖野雀林。",
                "日归功未建，时往岁载阴。",
                "崇云临岸骇，鸣条随风吟。",
                "静言幽谷底，长啸高山岑。",
                "急弦无懦响，亮节难为音。",
                "人生诚未易，曷云开此衿？",
                "眷我耿介怀，俯仰愧古今。"
            ]
        },
        {
            "title": "赴洛道中作",
            "content": [
                "远游越山川，山川修且长。",
                "振策陟崇丘，案辔遵平莽。",
                "夕息抱影寐，朝徂衔思往。",
                "顿辔倚嵩岩，侧听悲风响。",
                "清露坠素辉，明月一何朗。",
                "抚枕不能寐，振衣独长想。"
            ]
        }
    ]
}