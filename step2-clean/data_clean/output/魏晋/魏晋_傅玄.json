{
    "dynasty": "魏晋",
    "author": "傅玄",
    "intro": "",
    "items": [
        {
            "title": "豫章行苦相篇",
            "content": [
                "苦相身为女，卑陋难再陈。",
                "男儿当门户，堕地自生神。",
                "雄心志四海，万里望风尘。",
                "女育无欣爱，不为家所珍。",
                "长大逃深室，藏头羞见人。",
                "垂泪适他乡，忽如雨绝云。",
                "低头和颜色，素齿结朱唇。",
                "跪拜无复数，婢妾如严宾。",
                "情合同云汉，葵藿仰阳春。",
                "心乖甚水火，百恶集其身。",
                "玉颜随年变，丈夫多好新。",
                "昔为形与影，今为胡与秦。",
                "胡秦时相见，一绝逾参辰。"
            ]
        },
        {
            "title": "西长安行",
            "content": [
                "所思兮何在？",
                "乃在西长安。",
                "何用存问妾？",
                "香□双珠环。",
                "何用重存问？",
                "羽爵翠琅玕。",
                "今我兮闻君，",
                "更有兮异心。",
                "香亦不可烧，",
                "环亦不可沉。",
                "香烧日有歇，",
                "环沉日自深。"
            ]
        },
        {
            "title": "吴楚歌",
            "content": [
                "燕人美兮赵女佳，",
                "其室则迩兮限层崖。",
                "云为车兮风为马，",
                "玉在山兮兰在野。",
                "云无期兮风有止，",
                "思多端兮谁能理？"
            ]
        },
        {
            "title": "车遥遥篇",
            "content": [
                "车遥遥兮马洋洋，",
                "追思君兮不可忘。",
                "君安游兮西入秦，",
                "愿为影兮随君身。",
                "君在阴兮影不见，",
                "君依光兮妾所愿。"
            ]
        }
    ]
}