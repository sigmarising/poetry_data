{
    "dynasty": "魏晋",
    "author": "卢谌",
    "intro": "",
    "items": [
        {
            "title": "赠刘琨诗二十首 六",
            "content": [
                "畴曩伊何。",
                "逝者弥疏。",
                "温温恭人。",
                "慎终如初。",
                "览彼遗音。",
                "恤此穷孤。",
                "譬彼樛木。",
                "蔓葛以敷"
            ]
        },
        {
            "title": "诗",
            "content": [
                "遐举游名山。",
                "松乔共相追。",
                "层崖成崇馆。",
                "岩阿结重闱。"
            ]
        },
        {
            "title": "时兴诗",
            "content": [
                "亹亹圆象运。",
                "悠悠方仪廓。",
                "忽忽岁云暮。",
                "游原采萧藿。",
                "北踰芒与河。",
                "南临伊与洛。",
                "凝霜沾蔓草。",
                "悲风振林薄。",
                "摵摵芳叶零。",
                "橤橤苍华落。",
                "下泉激洌清。",
                "旷野增辽索。",
                "登高眺遐荒。",
                "极望无崖崿。",
                "形变随时化。",
                "神感因物作。",
                "澹乎至人心。",
                "恬然存玄漠。"
            ]
        },
        {
            "title": "览古诗",
            "content": [
                "赵氏有和璧。",
                "天下无不传。",
                "秦人来求巿。",
                "厥价徒空言。",
                "与之将见卖。",
                "不与恐致患。",
                "简才备行李。",
                "图令国命全。",
                "蔺生在下位。",
                "缪子称其览。",
                "奉辞驰出境。",
                "伏轼径入关。",
                "秦王御殿坐。",
                "赵使拥节前。",
                "挥袂睨金柱。",
                "身玉要俱捐。",
                "连城既伪往。",
                "荆玉亦真还。",
                "爰在渑池会。",
                "二主克交欢。",
                "昭襄欲负力。",
                "相如折其端。",
                "眦血下沾襟。",
                "怒髪上冲冠。",
                "西缶终双击。",
                "东瑟不只弹。",
                "舍生岂不易。",
                "处死诚独难。",
                "棱威章台颠。",
                "强御亦不干。",
                "屈节邯郸中。",
                "俛首忍回轩。",
                "廉公何为者。",
                "负荆谢厥諐。",
                "智勇盖当世。",
                "弛张使我叹"
            ]
        },
        {
            "title": "答魏子悌诗",
            "content": [
                "崇台非一韩韦=余}。",
                "珍裘非一腋。",
                "多士成大业。",
                "羣贤济弘绩。",
                "遇蒙时来会。",
                "聊齐朝彦迹。",
                "顾此腹背羽。",
                "愧彼排虚翮。",
                "寄身荫四岳。",
                "托好凭三益。",
                "倾盖虽终朝。",
                "大分迈畴昔。",
                "在危每同险。",
                "处安不异易。",
                "俱涉晋昌艰。",
                "共更飞狐厄。",
                "恩由契阔生。",
                "义随周旋积。",
                "岂谓乡曲誉。",
                "谬充本州役。",
                "乖离令我感。",
                "悲欣使情惕。",
                "理以精神通。",
                "匪曰形骸隔。",
                "妙诗申笃好。",
                "清义贯幽赜。",
                "恨无随侯珠。",
                "以酬荆文璧"
            ]
        },
        {
            "title": "赠崔温诗",
            "content": [
                "逍遥步城隅。",
                "暇日聊游豫。",
                "北眺沙漠垂。",
                "南望旧京路。",
                "平陆引长流。",
                "冈峦挺茂树。",
                "中原厉迅飙。",
                "山阿起云雾。",
                "游子恒悲怀。",
                "举目增永慕。",
                "良俦不获偕。",
                "舒情将焉诉。",
                "远念贤士风。",
                "遂存往古务。",
                "朔鄙多侠气。",
                "岂唯地所固。",
                "李牧镇边城。",
                "荒夷怀南惧。",
                "赵奢正疆场。",
                "秦人折北虑。",
                "羇旅及宽政。",
                "委质与时遇。",
                "恨以驽蹇姿。",
                "徒烦非子御。",
                "亦既弛负担。",
                "忝位宰黔庶。",
                "茍云免罪戾。",
                "何暇收民誉。",
                "倪宽以殿黜。",
                "终乃最众赋。",
                "何武不赫赫。",
                "遗爱常在去。",
                "古人非所希。",
                "短弱自有素。",
                "何以敷斯辞。",
                "惟以二子故。"
            ]
        },
        {
            "title": "答刘琨诗二首 二",
            "content": [
                "谁言日向暮。",
                "桑榆犹启晨。",
                "谁言繁菜实。",
                "振藻耀芳春。",
                "百炼或致屈。",
                "绕指所以伸。"
            ]
        },
        {
            "title": "答刘琨诗二首 一",
            "content": [
                "随宝产汉滨。",
                "摛此夜光真。",
                "不待卞和显。",
                "自为命世珍。"
            ]
        },
        {
            "title": "重赠刘琨诗",
            "content": [
                "璧由识者显。",
                "龙因庆云翔。",
                "茨棘非所憇。",
                "翰飞游高冈。",
                "余音非九韶。",
                "俣以仪鳯凰。",
                "新城非芝圃。",
                "曷由殖兰芳。"
            ]
        },
        {
            "title": "诗",
            "content": [
                "凛凛素秋。",
                "日促宵长。"
            ]
        },
        {
            "title": "赠刘琨诗二十首 二十",
            "content": [
                "邈矣达度。",
                "唯道是杖。",
                "形有未泰。",
                "神无不畅。",
                "如川之流。",
                "如渊之量。",
                "上弘栋隆。",
                "下塞民望。"
            ]
        },
        {
            "title": "赠刘琨诗二十首 十九",
            "content": [
                "福为祸始。",
                "祸作福阶。",
                "天地盈虚。",
                "寒暑周回。",
                "夫差不祀。",
                "衅在胜齐。",
                "句践作伯。",
                "祚自会稽。"
            ]
        },
        {
            "title": "赠刘琨诗二十首 十八",
            "content": [
                "爰造异论。",
                "肝胆楚越。",
                "惟同大观。",
                "万涂一辙。",
                "死生既齐。",
                "荣辱奚别。",
                "处其玄根。",
                "廓焉靡结。"
            ]
        },
        {
            "title": "赠刘琨诗二十首 十七",
            "content": [
                "先民颐意。",
                "潜山隐几。",
                "仰熙丹崖。",
                "俯澡绿水。",
                "无求于和。",
                "自附众美。",
                "慷慨遐踪。",
                "有愧高旨。"
            ]
        },
        {
            "title": "赠刘琨诗二十首 十六",
            "content": [
                "纤质实微。",
                "冲飙斯值。",
                "谁谓言精。",
                "致在赏意。",
                "不见得鱼。",
                "亦忘厥饵。",
                "遗其形骸。",
                "寄之深识。"
            ]
        },
        {
            "title": "赠刘琨诗二十首 十五",
            "content": [
                "绵绵女萝。",
                "施于松标。",
                "禀泽洪干。",
                "晞阳丰条。",
                "根浅难固。",
                "茎弱易雕。",
                "操彼纤质。",
                "承此冲飙。"
            ]
        },
        {
            "title": "赠刘琨诗二十首 十四",
            "content": [
                "长徽已缨。",
                "逝将徙举。",
                "收迹西践。",
                "衔哀东顾。",
                "曷云涂辽。",
                "曾不咫步。",
                "岂不夙夜。",
                "谓行多露。"
            ]
        },
        {
            "title": "赠刘琨诗二十首 十三",
            "content": [
                "相彼反哺。",
                "尚在翔禽。",
                "孰是人斯。",
                "而忍斯心。",
                "每凭山海。",
                "庶觌高深。",
                "遐眺存亡。",
                "缅成飞沉。"
            ]
        },
        {
            "title": "赠刘琨诗二十首 十二",
            "content": [
                "涂炭既济。",
                "寇挫民阜。",
                "谬其疲隶。",
                "授之朝右。",
                "上惧任大。",
                "下欣施厚。",
                "实祗高明。",
                "敢忘所守。"
            ]
        },
        {
            "title": "赠刘琨诗二十首 十一",
            "content": [
                "由余片言。",
                "秦人是惮。",
                "日磾效忠。",
                "飞声有汉。",
                "桓桓抚军。",
                "古贤作冠。",
                "来牧幽都。",
                "济厥涂炭。"
            ]
        },
        {
            "title": "赠刘琨诗二十首 十",
            "content": [
                "昔在暇日。",
                "妙寻通理。",
                "尤彼意气。",
                "狭是节士。",
                "情以体生。",
                "感以情起。",
                "趣舍同要。",
                "穷达斯已。"
            ]
        },
        {
            "title": "赠刘琨诗二十首 九",
            "content": [
                "五臣奚与。",
                "契阔百罹。",
                "身经险阻。",
                "足蹈幽遐。",
                "义由恩深。",
                "分随昵加。",
                "绸缪委心。",
                "自同匪他。"
            ]
        },
        {
            "title": "赠刘琨诗二十首 八",
            "content": [
                "承亦既笃。",
                "眷亦既亲。",
                "饰奖驽猥。",
                "方驾骏珍。",
                "弼谐靡成。",
                "良谟莫陈。",
                "无觊狐赵。",
                "有与五臣。"
            ]
        },
        {
            "title": "赠刘琨诗二十首 七",
            "content": [
                "妙哉蔓葛。",
                "得托樛木。",
                "叶不云布。",
                "华不星烛。",
                "承侔卞和。",
                "质非荆璞。",
                "眷同尤良。",
                "用乏骥騄。"
            ]
        },
        {
            "title": "赠刘琨诗二十首 五",
            "content": [
                "大钧载运。",
                "良辰遂往。",
                "譬彼日月。",
                "迅过俯仰。",
                "感今惟昔。",
                "口存心想。",
                "借曰如昨。",
                "忽为畴曩。"
            ]
        },
        {
            "title": "赠刘琨诗二十首 四",
            "content": [
                "王室丧师。",
                "私门播迁。",
                "望公归之。",
                "视险忽艰。",
                "兹愿不遂。",
                "中路阻颠。",
                "仰悲先意。",
                "俯思身愆。"
            ]
        },
        {
            "title": "赠刘琨诗二十首 二",
            "content": [
                "伊陟佐商。",
                "山甫翼周。",
                "弘济艰难。",
                "对扬王休。",
                "茍非异德。",
                "旷世同流。",
                "加其忠贞。",
                "宣其徽猷。"
            ]
        },
        {
            "title": "赠刘琨诗二十首 一",
            "content": [
                "浚哲惟皇。",
                "绍熙有晋。",
                "振厥弛维。",
                "光阐远韵。",
                "有来斯雍。",
                "至止伊顺。",
                "三台摛朗。",
                "四岳增峻。"
            ]
        },
        {
            "title": "赠刘琨诗二十首 三",
            "content": [
                "伊谌陋宗。",
                "昔遘嘉惠。",
                "申以婚姻。",
                "着以累世。",
                "义等休戚。",
                "好同兴废。",
                "孰云匪谐。",
                "如乐之契。"
            ]
        }
    ]
}