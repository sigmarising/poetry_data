{
    "dynasty": "汉",
    "author": "汉无名氏",
    "intro": "古诗十九首：组诗名。汉无名氏作（其中有八首《玉台新咏》题为汉枚乘作，后人\r\n多疑其不确）。非一时一人所为，一般认为大都出于东汉末年。南朝梁萧统合为一\r\n组，收入《文选》，题为《古诗十九首》。内容多写夫妇朋友间的离愁别绪和士人\r\n的彷徨失意，有些作品表现出追求富贵和及时行乐的思想。语言朴素自然，描写生\r\n动真切，在五言诗的发展上有重要地位。（《辞海》１９８９年版）",
    "items": [
        {
            "title": "古歌",
            "content": [
                "秋风萧萧愁杀人，",
                "出亦愁，",
                "入亦愁。",
                "座中何人，",
                "谁不怀忧。",
                "令我白头。",
                "胡地多飚风，",
                "树木何修修。",
                "离家日趋远，",
                "衣带日趋缓。",
                "心思不能言，",
                "肠中车轮转。"
            ]
        },
        {
            "title": "古诗十九首(青青河畔草)",
            "content": [
                "青青河畔草，郁郁园中柳。",
                "盈盈楼上女，皎皎当窗牖。",
                "娥娥红粉妆，纤纤出素手。",
                "昔为倡家女，今为荡子妇。",
                "荡子行不归，空床难独守。",
                "",
                "",
                ""
            ]
        },
        {
            "title": "梁甫吟",
            "content": [
                "步出齐城门，遥望荡阴里。",
                "里中有三坟，累累正相似。",
                "问是谁家墓，田疆古冶氏。",
                "力能排南山，又能绝地纪。",
                "一朝被谗言，二桃杀三士。",
                "谁能为此谋，相国齐晏子。"
            ]
        },
        {
            "title": "无题",
            "content": [
                "吴王好剑客，百姓多疮瘢。",
                "楚王好细腰，宫中多饿死。"
            ]
        },
        {
            "title": "怨歌行",
            "content": [
                "新裂齐纨素，鲜洁如霜雪。",
                "裁为合欢扇，团团似明月。",
                "出入君怀袖，动摇微风发。",
                "常恐秋节至，凉风夺炎热。",
                "弃捐箧笥中，恩情中道绝。",
                ""
            ]
        },
        {
            "title": "饮马长城窟行",
            "content": [
                "青青河畔草，",
                "绵绵思远道。",
                "远道不可思，",
                "宿昔梦见之。",
                "梦见在我傍，",
                "忽觉在他乡。",
                "他乡各异县，",
                "辗转不相见。",
                "枯桑知天风，",
                "海水知天寒。",
                "入门各自媚，",
                "谁肯相为言。",
                "客从远方来，",
                "遗我双鲤鱼。",
                "呼儿烹鲤鱼，",
                "中有尺素书。",
                "长跪读素书，",
                "书中竟何如。",
                "上言加餐食，",
                "下言长相忆。"
            ]
        },
        {
            "title": "燕赵多佳人",
            "content": [
                "燕赵多佳人，",
                "美者颜如玉。",
                "被服罗裳衣，",
                "当户理清曲。",
                "音响一何悲！",
                "弦急知柱促。",
                "驰情整巾带，",
                "沉吟聊踯躅。",
                "思为双飞燕，",
                "衔泥巢君屋。"
            ]
        },
        {
            "title": "艳歌行",
            "content": [
                "翩翩堂前燕，冬藏夏来见。",
                "兄弟两三人，流宕在他县。",
                "故衣谁当补，新衣谁当绽。",
                "赖得贤主人，揽取为吾袒。",
                "夫婿从门来，斜柯西北眄。",
                "语卿且勿眄，水清石自见。",
                "石见何累累，远行不如归。"
            ]
        },
        {
            "title": "新树兰蕙葩",
            "content": [
                "新树兰蕙葩，",
                "杂用杜蘅草。",
                "终朝采其华，",
                "日暮不盈抱。",
                "采之欲遗谁？",
                "所思在远道。",
                "馨香易销歇，",
                "繁华会枯槁。",
                "怅望何所言，",
                "临风送怀抱。"
            ]
        },
        {
            "title": "四坐且莫喧",
            "content": [
                "四坐且莫喧，",
                "愿听歌一言。",
                "请说铜炉器，",
                "崔嵬象南山。",
                "上枝似松柏，",
                "下根据铜盘。",
                "雕文各异类，",
                "离娄自相联。",
                "谁能为此器，",
                "公输与鲁班。",
                "朱火燃其中，",
                "青烟扬其间。",
                "从风入君怀，",
                "四坐莫不叹。",
                "香风难久居，",
                "空令蕙草残。"
            ]
        },
        {
            "title": "穆穆清风至",
            "content": [
                "穆穆清风至，",
                "吹我罗衣裾。",
                "青袍似春草，",
                "草长条风舒。",
                "朝登津梁山，",
                "褰裳望所思。",
                "安得抱柱信，",
                "皎日以为期。"
            ]
        },
        {
            "title": "陌上桑",
            "content": [
                "日出东南隅，照我秦氏楼。秦氏有好女，自名为罗敷。 ",
                "罗敷善蚕桑，采桑城南隅。青丝为笼系，桂枝为笼钩。 ",
                "头上倭堕髻，耳中明月珠。缃绮为下裙，紫绮为上襦。 ",
                "行者见罗敷，下担捋髭须。少年见罗敷，脱帽著帩头。 ",
                "耕者忘其犁，锄者忘其锄。来归相怨怒，但坐观罗敷。 ",
                "使君从南来，五马立踟蹰。使君遣吏往，问是谁家姝？ ",
                "“秦氏有好女，自名为罗敷。”“罗敷年几何？”“二十尚不足， ",
                "十五颇有余”。使君谢罗敷：“宁可共载不？” ",
                "罗敷前致辞：“使君一何愚！使君自有妇，罗敷自有夫。” ",
                "“东方千余骑，夫婿居上头。何用识夫婿？ ",
                "白马从骊驹；青丝系马尾，黄金络马头；腰中鹿卢剑，可值千万余。 ",
                "十五府小吏，二十朝大夫，三十侍中郎，四十专城居。 ",
                "为人洁白皙，鬑鬑颇有须。盈盈公府步，冉冉府中趋。 ",
                "坐中数千人，皆言夫婿殊。”",
                ""
            ]
        },
        {
            "title": "猛虎行",
            "content": [
                "饥不从猛虎食，",
                "暮不从野雀栖。",
                "野雀安无巢，",
                "游子为谁骄。"
            ]
        },
        {
            "title": "陇西行",
            "content": [
                "天上何所有，历历种白榆。",
                "桂树夹道生，青龙对道隅。",
                "凤凰鸣啾啾，一母将九雏。",
                "顾视世间人，为乐甚独殊。",
                "好妇出迎客，颜色正敷愉。",
                "伸腰再拜跪，问客平安不。",
                "请客北堂上，坐客毡氍毹。",
                "清白各异樽，酒上正华疏。",
                "酌酒持与客，客言主人持。",
                "却略再拜跪，然后持一杯。",
                "谈笑未及竟，左顾敕中厨。",
                "促令办粗饭，慎莫使稽留。",
                "废礼送客出，盈盈府中趋。",
                "送客亦不远，足不过门枢。",
                "娶妇得如此，齐姜亦不如。",
                "健妇持门户，一胜一丈夫。"
            ]
        },
        {
            "title": "兰若生春阳",
            "content": [
                "兰若生春阳，",
                "涉冬犹盛滋。",
                "愿言追昔爱，",
                "情款感四时。",
                "美人在云端，",
                "天路隔无期。",
                "夜光照玄阴，",
                "长叹恋所思。",
                "谁谓我无忧，",
                "积念发狂痴。",
                ""
            ]
        },
        {
            "title": "孔雀东南飞",
            "content": [
                "序曰：汉末建安中，庐江府小吏焦仲卿妻刘氏，为仲卿母所遣，自誓不嫁。其家逼之，乃投水而死。仲卿闻之，亦自缢于庭树。时人伤之，为诗云尔。",
                "　　孔雀东南飞，五里一徘徊。 ",
                "　　“十三能织素，十四学裁衣。十五弹箜篌，十六诵诗书。十七为君妇，心中常苦悲。君既为府吏，守节情不移。贱妾留空房，相见常日稀。鸡鸣入机织，夜夜不得息。三日断五匹，大人故嫌迟。非为织作迟，君家妇难为！妾不堪驱使，徒留无所施。便可白公姥，及时相遣归。”",
                "　　府吏得闻之，堂上启阿母：“儿已薄禄相，幸复得此妇。结发同枕席，黄泉共为友。共事二三年，始尔未为久。女行无偏斜，何意致不厚。”",
                "　　阿母谓府吏：“何乃太区区！此妇无礼节，举动自专由。吾意久怀忿，汝岂得自由！东家有贤女，自名秦罗敷。可怜体无比，阿母为汝求。便可速遣之，遣去慎莫留！”",
                "　　府吏长跪告：“伏惟启阿母。今若遣此妇，终老不复取！”",
                "　　阿母得闻之，槌床便大怒：“小子无所畏，何敢助妇语！吾已失恩义，会不相从许！”",
                "　　府吏默无声，再拜还入户。举言谓新妇，哽咽不能语：“我自不驱卿，逼迫有阿母。卿但暂还家，吾今且报府。不久当归还，还必相迎取。以此下心意，慎勿违吾语。”",
                "　　新妇谓府吏：“勿复重纷纭。往昔初阳岁，谢家来贵门。奉事循公姥，进止敢自专？昼夜勤作息，伶俜萦苦辛。谓言无罪过，供养卒大恩；仍更被驱遣，何言复来还！妾有绣腰襦，葳蕤自生光；红罗复斗帐，四角垂香囊；箱帘六七十，绿碧青丝绳，物物各自异，种种在其中。人贱物亦鄙，不足迎后人，留待作遗施，于今无会因。时时为安慰，久久莫相忘！”",
                "　　鸡鸣外欲曙，新妇起严妆。著我绣夹裙，事事四五通。足下蹑丝履，头上玳瑁光。腰若流纨素，耳著明月珰。指如削葱根，口如含朱丹。纤纤作细步，精妙世无双。",
                "　　上堂拜阿母，阿母怒不止。“昔作女儿时，生小出野里。本自无教训，兼愧贵家子。受母钱帛多，不堪母驱使。今日还家去，念母劳家里。”却与小姑别，泪落连珠子。“新妇初来时，小姑始扶床；今日被驱遣，小姑如我长。勤心养公姥，好自相扶将。初七及下九，嬉戏莫相忘。”出门登车去，涕落百余行。 ",
                "　　府吏马在前，新妇车在后。隐隐何甸甸，俱会大道口。下马入车中，低头共耳语：“誓不相隔卿，且暂还家去。吾今且赴府，不久当还归。誓天不相负！”",
                "　　新妇谓府吏：“感君区区怀！君既若见录，不久望君来。君当作磐石，妾当作蒲苇。蒲苇纫"
            ]
        },
        {
            "title": "橘柚垂华实",
            "content": [
                "橘柚垂华实，",
                "乃在深山侧。",
                "闻君好我甘，",
                "窃独自雕饰。",
                "委身玉盘中，",
                "历年冀见食。",
                "芳菲不相投，",
                "青黄忽改色。",
                "人倘欲我知，",
                "因君为羽翼。"
            ]
        },
        {
            "title": "古艳歌",
            "content": [
                "茕茕白兔，",
                "东走西顾。",
                "衣不如新，",
                "人不如故。"
            ]
        },
        {
            "title": "古诗十九首",
            "content": [
                "行行重行行，与君生别离。",
                "相去万余里，各在天一涯。",
                "道路阻且长，会面安可知？",
                "胡马依北风，越鸟巢南枝。",
                "相去日己远，衣带日已缓。",
                "浮云蔽白日，游子不顾返。",
                "思君令人老，岁月忽已晚。",
                "弃捐勿复道，努力加餐饭。"
            ]
        },
        {
            "title": "古诗十九首",
            "content": [
                "西北有高楼，上与浮云齐。",
                "交疏结绮窗，阿阁三重阶。",
                "上有弦歌声，音响一何悲。",
                "谁能为此曲？无乃杞梁妻！",
                "清商随风发，中曲正徘徊。",
                "一弹再三叹，慷慨有馀哀。",
                "不惜歌者苦，但伤知音希",
                "愿为双鸿鹄，奋翅起高飞。"
            ]
        },
        {
            "title": "古诗十九首",
            "content": [
                "庭中有奇树，绿叶发华滋。",
                "攀条折其荣，将以遗所思。",
                "馨香盈怀袖，路远莫致之。",
                "此物何足贡？但感别经时。"
            ]
        },
        {
            "title": "古诗十九首",
            "content": [
                "生年不满百，",
                "常怀千岁忧。",
                "昼短苦夜长，",
                "何不秉烛游！",
                "为乐当及时，",
                "何能待来兹？",
                "愚者爱惜费，",
                "但为後世嗤。",
                "仙人王子乔，",
                "难可与等期。"
            ]
        },
        {
            "title": "古诗十九首",
            "content": [
                "涉江采芙蓉，兰泽多芳草。",
                "采之欲遗谁？所思在远道。",
                "还顾望旧乡，长路漫浩浩。",
                "同心而离居，忧伤以终老。",
                ""
            ]
        },
        {
            "title": "古诗十九首",
            "content": [
                "冉冉孤生竹，结根泰山阿。",
                "与君为新婚，兔丝附女萝。",
                "兔丝生有时，夫妇会有宜。",
                "千里远结婚，悠悠隔山陂。",
                "思君令人老，轩车来何迟？",
                "伤彼蕙兰花，含英扬光辉。",
                "过时而不采，将随秋草萎。",
                "君亮执高节，贱妾亦何为？"
            ]
        },
        {
            "title": "古诗十九首",
            "content": [
                "去者日以疏，",
                "生者日已亲。",
                "出郭门直视，",
                "但见丘与坟。",
                "古墓犁为田，",
                "松柏摧为薪。",
                "白杨多悲风，",
                "萧萧愁杀人！",
                "思还故里闾，",
                "欲归道无因。"
            ]
        },
        {
            "title": "古诗十九首",
            "content": [
                "驱车上东门，",
                "遥望郭北墓。",
                "白杨何萧萧，",
                "松柏夹广路。",
                "下有陈死人，",
                "杳杳即长暮。",
                "潜寐黄泉下，",
                "千载永不寤。",
                "浩浩阴阳移，",
                "年命如朝露。",
                "人生忽如寄，",
                "寿无金石固。",
                "万岁更相送，",
                "贤圣莫能度。",
                "服食求神仙，",
                "多为药所误。",
                "不如饮美酒，",
                "被服纨与素。"
            ]
        },
        {
            "title": "古诗十九首",
            "content": [
                "青青陵上柏，磊磊涧中石。",
                "人生天地间，忽如远行客。",
                "斗酒相娱乐，聊厚不为保",
                "驱车策驽马，游戏宛与洛。",
                "洛中何郁郁，冠带自相索。",
                "长衢罗夹巷，王侯多第宅。",
                "两宫摇踵望，双阙百余尺。",
                "极宴娱心意，戚戚何所迫？"
            ]
        },
        {
            "title": "古诗十九首",
            "content": [
                "青青河畔草，郁郁园中柳。",
                "盈盈楼上女，皎皎当窗牖。",
                "娥娥红粉妆，纤纤出素手。",
                "昔为倡家女，今为荡子妇。",
                "荡子行不归，空床难独守。"
            ]
        },
        {
            "title": "古诗十九首",
            "content": [
                "明月皎夜光，促织鸣东壁。",
                "玉衡指孟冬，众星何历历！",
                "白露沾野草，时节忽复易。",
                "秋蝉鸣树间，玄鸟逝安适？",
                "昔我同门友，高举振六翮。",
                "不念携手好，弃我如遗迹。",
                "南箕北有斗，牵牛不负轭。",
                "良无盘石固，虚名复何益！"
            ]
        },
        {
            "title": "古诗十九首",
            "content": [
                "明月何皎皎，照我罗床帏。",
                "忧愁不能寐，揽衣起徘徊。",
                "客行虽云乐，不如早旋归。",
                "出户独彷徨，愁思当告谁？",
                "引领还入房，泪下沾裳衣。"
            ]
        },
        {
            "title": "古诗十九首",
            "content": [
                "孟冬寒气至，",
                "北风何惨栗。",
                "愁多知夜长，",
                "仰观众星列。",
                "三五明月满，",
                "四五蟾兔缺。",
                "客从远方来，",
                "遗我一书札。",
                "上言长相思，",
                "下言久离别。",
                "置书怀袖中，",
                "三岁字不灭。",
                "一心抱区区，",
                "惧君不识察。"
            ]
        },
        {
            "title": "古诗十九首",
            "content": [
                "凛凛岁云暮，",
                "蝼蛄夕鸣悲。",
                "凉风率已厉，",
                "游子寒无衣。",
                "锦衾遗洛浦，",
                "同袍与我违。",
                "独宿累长夜，",
                "梦想见容辉。",
                "良人惟古欢，",
                "枉驾惠前绥。",
                "愿得常巧笑，",
                "携手同车归。",
                "既来不须臾，",
                "又不处重闱。",
                "亮无晨风翼，",
                "焉能凌风飞？",
                "眄睐以适意，",
                "引领遥相睎。",
                "徙倚怀感伤，",
                "垂涕沾双扉。"
            ]
        },
        {
            "title": "古诗十九首",
            "content": [
                "今夜良宴会，欢乐难具陈。",
                "弹筝奋逸响，新声妙入神。",
                "令德唱高言，识曲听其真。",
                "齐心同所愿，含意俱未伸。",
                "人生寄一世，奄忽若飙尘。",
                "何不策高足，先据要路津。",
                "无为守穷贱，轗轲常苦辛。",
                ""
            ]
        },
        {
            "title": "古诗十九首",
            "content": [
                "客从远方来，遗我一端绮。",
                "相去万余里，故人心尚尔。",
                "文彩双鸳鸯，裁为合欢被。",
                "著以长相思，缘以结不解。",
                "以胶投漆中，谁能别离此。",
                ""
            ]
        },
        {
            "title": "古诗十九首",
            "content": [
                "回车驾言迈，",
                "悠悠涉长道。",
                "四顾何茫茫，",
                "东风摇百草。",
                "所遇无故物，",
                "焉得不速老。",
                "盛衰各有时，",
                "立身苦不早。",
                "人生非金石，",
                "岂能长寿考？",
                "奄忽随物化，",
                "荣名以为宝。",
                ""
            ]
        },
        {
            "title": "古诗十九首",
            "content": [
                "东城高且长，",
                "逶迤自相属。",
                "回风动地起，",
                "秋草萋已绿。",
                "四时更变化，",
                "岁暮一何速！",
                "晨风怀苦心，",
                "蟋蟀伤局促。",
                "荡涤放情志，",
                "何为自结束！",
                ""
            ]
        },
        {
            "title": "古乐府",
            "content": [
                "兰草自然香，",
                "生于大道旁。",
                "要镰八九月，",
                "俱在束薪中。",
                ""
            ]
        },
        {
            "title": "古绝句",
            "content": [
                "菟丝从长风，",
                "根茎无断绝。",
                "无情尚不离，",
                "有情安可别？"
            ]
        },
        {
            "title": "古绝句",
            "content": [
                "日暮秋云阴，",
                "江水清且深。",
                "何用通音信，",
                "莲花玳瑁簪。"
            ]
        },
        {
            "title": "古绝句",
            "content": [
                "南山一桂树，",
                "上有双鸳鸯。",
                "千年长交颈，",
                "欢爱不相忘。"
            ]
        },
        {
            "title": "古绝句",
            "content": [
                "藁砧今何在，",
                "山上复有山。",
                "何当大刀头，",
                "破镜飞上天。"
            ]
        },
        {
            "title": "古歌",
            "content": [
                "高田种小麦，",
                "终久不成穗。",
                "男儿在他乡，",
                "焉得不憔悴。"
            ]
        },
        {
            "title": "孤儿行",
            "content": [
                "孤儿生，",
                "孤子遇生，",
                "命独当苦。",
                "父母在时，",
                "乘坚车，",
                "驾驷马。",
                "父母已去，",
                "兄嫂令我行贾。",
                "南到九江，",
                "东到齐与鲁。",
                "腊月来归，",
                "不敢自言苦。",
                "头多虮虱，",
                "面目多尘土。",
                "大兄言办饭，",
                "大嫂言视马。",
                "上高堂，",
                "行取殿下堂。",
                "孤儿泪下如雨。",
                "使我朝行汲，",
                "暮得水来归。",
                "手为错，",
                "足下无菲。",
                "怆怆履霜，",
                "中多蒺藜。",
                "拔断蒺藜肠肉中，",
                "怆欲悲。",
                "泪下渫渫，",
                "清涕累累。",
                "冬无复襦，",
                "夏无单衣。",
                "居生不乐，",
                "不如早去，",
                "下从地下黄泉。",
                "春气动，",
                "草萌芽。",
                "三月蚕桑，",
                "六月收瓜。",
                "将是瓜车，",
                "来到还家。",
                "瓜车反覆。",
                "助我者少，",
                "啖瓜者多。",
                "愿还我蒂，",
                "兄与嫂严。",
                "独且急归，",
                "当兴校计。",
                "乱曰：",
                "里中一何譊譊，",
                "愿欲寄尺书，",
                "将与地下父母，",
                "兄嫂难与久居。",
                ""
            ]
        },
        {
            "title": "刺巴郡守诗",
            "content": [
                "狗吠何喧喧，有吏来在门。",
                "披衣出门应，府记欲得钱。",
                "语穷乞请期，吏怒反见尤。",
                "旋步顾家中，家中无可为。",
                "思往从邻贷，邻人言已匮。",
                "钱钱何难得，令我独憔悴。",
                ""
            ]
        },
        {
            "title": "步出城东门",
            "content": [
                "步出城东门，遥望江南路。",
                "前日风雪中，故人从此去。",
                "我欲渡河水，河水深无梁。",
                "愿为双黄鹄，高飞还故乡。",
                ""
            ]
        },
        {
            "title": "别诗",
            "content": [
                "有鸟西南飞，熠熠似苍鹰。",
                "朝发天北隅，暮闻日南陵。",
                "欲寄一言去，托之笺彩缯。",
                "因风附轻翼，以遗心蕴蒸。",
                "鸟辞路悠长，羽翼不能胜。",
                "意欲从鸟逝，驽马不可乘。",
                "晨风鸣北林，熠耀东南飞。",
                "愿言所相思，日暮不垂帷。",
                "明月照高楼，想见余光辉。",
                "玄鸟夜过庭，仿佛能复飞。",
                "褰裳路踟蹰，彷徨不能归。",
                "浮云日千里，安知我心悲。",
                "思得琼树枝，以解长渴饥。",
                "童童孤生柳，寄根河水泥。",
                "连翩游客子，于冬服凉衣。",
                "去家千余里，一身常渴饥。",
                "寒夜立清庭，仰瞻天汉湄。",
                "寒风吹我骨，严霜切我肌。",
                "忧心常惨戚，晨风为我悲。",
                "瑶光游何速，行愿去何迟。",
                "仰视云间星，忽若割长帷。",
                "低头还自怜，盛年行已衰。",
                "依依恋明世，怆怆难久怀。",
                ""
            ]
        },
        {
            "title": "别诗",
            "content": [
                "良时不再至，离别在须臾。",
                "屏营衢路侧，执手野踟蹰。",
                "仰视浮云驰，奄忽互相逾。",
                "风波一失所，各在天一隅。",
                "长当从此别，且复立斯须。",
                "欲因晨风发，送子以贱躯。",
                "嘉会难再遇，三载为千秋。",
                "临河濯长缨，念子怅悠悠。",
                "远望悲风至，对酒不能酬。",
                "行人怀往路，何以慰我愁。",
                "独有盈觞酒，与子结绸缪。",
                "携手上河梁，游子暮何之。",
                "徘徊蹊路侧，悢悢不能辞。",
                "行人难久留，各言长相思。",
                "安知非日月，弦望自有时。",
                "努力崇明德，皓首以为期。",
                ""
            ]
        },
        {
            "title": "别诗",
            "content": [
                "骨肉缘枝叶，结交亦相因。",
                "四海皆兄弟，谁为行路人。",
                "况我连枝树，与子同一身。",
                "昔为鸳和鸯，今为参与辰。",
                "昔者长相近，邈若胡与秦。",
                "惟念当乖离，恩情日以新。",
                "鹿鸣思野草，可以喻嘉宾。",
                "我有一樽酒，欲以赠远人。",
                "愿子留斟酌，叙此平生亲。",
                "黄鹄一远别，千里顾徘徊。",
                "胡马失其群，思心常依依。",
                "何况双飞龙，羽翼临当乖。",
                "幸有弦歌曲，可以喻中怀。",
                "请为游子吟，泠泠一何悲。",
                "丝竹厉清声，慷慨有余哀。",
                "长歌正激烈，中心怆以摧。",
                "欲展清商曲，念子不得归。",
                "俯仰内伤心，泪下不可挥。",
                "愿为双黄鹄，送子俱远飞。",
                "结发为夫妻，恩爱两不疑。",
                "欢娱在今夕，嬿婉及良时。",
                "征夫怀往路，起视夜何其？",
                "参辰皆已没，去去从此辞。",
                "行役在战场，相见未有期。",
                "握手一长叹，泪为生别滋。",
                "努力爱春华，莫忘欢乐时。",
                "生当复来归，死当长相思。",
                "烛烛晨明月，馥馥秋兰芳。",
                "芬馨良夜发，随风闻我堂。",
                "征夫怀远路，游子恋故乡。",
                "寒冬十二月，晨起践严霜。",
                "俯观江汉流，仰视浮云翔。",
                "良友远别离，各在天一方。",
                "山海隔中州，相去悠且长。",
                "嘉会难再遇，欢乐殊未央。",
                "愿君崇令德，随时爱景光。",
                ""
            ]
        },
        {
            "title": "古诗十九首",
            "content": [
                "迢迢牵牛星，皎皎河汉女。",
                "纤纤擢素手，札札弄机杼。",
                "终日不成章，泣涕零如雨。",
                "河汉清且浅，相去复几许？",
                "盈盈一水间，脉脉不得语。"
            ]
        },
        {
            "title": "恒灵时童谣",
            "content": [
                "举秀才，不知书。举孝廉，父别居。",
                "寒素清白浊如泥，高第良将怯如鸡。"
            ]
        },
        {
            "title": "顺帝末京都童谣",
            "content": [
                "直如弦，死道边。曲如钩，反封侯。"
            ]
        },
        {
            "title": "东门行",
            "content": [
                "出东门，不顾归；来入门，怅欲悲。",
                "盎中无斗米储，还视架上无悬衣。",
                "拔剑东门去，舍中儿母牵衣啼。",
                "“他家但愿富贵，贱妾与君共铺糜。",
                "上用仓浪天故，下当用此黄口儿，今非！”",
                "“咄！行！吾去为迟！白发时下难久居。”",
                ""
            ]
        },
        {
            "title": "十五从军行",
            "content": [
                "十五从军行，八十始得归。",
                "道逢乡里人：“家中有阿谁？”",
                "“遥望是君家，松柏冢累累。”",
                "兔从狗窦入，雉从梁上飞。",
                "中庭生旅谷，井上生旅葵。",
                "舂谷持作  ，采葵持作羹。",
                "羹  一时熟，不知贻阿谁。",
                "出门东向看，泪落沾我衣。"
            ]
        },
        {
            "title": "枯鱼过河泣",
            "content": [
                "枯鱼过河泣，",
                "何时悔复及。",
                "作书与鲂鱮，",
                "相教慎出入。",
                ""
            ]
        },
        {
            "title": "长歌行",
            "content": [
                "青青园中葵，朝露待日晞。",
                "阳春布德泽，万物生光辉。",
                "常恐秋节至，焜黄华叶衰。",
                "百川东到海，何时复西归？",
                "少壮不努力，老大徒伤悲。",
                ""
            ]
        },
        {
            "title": "江南",
            "content": [
                "江南可采莲，莲叶何田田！",
                "鱼戏莲叶间，鱼戏莲叶东，鱼戏莲叶西，",
                "鱼戏莲叶南，鱼戏莲叶北。",
                ""
            ]
        }
    ]
}