{
    "dynasty": "金",
    "author": "刘汲",
    "intro": "",
    "items": [
        {
            "title": "到家",
            "content": [
                "三载尘劳虑，翻然尽一除。",
                "园林未摇落，庭菊正扶疏。",
                "绕屋看新树，开箱检旧书。",
                "依然故山色，潇洒入吾庐。"
            ]
        },
        {
            "title": "平凉道中",
            "content": [
                "青山炯无尘，尘满行人衣。",
                "行人望青山，咫尺不得归。",
                "吾归不作难，世故苦相违。",
                "何当临溪水，一洗从前非。"
            ]
        },
        {
            "title": "题西岩",
            "content": [
                "卜筑西岩最可人，青山为屋水为邻。",
                "身将隐矣文何用，人不知之味更真。",
                "自古交游少同志，到头声利不关身。",
                "清泉便当如渑洒，浇尽胸中累劫尘。"
            ]
        },
        {
            "title": "题西岩",
            "content": [
                "人爱名与利，我爱水与山。",
                "人乐纷而竞，我乐静而闲。",
                "所以西岩地，千古无人看。",
                "虽看亦不爱，虽赏亦不欢。",
                "欣然会予心，卜筑于其间。",
                "有石极峭屼，有泉极清寒。",
                "流觞与祓禊，终日堪盘桓。",
                "此乐为我设，信哉居之安。"
            ]
        }
    ]
}