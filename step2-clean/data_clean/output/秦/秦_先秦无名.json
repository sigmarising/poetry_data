{
    "dynasty": "秦",
    "author": "先秦无名",
    "intro": "",
    "items": [
        {
            "title": "鬼谷子引古语",
            "content": [
                "女爱不蔽席。男欢不尽轮。",
                "",
                ""
            ]
        },
        {
            "title": "离别相去辞",
            "content": [
                "跞躁摧长恧兮擢戟驭殳。",
                "所离不降兮泄我王气苏。",
                "三军一飞降兮所向皆殂。",
                "一士判死兮而当百夫。",
                "道祐有德兮吴卒自屠。",
                "雪我王宿耻兮威振八都。",
                "军伍难更兮势如貔貙。",
                "行行各努力兮于乎于乎。"
            ]
        },
        {
            "title": "击壤歌",
            "content": [
                "日出而作，",
                "日入而息。",
                "凿井而饮，",
                "耕田而食。",
                "帝力于我何有哉。"
            ]
        },
        {
            "title": "孔丛子引遗谚",
            "content": [
                "尧舜千钟。孔子百觚。",
                "子路嗑嗑。尚饮十榼。"
            ]
        },
        {
            "title": "康衢谣",
            "content": [
                "立我烝民。莫匪尔极。",
                "不识不知。顺帝之则。"
            ]
        },
        {
            "title": "晋童谣",
            "content": [
                "丙之晨。龙尾伏辰。",
                "均服振振。取虢之旂。",
                "鹑之贲贲。天策焞焞。",
                "火中成军。虢公其奔。"
            ]
        },
        {
            "title": "金楼子引殷纣时语",
            "content": [
                "车行酒。骑行炙。",
                "百二十日为一夜。"
            ]
        },
        {
            "title": "金楼子引古语",
            "content": [
                "宁得一把五加。不用金玉满车。",
                "宁得一斤地榆。不用明月宝珠。"
            ]
        },
        {
            "title": "峤诗",
            "content": [
                "何自南极。至于北极。",
                "绝境越国。弗愁道远。"
            ]
        },
        {
            "title": "家语引逸诗",
            "content": [
                "皇皇上天。其命不忒。",
                "天之以善。心报其德。"
            ]
        },
        {
            "title": "祭侯辞",
            "content": [
                "惟若宁侯。毋或若女不宁侯。",
                "不属于王所。故抗而射女。",
                "强饮强食。诒尔曾孙。",
                "诸侯百福。"
            ]
        },
        {
            "title": "祭侯辞",
            "content": [
                "嗟尔不宁侯。为尔不朝于王所。",
                "故亢而射女。强食尔食。",
                "曾孙侯氏百福。"
            ]
        },
        {
            "title": "祭辞",
            "content": [
                "皇皇上天。照临下土。",
                "集地之灵。降甘风雨。",
                "各得其所。庶物群生。",
                "各得其所。靡今靡古。",
                "维予一人某敬拜皇天之祜。薄薄之土。",
                "承天之神。兴甘风雨。",
                "庶卉百物。莫不茂者。",
                "既安且宁。维予一人某敬拜下土之灵。",
                "维某年某月上日。明光于上下。",
                "勤施于四方。旁作穆穆。",
                "惟予一人某敬拜迎于郊。",
                "以正月朔日迎日于东郊。"
            ]
        },
        {
            "title": "浑良夫譟",
            "content": [
                "登此昆吾之虚。绵绵生之瓜。",
                "余为浑良夫。叫天无辜。"
            ]
        },
        {
            "title": "黄竹诗三章",
            "content": [
                "我徂黄竹。□□□□。",
                "□员閟寒。帝收九行。",
                "嗟我公侯。百辞冢卿。",
                "皇我万民。旦夕勿忘。",
                "我徂黄竹。□□□□",
                "□员閟寒。帝收九行。",
                "嗟我公侯。百辞冢卿。",
                "皇我万民。旦夕勿穷。",
                "有皎者鴼。",
                "翩翩其飞。嗟我公侯。",
                "□勿则迁。居乐甚寡。",
                "不如迁土。礼乐其民。"
            ]
        },
        {
            "title": "黄泽谣",
            "content": [
                "黄之池。其马歕沙。",
                "皇人威仪。黄之泽。",
                "其马歕玉。皇人受縠。"
            ]
        },
        {
            "title": "狐援辞",
            "content": [
                "先出也衣絺紵。后出也满囹圄。",
                "吾今见民之洋洋然。东走而不知所处。",
                "有人自南方来。鮒入而(左鱼右见)居。",
                "使人之朝草国为墟。殷有比干。",
                "吴有子胥。齐有狐援。",
                "己不用若言。又斮之东闾。",
                "每斮者经吾参夫二子者乎。"
            ]
        },
        {
            "title": "汉书引逸诗",
            "content": [
                "四牡翼翼。以征不服。",
                "亲省边陲。用事所极。",
                "九变复贯。知言之选。"
            ]
        },
        {
            "title": "韩非子引先圣谚",
            "content": [
                "不踬于山。而踬于垤。",
                "规有摩而水有波。",
                "我欲更之。无奈之何。"
            ]
        },
        {
            "title": "韩非子引古语",
            "content": [
                "奔车之上无仲尼。覆舟之下无伯夷。"
            ]
        },
        {
            "title": "韩非子引古谚",
            "content": [
                "为政若沐也。虽有弃发之费而有长发之利也。"
            ]
        },
        {
            "title": "韩非子引鄙谚",
            "content": [
                "长袖善舞。多财善贾。",
                "莫众而迷。傭自卖。",
                "哀而不售。士自誉。",
                "辨而不信。"
            ]
        },
        {
            "title": "国语引谚",
            "content": [
                "兽恶其纲。民恶其上。",
                "众心成城。众口铄金。",
                "从善如登。从恶如崩。",
                "黍稷无成。不能为荣。",
                "黍不为黍。稷不为稷。",
                "不能蕃殖。所生不疑。",
                "惟德之基。狐埋之而狐搰之。",
                "是以无成功。觥饭不及壶飱。"
            ]
        },
        {
            "title": "后汉书引逸诗",
            "content": [
                "皎皎练丝。在所染之。"
            ]
        },
        {
            "title": "国语引人言",
            "content": [
                "兄弟谗阋。侮人百里。",
                "兵在其颈。佐雝者尝焉。",
                "佐斗者伤焉。祸不好不能为祸。"
            ]
        },
        {
            "title": "古语",
            "content": [
                "女爱不蔽席。男欢不尽轮。"
            ]
        },
        {
            "title": "佹诗",
            "content": [
                "天地易位，四时易乡。",
                "列星陨坠。旦暮晦盲。",
                "幽暗登昭。日月下藏。",
                "公正无私。反见纵横。",
                "志爱公利。得楼疏堂。",
                "无私罪人。憼革二兵。",
                "道德纯备。谗口将将。",
                "仁人绌约。敖暴擅强。",
                "天下幽险。失世英龟龙为蝘蜓。",
                "鸱枭为凤凰。比干见刳。",
                "孔子拘匡。昭昭乎其知之明也。",
                "郁郁乎其遇时之不祥也。拂乎其欲礼义之大行也。",
                "暗乎天下之晦盲也。皓天不复。",
                "忧无疆也。千秋必反。",
                "古之常也。弟子勉学。",
                "天不忘也。圣人共手。",
                "时几将矣。念彼远方。",
                "何其塞矣。仁人绌约。",
                "暴人衍矣。忠臣危殆。",
                "谗人般矣。琁玉瑶珠。",
                "不知佩也。杂布与锦。",
                "不知异也。闾娵子奢。",
                "莫之媒也。嫫母力父。",
                "是之喜也。以盲为明。",
                "以聋为聪。以危为安。",
                "以吉为凶。呜呼上天。",
                "曷维其同。"
            ]
        },
        {
            "title": "古言",
            "content": [
                "墙有耳。伏寇在侧。"
            ]
        },
        {
            "title": "嘏辞",
            "content": [
                "皇尸命工祝。承致多福无疆。",
                "于女孝孙。来女孝孙。",
                "使女受禄于天。宜稼于田。",
                "眉寿万年。笏替引之。"
            ]
        },
        {
            "title": "恭世子诵",
            "content": [
                "贞之无报也。孰是人斯。",
                "而有斯臭也。贞为不听。",
                "信为不诚。国斯无刑。",
                "媮居幸生。不更厥贞。",
                "大命其倾。威兮怀兮。",
                "各聚尔有。以待所归兮。",
                "猗兮违兮。心之哀兮。",
                "岁之二七。其靡有徵兮。",
                "若翟公子。吾是之依兮。",
                "镇抚国家。为王妃兮。"
            ]
        },
        {
            "title": "攻狄谣",
            "content": [
                "大冠若修剑拄颐。",
                "攻狄不能下。垒于梧丘。"
            ]
        },
        {
            "title": "祷雨辞",
            "content": [
                "政不节与。使民疾与。",
                "何以不雨至斯极也。宫室崇与。",
                "妇谒盛与。何以不雨至斯极也。",
                "苞苴行与。谗夫兴与。",
                "何以不雨至斯极也。"
            ]
        },
        {
            "title": "祠田辞",
            "content": [
                "荷此长耜。耕彼南亩。",
                "四海俱有。"
            ]
        },
        {
            "title": "楚童谣",
            "content": [
                "楚王渡江得萍实。大如斗。",
                "赤如日。剖而食之甜如蜜。"
            ]
        },
        {
            "title": "楚人谣",
            "content": [
                "楚虽三户。亡秦必楚。"
            ]
        },
        {
            "title": "成相杂辞",
            "content": [
                "请成相。世之殃。",
                "愚暗愚暗堕贤良。人主无贤。",
                "如瞽无相何伥伥。请布基。",
                "慎圣人。愚而自专事不治。",
                "主忌苟胜。群臣莫谏必逢灾。",
                "论臣过。反其施。",
                "尊主安国尚贤义。拒谏饰非。",
                "愚而上同国必祸。曷谓罢。",
                "国多私。比周还主党与施。",
                "远贤。近谗。",
                "忠臣蔽塞主势移。曷谓贤。",
                "明君臣。上能尊主爱下民。",
                "主诚听之。天下为一四海宾。",
                "主之孽。谗人达。",
                "贤能遁逃国乃蹷。愚以重愚。",
                "暗以重暗成为桀。世之灾。",
                "妬贤能。飞廉知政任恶来。",
                "卑其志意。大其园囿高其台。",
                "武王怒。师牧野。",
                "纣卒易乡启乃下。武王善之。",
                "封之于宋立其祖。世之衰。",
                "谗人归。比干见刳箕子累。",
                "武王诛之。吕尚招麾殷民怀。",
                "世之祸。恶贤士。",
                "子胥见杀百里徒。穆公得之。",
                "强配五伯六卿施。世之愚。",
                "恶大儒。逆斥不通孔子拘。",
                "展禽三绌。春申道缀基毕输。",
                "请牧基。贤者思。",
                "尧在万世如见之。谗人罔极。",
                "险陂倾侧此之疑。基必施。",
                "辩贤罢。文武之道同伏戏。",
                "由之者治。不由者乱何疑为。",
                "凡成相。辩法方。",
                "至治之极复后王。慎墨季惠。",
                "百家之说诚不祥。治复一。",
                "脩之吉。君子执之心如结。",
                "众人贰之。谗夫弃之形是诘。",
                "水至平。端不倾。",
                "心术如此象圣人。□而有势。",
                "直而用抴必参天。世无王。",
                "穷贤良。暴人刍豢仁人糟糠。",
                "礼乐灭息。圣人隐伏墨术行。",
                "治之经。礼与刑。",
                "君子以脩百姓宁。明德慎罚。",
                "国家既治四海平。治之志。",
                "后势富。君子诚之好以待。",
                "处之敦固。有深藏之能远思。",
                "思乃精。志之荣。",
                "好而一之神以诚。精神相反。",
                "一而不贰为圣人。治之道。",
                "美不老。君子由佼以好。",
                "下以教诲子弟。上以事祖考。",
                "成相竭。辞不蹷。",
                "君子道之顺以达。宗其贤良辩其殃孽□□□。",
                "请成相。道圣王。",
                "尧舜尚贤身辞让。许由善卷。",
                "重义轻利行显明。尧让贤。",
                "以为民。氾利兼爱德施均。",
                "辩治上下。贵贱有等明君臣。",
                "尧授能。舜遇时。",
                "尚贤推德天下治。虽有贤圣。",
                "适不遇世孰知之。尧不德。",
                "舜不辞。妻以二女任以事。"
            ]
        },
        {
            "title": "成王冠辞",
            "content": [
                "令月吉日。王始加元服。",
                "去王幼志服袞职。",
                "钦若昊天。六合是式。",
                "率尔祖考。永永无极。"
            ]
        },
        {
            "title": "成王冠辞",
            "content": [
                "使王近于民。远于佞。",
                "近于义。啬于时。",
                "惠于财。亲贤使能。"
            ]
        },
        {
            "title": "长水童谣",
            "content": [
                "城门当有血。城没陷为湖。"
            ]
        },
        {
            "title": "包山谣",
            "content": [
                "禹得金简玉字书。藏洞庭包山湖。"
            ]
        },
        {
            "title": "白水诗",
            "content": [
                "浩浩者水。育育者鱼。",
                "未有家室。而召我安居。"
            ]
        },
        {
            "title": "白水诗",
            "content": [
                "浩浩白水。鯈鯈之鱼。",
                "君来召我。我将安居。",
                "国家未立。从我焉如。"
            ]
        },
        {
            "title": "子桑琴歌",
            "content": [
                "父邪母邪。天乎人乎。"
            ]
        },
        {
            "title": "泽门之皙讴",
            "content": [
                "泽门之皙。实兴我役。",
                "邑中之黔。实慰我心。"
            ]
        },
        {
            "title": "渔父歌",
            "content": [
                "日月昭昭乎浸已驰。与子期乎芦之漪。",
                "日已夕兮予心忧悲。月已驰兮何不渡为。",
                "事浸急兮将奈何。芦中人。",
                "芦中人。岂非穷士乎。"
            ]
        },
        {
            "title": "优孟歌",
            "content": [
                "山居耕田苦。难以得食。",
                "起而为吏。身贪鄙者余财。",
                "不顾耻辱。身死家室富。",
                "又恐受赇枉法为奸触大罪。",
                "身死而家灭。贪吏安可为也。",
                "念为廉吏。奉法守职。",
                "竟死不敢为非。廉吏安可为也。"
            ]
        },
        {
            "title": "邺民歌",
            "content": [
                "邺有贤令兮为史公。",
                "决漳水兮灌邺旁。",
                "终古舄兮生稻梁。"
            ]
        },
        {
            "title": "曳杖歌",
            "content": [
                "泰山其颓乎。",
                "梁木其坏乎。",
                "哲人其萎乎。"
            ]
        },
        {
            "title": "野人歌",
            "content": [
                "既定尔娄猪。盍归吾艾猳。"
            ]
        },
        {
            "title": "原壤歌",
            "content": [
                "貍首之斑然。执女手之卷然。"
            ]
        },
        {
            "title": "杨朱歌",
            "content": [
                "天其弗识。人胡能觉。",
                "匪佑自天。弗孽由人。",
                "我乎汝乎。其弗知呼。",
                "医乎巫乎。其知之乎。"
            ]
        },
        {
            "title": "徐人歌",
            "content": [
                "延陵季子兮不忘故。",
                "脱千金之剑带丘墓。"
            ]
        },
        {
            "title": "相和歌",
            "content": [
                "嗟来桑户乎。嗟来桑户乎。",
                "而已反其真。而我犹为人猗。"
            ]
        },
        {
            "title": "夏人歌",
            "content": [
                "江水沛兮。舟楫败兮。",
                "我王废兮。趣归于薄。",
                "薄亦大兮。四牡跷兮。",
                "六辔沃兮。去不善而从善。",
                "何不乐兮。"
            ]
        },
        {
            "title": "暇豫歌",
            "content": [
                "暇豫之吾吾不如鸟鸟。人皆集于菀。",
                "已独集于枯。"
            ]
        },
        {
            "title": "五子歌",
            "content": [
                "皇祖有训。民可近。",
                "不可下。民惟邦本。",
                "本固邦宁。予视天下愚夫愚妇。",
                "一能胜予。怨岂在明。",
                "不见是图。予临兆民。",
                "懔乎若朽索之驭六马。",
                "为人上者。奈何不敬。",
                "训有之。内作色荒。",
                "外作禽荒。甘酒嗜音。",
                "峻宇雕墙。有一于此。",
                "未或不亡。惟彼陶唐。",
                "有此冀方。今失厥道。",
                "乱其纪纲。乃底灭亡。",
                "明明我祖。万邦之君。",
                "有典有则。贻厥子孙。",
                "关石和钧。王府则有。",
                "荒坠厥绪。覆宗绝祀。",
                "呜呼曷归。予怀之悲。",
                "万姓仇予。予将畴依。",
                "郁陶乎予心。颜厚有忸怩。",
                "弗慎厥德。虽悔可追。"
            ]
        },
        {
            "title": "涂山女歌",
            "content": [
                "候人猗兮。"
            ]
        },
        {
            "title": "涂山歌",
            "content": [
                "绥绥白狐。九尾庞庞。",
                "成于家室。我都攸昌。"
            ]
        },
        {
            "title": "穗歌",
            "content": [
                "穗乎不得穫。秋风至兮殚零落。",
                "风雨之弗杀也。太上之靡弊也。"
            ]
        },
        {
            "title": "岁莫歌",
            "content": [
                "岁已莫矣。而禾不穫。",
                "忽忽兮若之何。岁已寒矣。",
                "而役不罢。惙惙兮如之何。"
            ]
        },
        {
            "title": "宋城者讴",
            "content": [
                "睅其目。皤其腹。",
                "弃甲而复。于思于思。",
                "弃甲复来。从其有皮。",
                "丹漆若何。"
            ]
        },
        {
            "title": "松柏歌",
            "content": [
                "松邪柏邪。住建共者客邪。"
            ]
        },
        {
            "title": "申叔仪乞粮歌",
            "content": [
                "佩玉蕊兮余无所击之。",
                "旨酒一盛兮余与褐之父睨之。"
            ]
        },
        {
            "title": "申包胥歌",
            "content": [
                "吴为无道。封豕长蛇。",
                "以食上国。欲有天下。",
                "政从楚起。寡君出自草泽。",
                "使来告急。"
            ]
        },
        {
            "title": "去鲁歌",
            "content": [
                "彼妇之口。可以出走。",
                "彼妇之谒。可以死败。",
                "优哉游哉。维以卒岁。"
            ]
        },
        {
            "title": "丘陵歌",
            "content": [
                "登彼丘陵。峛崺其阪。",
                "仁道在迩。求之若远。",
                "遂迷不复。自婴屯蹇。",
                "喟然回虑。题彼泰山。",
                "郁确其高。梁甫回连。",
                "枳棘充路。陟之无缘。",
                "将伐无柯。患兹蔓延。",
                "惟以永叹。涕霣潺湲。"
            ]
        },
        {
            "title": "穷劫曲",
            "content": [
                "王耶王耶何乖劣。不顾宗庙听谗孽。",
                "任用无忌多所杀。诛夷白氏族几灭。",
                "二子东奔适吴越。吴王哀痛助忉怛。",
                "垂涕举兵将西伐。伍胥白喜孙武决。",
                "三战破郢王奔发。留兵纵骑虏京阙。",
                "楚荆骸骨遭掘发。鞭辱腐尸耻难雪。",
                "几危宗庙社稷灭。庄王何罪国几绝。",
                "卿士凄怆民恻悷。吴军虽去怖不歇。",
                "愿王更隐抚忠节。勿为谗口能谤亵。"
            ]
        },
        {
            "title": "琴女歌",
            "content": [
                "罗縠单衣。可裂而绝。",
                "三尺屏风。可超而越。",
                "鹿虑之剑。可负而拔。"
            ]
        },
        {
            "title": "琴歌",
            "content": [
                "百里奚。百里奚。",
                "母已死。葬南溪。",
                "坟以瓦。覆以柴。",
                "舂黄藜。搤伏鸡。",
                "西入秦。五羖皮。",
                "今日富贵忘我为。"
            ]
        },
        {
            "title": "琴歌",
            "content": [
                "百里奚。初娶我时五羊皮。",
                "临当相别烹乳鸡。今适富贵忘我为。"
            ]
        },
        {
            "title": "琴歌",
            "content": [
                "百里奚。五羊皮。",
                "忆别时。烹伏雌。",
                "炊扊扅。今日富贵忘我为。"
            ]
        },
        {
            "title": "齐庄公歌",
            "content": [
                "已哉已哉。寡人不能说也。",
                "尔来为。"
            ]
        },
        {
            "title": "齐人歌",
            "content": [
                "鲁人之皋。数年不觉。",
                "使我高蹈。唯其儒书。",
                "以为二国忧。"
            ]
        },
        {
            "title": "齐民歌",
            "content": [
                "公胡不复遗其冠乎。"
            ]
        },
        {
            "title": "鸟鹊歌",
            "content": [
                "仰飞鸟兮乌鸢。凌玄虚兮号翩翩。",
                "集洲渚兮优恣。啄虾矫翮兮云间。",
                "任厥性兮往还。妾无罪兮负地。",
                "有何辜兮谴天。帆帆独兮西往。",
                "孰知返兮何年。心惙惙兮若割。",
                "泪泫泫兮双悬。彼飞鸟兮鸢鸟。",
                "已回翔兮翕苏。心在专兮素虾。",
                "何居食兮江湖。徊复翔兮游颺。",
                "去复返兮于乎。始事君兮去家。",
                "终我命兮君都。终来遇兮何辜。",
                "离我国兮去吴。妻衣褐兮为婢。",
                "夫去冕兮为奴。岁遥遥兮难极。",
                "冤悲痛兮心恻。肠千结兮服膺。",
                "于乎哀兮忘食。愿我身兮如鸟。",
                "身翱翔兮矫翼。去我国兮心摇。",
                "情愤惋兮谁识。"
            ]
        },
        {
            "title": "南蒯歌",
            "content": [
                "我有圃。生之杞乎。",
                "从我者鄙乎。倍其邻者耻乎。",
                "已乎已乎。非吾党之士乎。"
            ]
        },
        {
            "title": "南风歌",
            "content": [
                "南风之薰兮。可以解吾民之愠兮。",
                "南风之时兮。可以阜吾民之财兮。"
            ]
        },
        {
            "title": "梦歌",
            "content": [
                "济洹之水。赠我以琼瑰。",
                "归乎归乎。琼瑰盈吾怀乎。"
            ]
        },
        {
            "title": "麦秀歌",
            "content": [
                "麦秀渐渐兮禾黍油油。",
                "彼狡童兮不与我好兮。"
            ]
        },
        {
            "title": "龙蛇歌",
            "content": [
                "有龙矫矫。顷失其所。",
                "五蛇从之。周遍天下。",
                "龙饥无食。一蛇割股。",
                "龙返其渊。安其壤土。",
                "四蛇入穴。皆有处所。"
            ]
        },
        {
            "title": "龙蛇歌",
            "content": [
                "有龙于飞。周遍天下。",
                "五蛇从之。为之承辅。",
                "龙返其乡。得其处所。",
                "四蛇从之。得其雨露。",
                "一蛇羞之。槁死于中野。"
            ]
        },
        {
            "title": "莱人歌",
            "content": [
                "景公死乎不与埋。",
                "三军之士不与谋。",
                "师乎师乎。何党之乎。"
            ]
        },
        {
            "title": "龙蛇歌",
            "content": [
                "龙欲上天。五蛇为辅。",
                "龙已升云。四蛇各入其宇。",
                "一蛇独怨。终不见处所。"
            ]
        },
        {
            "title": "获麟歌",
            "content": [
                "唐虞世兮麟凤游。",
                "今非其时来何求。",
                "麟兮麟兮我心忧。"
            ]
        },
        {
            "title": "黄鹄歌",
            "content": [
                "悲夫黄鹄之早寡兮。七年不双。",
                "宛颈独宿兮不与众同。夜半悲鸣兮想其故雄。",
                "天命早寡兮独宿何伤。寡妇念此兮泣下数行。",
                "呜呼哀哉兮死者不可忘。飞鸟尚然兮况于贞良。",
                "虽有贤雄兮终不重行。"
            ]
        },
        {
            "title": "慷慨歌",
            "content": [
                "贪吏而可为而不可为。廉吏而可为而为可为。",
                "贪吏而不可为者。当时有污名。",
                "而可为者。子孙以家成。",
                "廉吏而可为者当时有清名。而不可为者。",
                "子孙困穷被褐而负薪。贪吏常苦富。",
                "廉吏常苦贫。独不见楚相孙叔敖。",
                "廉洁不受钱。"
            ]
        },
        {
            "title": "狐裘歌",
            "content": [
                "狐裘尨茸。一国三公。",
                "吾谁适从。"
            ]
        },
        {
            "title": "蟪蛄歌",
            "content": [
                "违山十里。",
                "蟪蛄之声。",
                "犹尚在耳。"
            ]
        },
        {
            "title": "河上歌",
            "content": [
                "同病相怜。同忧相捄。",
                "惊翔之鸟相随而集。濑下之水因复俱流。"
            ]
        },
        {
            "title": "河梁歌",
            "content": [
                "度河梁兮渡河梁。举兵所伐攻秦王。",
                "孟冬十月多雪霜。隆寒道路诚难当。",
                "陈兵未济秦师降。诸侯怖惧皆恐惶。",
                "声传海内威远邦。称霸穆桓齐楚庄。",
                "天下安宁寿考长。悲去归兮河无梁。"
            ]
        },
        {
            "title": "河激歌",
            "content": [
                "升彼河兮而观清。水扬波兮冒冥冥。",
                "祷求福兮醉不醒。诛将加兮妾心惊。",
                "罚既释兮渎乃清。妾持擑兮操其维。",
                "蛟龙助兮主将归。呼来櫂兮行勿疑。"
            ]
        },
        {
            "title": "鼓琴歌",
            "content": [
                "美人荧荧兮颜若苕之荣。",
                "命乎命乎。逢天时而生。",
                "曾无我赢。"
            ]
        },
        {
            "title": "赓歌",
            "content": [
                "股肱喜哉。元首起哉。",
                "百工熙哉。元首明哉。",
                "股肱良哉。庶事康哉。",
                "元首丛脞哉。股肱惰哉。",
                "万事堕哉。"
            ]
        },
        {
            "title": "甘泉歌",
            "content": [
                "运石甘泉口。渭水不敢流。",
                "千人唱。万人讴。",
                "金陵余石大如塸。"
            ]
        },
        {
            "title": "甫田",
            "content": [
                "无田甫田，维莠骄骄。",
                "无思远人，劳心忉忉。",
                "无田甫田，维莠桀桀。",
                "无思远人，劳心怛怛。",
                "婉兮娈兮。总角丱兮。",
                "未几见兮，突而弁兮！"
            ]
        },
        {
            "title": "讽赋歌",
            "content": [
                "岁将暮兮日已寒。中心乱兮勿多言。",
                "内怵惕兮徂玉床。横自陈兮君之傍。"
            ]
        },
        {
            "title": "丰歌",
            "content": [
                "凤皇下丰。"
            ]
        },
        {
            "title": "段干木歌",
            "content": [
                "吾君好正。段干木之敬。",
                "吾君好忠。段干木之隆。"
            ]
        },
        {
            "title": "冻水歌",
            "content": [
                "冻水洗我若之何。太上糜散我若之何。"
            ]
        },
        {
            "title": "弹铗歌",
            "content": [
                "长铗归来乎食无鱼。",
                "长铗归来乎出无车。",
                "长铗归来乎无以为家。"
            ]
        },
        {
            "title": "弹歌",
            "content": [
                "断竹续竹。飞土逐宍。"
            ]
        },
        {
            "title": "大唐歌",
            "content": [
                "舟张辟雍。鶬鶬相从。",
                "八风囘囘。凤皇喈喈。"
            ]
        },
        {
            "title": "楚人为诸御己歌",
            "content": [
                "薪乎菜乎。无诸御己讫无子乎。",
                "菜乎薪乎。无诸御己讫无人乎。"
            ]
        },
        {
            "title": "楚人诵子文歌",
            "content": [
                "子文之族。犯国法程。",
                "延理释之。子文不听。",
                "恤顾怨萌。方正公平。"
            ]
        },
        {
            "title": "楚聘歌",
            "content": [
                "大道隐兮礼为基。",
                "贤人窜兮将待时。",
                "天下如一兮欲何之。"
            ]
        },
        {
            "title": "楚狂接舆歌",
            "content": [
                "凤兮凤兮何德之衰也。来也不可待。",
                "往事不可追也。天下有道。",
                "圣人成焉。天下无道。",
                "圣人生焉。方今之时。",
                "仅免刑焉。福轻乎羽。",
                "莫之知载。祸重乎地。",
                "莫之知避。已乎已乎。",
                "临人以德。殆乎殆乎。",
                "画地而趋。迷阳迷阳。",
                "无伤吾行。吾行却曲。",
                "无伤吾足。"
            ]
        },
        {
            "title": "楚狂接舆歌",
            "content": [
                "凤兮凤兮何德之衰。往者不可谏。",
                "来者犹可追。已而已而。",
                "今之从政者殆而。"
            ]
        },
        {
            "title": "成人歌",
            "content": [
                "蚕则绩而蟹有匡。",
                "范则冠而蝉有绥。",
                "兄则死而子皋为之衰。"
            ]
        },
        {
            "title": "采芑歌",
            "content": [
                "妪乎采芑。归乎田成子。"
            ]
        },
        {
            "title": "采葛妇歌",
            "content": [
                "葛不连蔓棻台台。我君心苦命更之。",
                "尝胆不苦甘如饴。令我采葛以作丝。",
                "女工织兮不敢迟。弱于罗兮轻霏霏。",
                "号絺素兮将献之。越王悦兮忘罪除。",
                "吴王叹兮飞尺书。增封益地赐羽奇。",
                "机杖茵蓐诸侯仪。群臣拜舞天颜舒。",
                "我王何忧能不移。饥不遑食四体疲。"
            ]
        },
        {
            "title": "被衣为啮缺歌",
            "content": [
                "形若槁骸。心若死灰。",
                "真其实知。不以故自持。",
                "媒媒晦晦。无心而不可与谋。",
                "彼何人哉。"
            ]
        },
        {
            "title": "越人歌",
            "content": [
                "今夕何夕兮，搴舟中流。",
                "今日何日兮，得与王子同舟。",
                "蒙羞被好兮，不訾诟耻。",
                "心几烦而不绝兮，得知王子。",
                "山有木兮木有枝，",
                "心悦君兮知不知？"
            ]
        },
        {
            "title": "卿云歌",
            "content": [
                "卿云烂兮。乣缦缦兮。",
                "明明天上。烂然星陈。",
                "日月光华。旦复旦兮。",
                "日月有常。星辰有行。",
                "四时从经。万姓允诚。",
                "迁于贤圣。莫不咸听。",
                "鼚乎鼓之。轩乎舞之。",
                "日月光华。弘于一人。",
                "于予论乐。配天之灵。",
                "精华已竭。褰裳去之。"
            ]
        },
        {
            "title": "白云谣",
            "content": [
                "白云在天，丘陵自出。",
                "道里悠远，山川间之。",
                "将子无死，尚复能来。"
            ]
        },
        {
            "title": "孺子歌",
            "content": [
                "沧浪之水清兮，可以濯我缨。",
                "沧浪之水浊兮，可以濯我足。"
            ]
        }
    ]
}