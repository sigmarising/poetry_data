{
    "dynasty": "元",
    "author": "赵孟頫",
    "intro": "",
    "items": [
        {
            "title": "钱唐怀古",
            "content": [
                "东南都会帝王州，三月莺花非旧游。",
                "故国金人泣辞汉，当年玉马去朝周。",
                "湖山靡靡今犹在，江水悠悠只自流。",
                "千古兴亡尽如此，春风麦秀使人愁。"
            ]
        },
        {
            "title": "见章得一诗因次其韵",
            "content": [
                "水色清涟日色黄，梨花淡白柳花香。",
                "即看时节催人事，更觉春愁恼客肠。",
                "无酒难供陶令饮，从人皆笑郦生狂。",
                "城南风暖游人少，自在晴丝百尺长。"
            ]
        },
        {
            "title": "张詹事遂初亭",
            "content": [
                "青山缭神京，佳气溢芳甸。",
                "林亭去天咫，万状争自献。",
                "年多嘉木合，春晚余花殿。",
                "雕阑留戏蝶，藻井语娇燕。",
                "退食鸣玉珂，友于此终宴。",
                "钟鼓乐清时，衣冠集群彦。",
                "朝市尘得侵，图书味方远。",
                "纷华虽在眼，道胜安用战？初心良已遂，雅志由此见。",
                "何事江海人，山林未如愿。"
            ]
        },
        {
            "title": "次韵端文和鲜于伯几所寄诗",
            "content": [
                "画舸西湖到处游，别来飞梦到杭州。",
                "百年底用忧千岁，一日相思似几秋。",
                "苦忆东南多胜事，空吟西北有高楼。",
                "只今赖有刘公斡，时写新诗解客愁。"
            ]
        },
        {
            "title": "题耕织图二十四首奉懿旨撰",
            "content": [
                "釜下烧桑柴，取茧投釜中。",
                "纤纤女儿手，抽丝疾如风。",
                "田家五六月，绿树阴相蒙。",
                "但闻缫车响，远接村西东。",
                "旬日可经绢，弗忧杼轴空。",
                "妇人能蚕桑，家道当不穷。",
                "更望时雨足，二麦亦稍丰。",
                "酤酒田家饮，醉倒妪与翁。",
                "",
                ""
            ]
        },
        {
            "title": "岳鄂王墓",
            "content": [
                "鄂王墓上草离离，秋日荒凉石兽危。",
                "南渡君臣轻社稷，中原父老望旌旗。",
                "英雄已死嗟何及，天下中分遂不支。",
                "莫向西湖歌此曲，水光山色不胜悲。"
            ]
        },
        {
            "title": "题耕织图二十四首奉懿旨撰",
            "content": [
                "仲春冻初解，阳气方满盈。",
                "旭日照原野，万物皆欣荣。",
                "是时可种桑，插地易抽萌。",
                "列树遍阡陌，东西各纵横。",
                "岂惟篱落间，采叶惮远行。",
                "大哉皇元化，四海无交兵。",
                "种桑日已广，弥望绿云平。",
                "匪惟锦绮谋，只以厚民生。",
                "",
                ""
            ]
        },
        {
            "title": "大都遇平江龙兴寺僧闲上，座话唐綦毋潜宿龙",
            "content": [
                "闻说龙兴寺，多年未款扉。",
                "风林发松籁，雨砌长苔衣。",
                "殿古灯光定，房深磬韵微。",
                "秋风动归兴，一锡向空飞。",
                "",
                ""
            ]
        },
        {
            "title": "题耕织图二十四首奉懿旨撰",
            "content": [
                "当昼耘水田，农夫亦良苦。",
                "赤日背欲裂，白汗洒如雨。",
                "匍匐行水中，泥淖及腰膂。",
                "新苗抽利剑，割肤何痛楚。",
                "夫耘妇当馌，奔走及亭午。",
                "无时暂休息，不得避炎暑。",
                "谁怜万民食，粒粒非易取。",
                "愿陈知稼穑，《无逸》传自古。",
                "",
                ""
            ]
        },
        {
            "title": "溪上",
            "content": [
                "溪上东风吹柳花，溪头春水净无沙。",
                "白鸥自信无机事，玄鸟犹知有岁华。",
                "锦缆牙樯非昨梦，凤笙龙管是谁家？令人苦忆东陵子，拟问田园学种瓜。"
            ]
        },
        {
            "title": "题耕织图二十四首奉懿旨撰",
            "content": [
                "仲夏苦雨干，二麦先后熟。",
                "南风吹陇亩，惠气散清淑。",
                "是为农夫庆，所望实其腹。",
                "酤酒醉比邻，语笑声满屋。",
                "纷然收获罢，高廪起相属。",
                "有周成王业，后稷播百谷。",
                "皇天贻来牟，长世自兹卜。",
                "愿言仍岁稔，四海尽蒙福。",
                "",
                ""
            ]
        },
        {
            "title": "题耕织图二十四首奉懿旨撰",
            "content": [
                "五月夏以半，谷莺先弄晨。",
                "老蚕成雪茧，吐丝乱纷纭。",
                "伐苇作薄曲，束缚齐榛榛。",
                "黄者黄如金，白者白如银。",
                "烂然满筐筥，爱此颜色新。",
                "欣欣举家喜，稍慰经时勤。",
                "有客过相问，笑声闻四邻。",
                "论功何所归？再拜谢蚕神。",
                "",
                ""
            ]
        },
        {
            "title": "题耕织图二十四首奉懿旨撰",
            "content": [
                "忽忽岁将尽，人事可稍休。",
                "寒风吹桑林，日夕声飕飗。",
                "墙南地不冻，垦掘为坑沟。",
                "斫桑埋其中，明年芽早抽。",
                "是月浴蚕种，自古相传流。",
                "蚕出易脱壳，丝纩亦倍收。",
                "及时不努力，知有来岁不。",
                "手冻不足惜，冀免号寒忧。",
                "",
                ""
            ]
        },
        {
            "title": "题耕织图二十四首奉懿旨撰",
            "content": [
                "三月蚕始生，纤细如牛毛。",
                "婉娈闺中女，素手握金刀。",
                "切叶以饲之，拥纸散周遭。",
                "庭树鸣黄鸟，发声和且娇。",
                "蚕饥当采桑，何暇事游遨。",
                "田时人力少，丈夫方种苗。",
                "相将挽长条，盈筐不终朝。",
                "数口望无寒，敢辞终岁劳。",
                "",
                ""
            ]
        },
        {
            "title": "和姚子敬秋怀",
            "content": [
                "搔首风尘双短鬓，侧身天地一儒冠。",
                "中原人物思王猛，江左功名愧谢安。",
                "苜蓿秋高戎马健，江湖日短白鸥寒。",
                "金尊绿酒无钱共，安得愁中却暂欢。"
            ]
        },
        {
            "title": "题耕织图二十四首奉懿旨撰",
            "content": [
                "良农知土性，肥瘠有不同。",
                "时至万物生，芽蘖由地中。",
                "秉耒向畎亩，忽遍西与东。",
                "举家往于田，劳瘁在尔农。",
                "春雨及时降，被野何蒙蒙。",
                "乘兹各播种，庶望西成功。",
                "培根利秋实，仰天望年丰。",
                "但使阴阳和，自然仓廪充。",
                "",
                ""
            ]
        },
        {
            "title": "题耕织图二十四首奉懿旨撰",
            "content": [
                "七月暑尚炽，长日弄机杼。",
                "头蓬不暇梳，挥手汗如雨。",
                "嘤嘤时鸟鸣，灼灼红榴吐。",
                "何心娱耳目，往来忘伛偻。",
                "织为机中素，老幼要纫补。",
                "青灯照夜梭，蟋蟀窗外语。",
                "辛勤亦何有，身体衣几缕？嫁为田家妇，终岁服劳苦。",
                "",
                ""
            ]
        },
        {
            "title": "东城",
            "content": [
                "野店桃花红粉姿，陌头杨柳绿烟丝。",
                "不因送客东城去，过却春光总不知。"
            ]
        },
        {
            "title": "题耕织图二十四首奉懿旨撰",
            "content": [
                "冬至阳来复，草木渐滋萌。",
                "君子重其然，吾道自此亨。",
                "父母坐堂上，子孙列前荣。",
                "再拜称上寿，所愿百福并。",
                "人生属明时，四海方太平。",
                "民无札瘥者，厚泽敷群情。",
                "衣食苟给足，礼义自此生。",
                "愿言兴学校，庶几教化成。",
                "",
                ""
            ]
        },
        {
            "title": "庆寿僧舍即事",
            "content": [
                "白雨映青松，萧飒洒朱阁。",
                "稍觉暑气销，微凉度疏箔。",
                "客居秋寺古，心迹俱寂寞。",
                "夕虫鸣阶砌，孤萤炯丛薄。",
                "展转怀故乡，时闻风鸣铎。"
            ]
        },
        {
            "title": "题耕织图二十四首奉懿旨撰",
            "content": [
                "丰年禾黍登，农心稍逸乐。",
                "小儿渐长大，终岁荷锄?。",
                "目不识一字，每念心作恶。",
                "东邻方迎师，收拾令上学。",
                "后月日南至，相贺因旧俗。",
                "为女裁新衣，修短巧量度。",
                "龟手事塞向，庶御北风虐。",
                "人生真可叹，至老长力作。",
                "",
                ""
            ]
        },
        {
            "title": "题耕织图二十四首奉懿旨撰",
            "content": [
                "季秋霜露降，凛凛寒气生。",
                "是月当授衣，有布织未成。",
                "天寒催刀尺，机杼可无营。",
                "教女学纺纑，举足疾且轻。",
                "舍南与舍北，嘒嘒闻车声。",
                "通都富豪家，华屋贮娉婷。",
                "被服杂罗绮，五色相间明。",
                "听说贫家女，恻然当动情。",
                "",
                ""
            ]
        },
        {
            "title": "题耕织图二十四首奉懿旨撰",
            "content": [
                "大家饶米面，何啻百室盈。",
                "纵复人力多，舂磨常不停。",
                "激水转大轮，硙碾亦易成。",
                "古人有机智，用之可厚生。",
                "朝出连百车，莫入还满庭。",
                "勾稽数多寡，必假布算精。",
                "小人好争利，昼夜心营营。",
                "君子贵知足，知足万虑轻。",
                "",
                ""
            ]
        },
        {
            "title": "题耕织图二十四首奉懿旨撰",
            "content": [
                "农家值丰年，乐事日熙熙。",
                "黑黍可酿酒，在牢羊豕肥。",
                "东邻有一女，西邻有一儿。",
                "儿年十五六，女大亦可笄。",
                "财礼不求备，多少取随宜。",
                "冬前与冬后，昏嫁利此时。",
                "但愿子孙多，门户可扶持。",
                "女当力蚕桑，男当力耘耔。",
                "",
                ""
            ]
        },
        {
            "title": "题耕织图二十四首奉懿旨撰",
            "content": [
                "池水何洋洋，沤麻水中央。",
                "数日庶可取，引过两手长。",
                "织绢能几时，织布已复忙。",
                "依依小儿女，岁晚叹无裳。",
                "布襦不掩胫，念之热中肠。",
                "朝缉满一篮，莫缉满一筐。",
                "行看机中布，计日渐可量。",
                "我衣苟已成，不忧天早霜。",
                "",
                ""
            ]
        },
        {
            "title": "题耕织图二十四首奉懿旨撰",
            "content": [
                "孟冬农事毕，谷粟既已藏。",
                "弥望四野空，藁秸亦在场。",
                "朝廷政方理，庶事和阴阳。",
                "所以频岁登，不忧旱与蝗。",
                "置酒燕乡里，尊老列上行。",
                "肴羞不厌多，炰羔复烹羊。",
                "纵饮穷日夕，为乐殊未央。",
                "祷天祝圣人，万年长寿昌。",
                "",
                ""
            ]
        },
        {
            "title": "题耕织图二十四首奉懿旨撰",
            "content": [
                "东风吹原野，地冻亦已消。",
                "早觉农事动，荷锄过相招。",
                "迟迟朝日上，炊烟出林梢。",
                "土膏脉既起，良耜利若刀。",
                "高低遍翻垦，宿草不待烧。",
                "幼妇颇能家，井臼常自操。",
                "散灰缘旧俗，门径环周遭。",
                "所冀岁有成，殷勤在今朝。",
                "",
                ""
            ]
        },
        {
            "title": "桃源春晓图",
            "content": [
                "宿云初散青山湿，落红缤纷溪水急。",
                "桃花源里得春多，洞口春烟摇绿萝。",
                "绿萝摇烟挂绝壁，飞泉淙下三千尺。",
                "瑶草离离满涧阿，长松落落凌空碧。",
                "鸡鸣犬吠自成村，居人至老不相识。",
                "瀛洲仙客知仙路，点染丹青寄轻素。",
                "何处有山如此图？移家欲向山中住。",
                "",
                ""
            ]
        },
        {
            "title": "鱼乐楼",
            "content": [
                "楼下南来水，清泠百尺深。",
                "菰蒲终夜响，杨柳半溪阴。",
                "日月驱人世，江湖动客心。",
                "向来歌舞宴，达晓看横参。"
            ]
        },
        {
            "title": "题耕织图二十四首奉懿旨撰",
            "content": [
                "田家重元日，置酒会邻里。",
                "小大易新衣，相戒未明起。",
                "老翁年已迈，含笑弄孙子。",
                "老妪惠且慈，白发被两耳。",
                "杯盘且罗列，饮食致甘旨。",
                "相呼团圞坐，聊慰衰莫齿。",
                "田硗借人力，粪壤要锄理。",
                "新岁不敢闲，农事自兹始。",
                "",
                ""
            ]
        },
        {
            "title": "题耕织图二十四首奉懿旨撰",
            "content": [
                "白露下百草，茎叶日纷委。",
                "是时禾黍登，充积遍都鄙。",
                "在郊既千庾，入邑复万轨。",
                "人言田家乐，此乐谁可比。",
                "租赋以输官，所余足储峙。",
                "不然风雪至，冻馁及妻子。",
                "优游茅檐下，庶可以卒岁。",
                "太平元有象，治世乃如此。",
                "",
                ""
            ]
        },
        {
            "title": "纪旧游",
            "content": [
                "二月江南莺乱飞，百花满树柳依依。",
                "落红无数迷歌扇，嫩绿多情妒舞衣。",
                "金鸭焚香川上暝，画船挝鼓月中归。",
                "如今寂寞东风里，把酒无言对夕晖。"
            ]
        },
        {
            "title": "题耕织图二十四首奉懿旨撰",
            "content": [
                "一日不力作，一日食不足。",
                "惨淡岁云莫，风雪入破屋。",
                "老农气力衰，伛偻腰背曲。",
                "索綯民事急，昼夜互相续。",
                "饭牛欲牛肥，茭藁亦预蓄，蹇驴虽劣弱，挽车致百斛。",
                "农家极劳苦，岁岂恒稔熟。",
                "能知稼穑艰，天下自蒙福。",
                "",
                ""
            ]
        },
        {
            "title": "次韵王时观",
            "content": [
                "相思吴越动经年，一见情深重惘然。",
                "草木变衰人易老，江湖牢落雁难前。",
                "秦山半出青天上，禹穴遥临古道边。",
                "欲说旧游浑似梦，何时重上剡溪船？"
            ]
        },
        {
            "title": "题耕织图二十四首奉懿旨撰",
            "content": [
                "大火既西流，凉风日凄厉。",
                "古人重稼穑，力田在匪懈。",
                "效行省农事，禾黍何旆旆。",
                "碾以他山石，玉粒使人爱。",
                "大祀须粢盛，一一稽古制。",
                "是为五谷长，异彼稊与稗。",
                "炊之香且美，可用享上帝。",
                "岂惟足食人，一饱有所待。",
                "",
                ""
            ]
        },
        {
            "title": "次韵信仲晚兴",
            "content": [
                "萧萧残照晚当楼，寒叶疏云乱客愁。",
                "岁月蹉跎星北指，乾坤浩荡水东流。",
                "古来人物皆黄土，少日心情在一丘。",
                "独立无言风满袖，青山相对共悠悠。"
            ]
        },
        {
            "title": "题耕织图二十四首奉懿旨撰",
            "content": [
                "孟夏土加润，苗生无近远。",
                "漫漫冒浅陂，芃芃被长阪。",
                "嘉谷虽已殖，恶草亦滋蔓。",
                "君子与小人，并处必为患。",
                "朝朝荷锄往，薅耨忘疲倦。",
                "旦随鸟雀起，归与牛羊晚。",
                "有妇念将饥，过午可无饭。",
                "一饱不易得，念此独长叹。",
                "",
                ""
            ]
        },
        {
            "title": "题耕织图二十四首奉懿旨撰",
            "content": [
                "正月新献岁，最先理农器。",
                "女工并时兴，蚕室临期治。",
                "初阳力未胜，早春尚寒气。",
                "窗户当奥密，勿使风雨至。",
                "田畴耕耨动，敢不修耒耜。",
                "经冬牛力弱，相戒勤饭饲。",
                "万事非预备，仓卒恐不易。",
                "田家亦良苦，舍此复何计？",
                ""
            ]
        },
        {
            "title": "绝句",
            "content": [
                "春寒恻恻掩重门，金鸭香残火尚温。",
                "燕子不来花又落，一庭风雨自黄昏。",
                ""
            ]
        },
        {
            "title": "闻捣衣",
            "content": [
                "露下碧梧秋满天，",
                "砧声不断思绵绵。",
                "北来风俗犹存古，",
                "南渡衣冠不后前。",
                "苜蓿总肥宛騕□，",
                "琵琶曾泣汉婵娟。",
                "人间俯仰成今古，",
                "何地他时始惘然。"
            ]
        },
        {
            "title": "绝句",
            "content": [
                "溪头月色白如沙，近水楼台一万家。",
                "谁向夜深吹玉笛，伤心莫听后庭花。"
            ]
        },
        {
            "title": "题耕织图二十四首奉懿旨撰",
            "content": [
                "四月夏气清，蚕大已属眠。",
                "高首何昂昂，蛾眉复娟娟。",
                "不忧桑叶少，遍野如绿烟。",
                "相呼携筐去，迢递立远阡。",
                "梯空伐条枚，叶上露未干。",
                "蚕饥当早归，秉心静以专。",
                "饬躬修妇事，僶勉当盛年。",
                "救忙多女伴，笑语方喧然。",
                "",
                ""
            ]
        }
    ]
}