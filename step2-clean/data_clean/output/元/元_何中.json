{
    "dynasty": "元",
    "author": "何中",
    "intro": "",
    "items": [
        {
            "title": "雨后晚行",
            "content": [
                "栖鸟黄昏后，归牛苍莽间。",
                "水明疑有月，烟淡欲无山。",
                "幽谷元非隐，高人自喜闲。",
                "徘徊不能去，莎碧更荒湾。"
            ]
        },
        {
            "title": "知非堂夜坐",
            "content": [
                "前池荷叶深，微凉坐来爽。",
                "人归一犬吠，月上百虫响。",
                "余非洽隐沦，隙地成偃仰。",
                "林端斗柄斜，抚心独凄怆。"
            ]
        },
        {
            "title": "陈家源",
            "content": [
                "翠雾断崖侧，丹霞流水西。",
                "竹从幽处密，松自古来欹。",
                "落叶半藏路，清风时满溪。",
                "仙家元不远，未许众人知。"
            ]
        },
        {
            "title": "南居寺",
            "content": [
                "闭户未从容，出门谁适从？聊随碧溪转，忽与白鸥逢。",
                "小雨十数点，淡烟三四峰。",
                "峰峰看不足，山寺已鸣钟。"
            ]
        },
        {
            "title": "樟树镇五公寺",
            "content": [
                "久幽厌拘维，暂弛欣舒散。",
                "近关得禅扉，择步历苍藓。",
                "沉沉松阴重，滟滟水光远。",
                "残花起余香，乳禽响新啭。",
                "虚廊清昼长，高僧坐谈简。",
                "学空素所昧，虑妄还自遣。",
                "移晷始知归，生烟满林晚。"
            ]
        },
        {
            "title": "晓发辞夫矶时李泂溉之先行",
            "content": [
                "荻暗鸡鸣村，平皋下残月。",
                "参差邻舫语，橹声带潮发。",
                "露华望中白，篷阴散秋发。",
                "沙鸟知曙鸣，海云上空灭。",
                "念我前行友，青山已飞越。",
                "迟尔及相携，无嗟赏心歇。"
            ]
        },
        {
            "title": "饶州道上",
            "content": [
                "新晴破积阴，淑气泛行襟。",
                "千里山河眼，百年耆旧心。",
                "霞飞沧海远，烟入绿村深。",
                "学剑江东者，茫茫不可寻。"
            ]
        },
        {
            "title": "新淦畈步作",
            "content": [
                "松筠色润翠成围，鹅鸭声多水渐肥，隔县贩人争野路，迎年姹女试新衣。",
                "暖烟黄柳知春到，残雪青山伴客归。",
                "茅屋酒旗随处有，悠悠世事尽相违。"
            ]
        },
        {
            "title": "发新涂金水亭",
            "content": [
                "振衣上野航，回首谢山阪。",
                "日淡秋水空，风清片帆远。",
                "沙光侵岸发，峰影随人转。",
                "前渡烟水深，离亭路今缅。"
            ]
        },
        {
            "title": "照武西塔山报恩寺",
            "content": [
                "山椒敞禅扃，幽欣失微倦。",
                "密林稍深沉，新笋亦葱蒨。",
                "磴折迎空香，台虚得清啭。",
                "芸芸趋前尘，往往遗胜践。",
                "始知佛力宏，能使地灵见。",
                "市声俯一席，山色照三面。",
                "郡小览易穷，兴高赏难遍。",
                "微生谅何缘，周流散遐眷。"
            ]
        },
        {
            "title": "立秋夕作",
            "content": [
                "但觉焦原苦，何当沛泽流？夕风微报响，古木暗藏秋。",
                "未事冥难测，闲心远作愁。",
                "乱山高下碧，烟霭淡浮浮。"
            ]
        },
        {
            "title": "招仙观",
            "content": [
                "逶迤溪南路，窈窕招仙谷。",
                "空堂两道人，残棋映深竹。",
                "一叶响疏篱，双鸦啼高屋。",
                "出门随归人，远烧在山麓。"
            ]
        },
        {
            "title": "宿田家",
            "content": [
                "村暗烟火生，林深鸡犬静。",
                "稻花如积雪，月色淡相映。",
                "邻家夜汲归，寒虫满幽径。"
            ]
        },
        {
            "title": "春风如少年效程汉翁",
            "content": [
                "春风如少年，狂逐无定处。",
                "垂杨曲江堤，细草东郊路。",
                "只言今似昔，不悟新非故。",
                "流水何时归，残莺数声暮。"
            ]
        },
        {
            "title": "游乐安穆山寺",
            "content": [
                "秋阴出南郭，佳色来远山。",
                "悠然渡野水，却宿前林间。",
                "朝气锐幽步，相携上孱颜。",
                "行穿绿萝远，共爱青杉闲。",
                "已穷高原路，忽得双石关。",
                "飞烟带香气，深木藏幽潺。",
                "景晏钟磬寂，桂花满苔斑。",
                "道人一尊酒，时听风珊珊。",
                "多悟从此始，尘缘谅能删。",
                "空廊对微雨，亦复不知还。"
            ]
        },
        {
            "title": "早起",
            "content": [
                "觉来日已升，花梢众禽语。",
                "何许白浮萍，池间散还聚。",
                "起见梅已空，夜来几更雨。",
                "鱼行春到水，草暖香在露。",
                "溪上人语喧，樵薪满沙路。"
            ]
        },
        {
            "title": "枥溪",
            "content": [
                "林岭甚可爱，溪源无尽时。",
                "山花已乱发，烟暖东风迟。",
                "因与采樵者，坐谈树阴移。",
                "日斜自归缓，我兴非人知。"
            ]
        },
        {
            "title": "辛亥元夕二日",
            "content": [
                "顽坐故贪默，忽行时自言。",
                "寒沙梅影路，微雪酒香村。",
                "时序鬓发改，人家童稚喧。",
                "街头试灯候，不到郭西门。"
            ]
        }
    ]
}