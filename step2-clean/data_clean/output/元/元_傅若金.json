{
    "dynasty": "元",
    "author": "傅若金",
    "intro": "",
    "items": [
        {
            "title": "题张齐公祠",
            "content": [
                "将军结发事先朝，百战山河血未销。",
                "总说霁云能慷慨，兼闻去病最嫖姚。",
                "烟尘剑戟迷秋峒，风雨旌旗落莫潮。",
                "自古英雄须庙食，精灵何待《楚辞》招！"
            ]
        },
        {
            "title": "回雁峰",
            "content": [
                "江上青峰宿雨开，江头归使日南来。",
                "登高欲访平安字，二月衡阳雁已回。"
            ]
        },
        {
            "title": "登楼",
            "content": [
                "楼上西风吹画屏，楼前秋思满都亭。",
                "金河水去涓涓碧，琼岛云来冉冉青。",
                "近见萧何成第宅，旧闻汲黯在朝廷。",
                "明时进用多英杰，迂腐深惭守一经。"
            ]
        },
        {
            "title": "题栖碧山为淦龚舜咨赋",
            "content": [
                "山人爱山如李白，幽栖还在碧云深。",
                "松杉绕屋清宵响，雷雨悬崖白昼阴。",
                "石上每同仙客坐，花间犹恐世人寻。",
                "京华日日多尘土，终拟投簪话夙心。",
                "",
                ""
            ]
        },
        {
            "title": "送张秀才北上时将赴海",
            "content": [
                "身逐征帆赴海涯，道逢行李问京华。",
                "涓人解致燕王马，卜史工占蜀客槎。",
                "冠盖早朝星在树，管弦春宴月当花。",
                "盛时繁丽应如昨，把酒闻莺肯忆家。"
            ]
        },
        {
            "title": "正月十七日丽正门观迎接口号",
            "content": [
                "南徼旌旗万里回，中天城阙九重开。",
                "龙门仗簇青云起，鹤禁香通紫气来。",
                "父老多流去日泪，公卿不乏济时材。",
                "已闻奉玺归金室，早听趋朝进玉杯。"
            ]
        },
        {
            "title": "送云闲师游淛",
            "content": [
                "杖锡违萧水，风帆向武林。",
                "海红秋树远，江黑莫钟深。",
                "云起通香气，潮来合梵音。",
                "亦知无住著，随处得安心。"
            ]
        },
        {
            "title": "奉送达兼善御史赴河南宪佥十二韵",
            "content": [
                "圣治尊儒术，贤才翼帝躬。",
                "立朝防触豸，行路避乘骢。",
                "复道河南去，先愁冀北空。",
                "激扬元自任，出处岂谋同？地绝看持节，天长惜转蓬。",
                "绣衣今日把，尺素几时通？别酒花开里，征帆木落中。",
                "蓟门县夜月，梁苑度秋风。",
                "古县藤萝碧，霜林果蓏红。",
                "咨询行每遍，闲暇赋能工。",
                "白日明高岳，黄河绕故宫。",
                "登临兴何限，题寄北飞鸿。"
            ]
        },
        {
            "title": "岳阳中秋值安南贡使因怀旧游",
            "content": [
                "洞庭秋气满龙堆，为客偏惊节序催。",
                "铁笛乍闻云外过，琼楼应傍月中开。",
                "越裳重译三年至，溟海浮槎八月来。",
                "忽忆旧游今万里，天涯长见雁飞回。"
            ]
        },
        {
            "title": "洞庭连天楼",
            "content": [
                "崔嵬古庙压危沙，缥缈飞楼入断霞。",
                "南极千峰迷楚越，西江众水混渝巴。",
                "鲛人夜出风低草，龙女春还雨湿花。",
                "北倚阑干望京国，故人何处认星槎？"
            ]
        },
        {
            "title": "题宜春钟清卿清露轩",
            "content": [
                "秋气集太虚，夕光溥高树。",
                "时闻阴液坠，暗识商飚度。",
                "旎旎星动林，英英月霏雾。",
                "凉扃息尘想，幽琴寄元悟。",
                "寂历松上声，逍遥丘中趣。",
                "钧天澹斜景，银汉蔼微素。",
                "古调今所稀，大音谁能喻？仙人饮沆瀣，寿命金石固。",
                "千岁不可期，空歌徒延慕。",
                "",
                ""
            ]
        },
        {
            "title": "登岳阳楼",
            "content": [
                "驰传自青天，凭高忆往年。",
                "阑干映水迥，埤堄与云连。",
                "江合沅湘大，山侵楚蜀偏。",
                "蜃郎通别井，龙女宅重渊。",
                "日月鸿蒙里，风沙浩荡前。",
                "骊珠秋后冷，犀火夜深燃。",
                "张乐犹疑奏，乘槎欲并仙。",
                "登临停去骑，宠饯惜离筵。",
                "地气南交接，天文北极县。",
                "赋惭王粲作，诗拟杜陵传。",
                "渺渺衡阳雁，迢迢浪泊鸢。",
                "早春回汉节，应得泛湖船。"
            ]
        },
        {
            "title": "邯郸行",
            "content": [
                "邯郸城头下白日，邯郸市上风萧瑟。",
                "故垒空余鸟雀悲，荒垣只见狐狸出。",
                "何王坟墓对山阿，尚忆诸侯征战多。",
                "赵客归来重毛遂，秦军老去畏廉颇。",
                "黄尘白草宫前道，鬼火如灯夜相照。",
                "公子秋来不见过，美人月下那闻笑。",
                "当时冠盖激浮云，挝钟考鼓宴青春。",
                "只今惟有邮亭树，还送年年行路人。"
            ]
        },
        {
            "title": "衡湘驿",
            "content": [
                "烽火连诸郡，旌旗转百蛮。",
                "野莺先客至，江雁及春还。",
                "吴楚青天迥，潇湘白日闲。",
                "登临慰怀抱，况复近乡关。"
            ]
        },
        {
            "title": "送唐子华嘉兴照磨",
            "content": [
                "闻君秋思满南潮，行李今晨发帝都。",
                "幕府初乘从事马，江城还忆步兵鲈。",
                "树浮白日山侵越，潮蹴青天海入吴。",
                "闲暇冯高动诗兴，须成一醉扫新图。",
                "",
                ""
            ]
        },
        {
            "title": "金陵晚眺",
            "content": [
                "金陵古形胜，晚望思迢遥。",
                "白日余孤塔，青山见六朝。",
                "燕迷花底巷，鸦散柳阴桥。",
                "城下秦淮水，年年自落潮。"
            ]
        },
        {
            "title": "和赵德隆秋夕雨",
            "content": [
                "落景翳重城，阴凝起初夕。",
                "萧条飞雨至，散漫轻飚激。",
                "洒幌静弥多，喧檐暴复息。",
                "清商乱急管，遥怨生离席。",
                "游子恒念乡，气凄感时易。",
                "既兴《北风》叹，亦抱《南山》戚。",
                "晨鸡不废度，征雁无宁翼。",
                "向道乖夙期，寸阴违所惜。",
                "咏歌良可兴，幽怀坐填积。"
            ]
        },
        {
            "title": "书南宁驿",
            "content": [
                "岁晚驱驰忆帝京，北风回首重关情。",
                "中天日月回金阙，南极星辰绕玉衡。",
                "父老尚烦司马檄，蛮夷须用伏波兵。",
                "也知文德能柔远，传道新恩欲罢征。"
            ]
        },
        {
            "title": "上蔡",
            "content": [
                "上蔡城头黄叶多，闻鸡看剑起长歌。",
                "徒怜丞相东门犬，犹忆将军半夜鹅。",
                "树底衣裳沾雾雨，马前灯火动星河。",
                "凉风满路吹行驿，那似金门听玉珂。"
            ]
        },
        {
            "title": "沛公亭",
            "content": [
                "遥山寂寂对危亭，坏础欹沙柳自青。",
                "四海久非刘社稷，千秋犹有汉精灵。",
                "丰西水散烟沉浦，砀北云来雨入庭。",
                "坐想酒酣思猛士，歌风台下晚冥冥。"
            ]
        },
        {
            "title": "闻张吏部督海运归咏怀奉简",
            "content": [
                "日边双节下沧溟，云际千艘赴驿亭。",
                "直为邦畿须转粟，也因江海念流萍。",
                "玉京永夜瞻卿月，银汉清秋识使星。",
                "待尽西风始相见，客愁如酒一时醒。"
            ]
        },
        {
            "title": "兴安县",
            "content": [
                "乱峰如剑不知名，篁竹萧萧送驿程。",
                "转粟未休漓水役，负戈犹发夜郎兵。",
                "百蛮日落朱旗暗，九岭风来画角清。",
                "空使腐儒多感慨，西南群盗几时平？"
            ]
        },
        {
            "title": "忆内",
            "content": [
                "湘皋烟草碧纷纷，",
                "泪洒东风忆细君。",
                "浪说嫦娥能入月，",
                "虚传神女解为云。",
                "花阴昼坐闲金剪，",
                "竹里春游冷翠裙。",
                "留得旧时残锦在，",
                "伤心不忍读回文。"
            ]
        }
    ]
}