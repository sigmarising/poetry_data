{
    "dynasty": "元",
    "author": "周砥",
    "intro": "",
    "items": [
        {
            "title": "张公洞",
            "content": [
                "倏忽凿混沌，兹事岂其余。",
                "不知几何年，云古仙人居。",
                "嗟我至此为踌躇，洞天诸宫窅兮黑。",
                "试命烈火烛空虚，森森怪石相对立，如口欲语手欲抾前有",
                "紫翠房，白云惣丹书。",
                "鹰扬燕舞化为石，芝田久矣不复锄。",
                "可怜仙人常恍惚，虽欲相从已超越。",
                "昆仑阆风吁太高，时亦幽潜到岩窟。",
                "青泥烂烂浮土润，绿髓涓涓映山骨。",
                "吾闻仙人不食而长生，何得有此盐米之空名。",
                "岂伊往来真戏耳，簸弄物化令人惊。",
                "颇疑壶公壶，楼阁中峥嵘。",
                "摩尼珠色常青色，千奇百怪谁所营。",
                "须臾眼暗烛欲尽，惟以拄杖相敲铿。",
                "松中漻漻呼我出，耳中微吟白玉笙。",
                "竦身欲上不可登，绠引鱼贯相支撑。",
                "归来此景若梦寐，俯仰宇宙惟清明。"
            ]
        },
        {
            "title": "放歌行赠宋君（仲温。辛丑）",
            "content": [
                "今日非昨日，今年非去年。",
                "天地不同老，日月岂停旋。",
                "寸心遥遥颜色改，只似秋蓬与夏莲。",
                "柏梁赋诗不早上，长楸走马未得前。",
                "阊阖九重虎豹守，我欲上诉无因缘。",
                "荆山泣玉徒自苦，夷门抱关谁复贤。",
                "宝剑夫容拂秋月，高歌对酒声哽咽。",
                "当时轻意千古事，幽愤于今向谁雪。",
                "兰台公子天下奇，心胆岂足他人知。",
                "荆卿不答鲁句践，项羽岂顾齐安期。",
                "东吴市上花漠漠，相逢意气倾山岳。",
                "笑说秦关百二重，舒卷风云不盈握。",
                "一生不识平阳奴，况是霍家冯子都。",
                "明珠白璧等粪壤，玉环翠袖皆虫蛆。",
                "甘心廓落事屠钓，矫如游龙不可拘。",
                "宋公子，尔弹琴，我放歌，白昼苦短夜何多。",
                "黄金台，几千尺，翳日浮云奈若何。"
            ]
        },
        {
            "title": "过西涧",
            "content": [
                "放鸐白石上，曳履青林间。",
                "近竹门自掩，采樵人未还。",
                "草生西涧雨，云敛南湖山。",
                "游咏以终日，相依道者闲。"
            ]
        },
        {
            "title": "对新柳",
            "content": [
                "才弄新春色，已有萦愁意。",
                "欲倚不成眠，待扶还似醉。",
                "疏雨飘枝湿，草雀衔花坠。",
                "脉脉独含情，故园那得至。"
            ]
        },
        {
            "title": "拟古",
            "content": [
                "迢迢远别离，相去几万里。",
                "月照鲁阳关，风吹汉江水。",
                "宵梦不可托，路迷复中止。",
                "登山还有屐，涉水亦有舟。",
                "我心如县旌，摇摇独亡休。",
                "常恐瑶华落，春风不能留。",
                "岂君弗识察，故此长悠悠。",
                "安得白鹦鹉，衔书东海头。¤"
            ]
        },
        {
            "title": "惟寅徵君踏雨过林馆为留终日因诵近赋绝句三",
            "content": [
                "野花疏竹媚幽姿，翡翠帘前雨散丝。",
                "最爱陈琳诗句好，玉盘春露捧金芝。",
                "",
                ""
            ]
        },
        {
            "title": "赠叶秀才",
            "content": [
                "日莫登高台，浮云结远阴。",
                "树木何蒙茏，野雀噪繁林。",
                "驱车涉关塞，歧路郁且深。",
                "借问子何之，故乡阻崎嵚。",
                "曷不暂栖息，蓬藿非所任。",
                "隐悯□不发，威迟既前临。",
                "脆管促飞觞，鹍弦奋逸音。",
                "仗剑从此别，秋风满怀襟。",
                "寡立步非窘，薄游志不沉。",
                "策马欲俱去，我无当世心。"
            ]
        },
        {
            "title": "元日试墨（二首）",
            "content": [
                "萼绿花开未，春醪已满缸。",
                "不须嗟往事，且复醉幽窗。",
                "采笔云千朵，青霄鹤一双。",
                "平生江海兴，渐觉片心降。"
            ]
        },
        {
            "title": "过任昉钓台",
            "content": [
                "雪树参差短，寒山迢递明。",
                "深春钓台没，残照夕岚轻。",
                "万化同斯尽，孤名如水清。",
                "谁悲范仆射，千载见交情。"
            ]
        },
        {
            "title": "夜坐怀孝常",
            "content": [
                "待月下石壁，罢琴竹间亭。",
                "坐绝百虫响，旅怀才夜宁。",
                "天高玉露泻，草木流晶荧。",
                "四山湛秋色，万物无隐形。",
                "风蝉抱叶落，雪鹄迎云停。",
                "此时西涧人，柴门久已扃。",
                "谁同展清会，念此风泠泠。",
                "世难避空谷，忧思同醉醒。",
                "偶适不为贵，人生易飘零。",
                "茫茫河汉流，荧惑光众星。",
                "干戈未衰息，前途杳冥冥。",
                "岁晏有结托，东去浮沧溟。"
            ]
        },
        {
            "title": "石湖",
            "content": [
                "烟中白鹤独飞还，相伴孤云尽日闲。",
                "落日放船湖水上，一帘秋色看青山。"
            ]
        },
        {
            "title": "春寒慰瓶中杏花",
            "content": [
                "银瓶春静竹风来，愁向花前把一杯。",
                "不得幽人相伴住，西园雨里亦须开。"
            ]
        },
        {
            "title": "拟古",
            "content": [
                "翡翠栖兰苕，鸳鸯上锦机。",
                "物固各有类，寸心独何依。",
                "春色来几日，海燕忽双飞。",
                "迎风不须入，尘满青楼扉。"
            ]
        },
        {
            "title": "读故友徐幼文诗集有怀",
            "content": [
                "欲与评诗恨久违，楚云吴树两依微。",
                "读阑北郭平生稿，秋晚空斋掩落晖。"
            ]
        },
        {
            "title": "春日西涧独立",
            "content": [
                "涧房松竹静烟霏，径里苍苔行迹稀。",
                "相与寻君遂初赋，江花欲落换春衣。"
            ]
        },
        {
            "title": "风雨一首用高季迪韵",
            "content": [
                "贫富不相值，衰荣固有时。",
                "行哉徒自速，止尼未为迟。",
                "崎岖千万涂，辛苦岂要辞。",
                "风雨群鸡鸣，坏屋起晨炊。",
                "一日不解醉，千古有遗悲。",
                "如何屠钓人，敢为帝者师。"
            ]
        },
        {
            "title": "经杜樊川水榭故基",
            "content": [
                "落花风里酒旗摇，水榭无人春寂寥。",
                "何许长亭七十五，野莺烟树绿迢迢。"
            ]
        },
        {
            "title": "送赵一阳真士归霅",
            "content": [
                "渺渺晴湖白鹭飞，青山迢递夕岚微。",
                "闲操桂楫云生腋，欲采芙蓉露满衣。",
                "紫翠房深丹灶暖，松杉秋静鹤巢稀。",
                "明年去觅封君达，应驾青牛说息机。"
            ]
        },
        {
            "title": "褐墼嚼聪??裕??吣荷?尾圆裕恐魅苏朋刍",
            "content": [
                "星煌煌。",
                "酒阑客过别船去，木叶萧萧下如雨。",
                "船中醉卧忘西，睡觉犹闻梦中语。",
                "此时月落天将曙，隔屋鸡啼欲起舞。",
                "西风满天鸿雁声，瑟瑟菰蒲响秋渚。",
                "",
                ""
            ]
        },
        {
            "title": "惟寅徵君踏雨过林馆为留终日因诵近赋绝句三",
            "content": [
                "晚风吹雨过林庐，柿叶飘红手自书。",
                "无限萧条江海意，一尊相对忆鲈鱼。",
                "",
                ""
            ]
        },
        {
            "title": "送李用和之常熟知州（至正二十年）",
            "content": [
                "落日孤城近海边，川流七道直如弦。",
                "朱幡到邑歌来莫，玉帐论兵思去年。",
                "楚水南回多贾舶，虞山北去少人烟。",
                "从来惠化同甘雨，还使残民得洒然。"
            ]
        },
        {
            "title": "绝句五首",
            "content": [
                "东城三百里，南雁一封书。",
                "整待今晨发，秋风吹弊庐。"
            ]
        },
        {
            "title": "次韵（二首）",
            "content": [
                "美人开宴酒如泉，满目风光碧似烟。",
                "半岭暮云犹掩冉，一林秋竹自娟。",
                "新诗每荷邀同赋，短棹相将恨未缘。",
                "会面几时还别去，百年人事总堪怜。¤"
            ]
        },
        {
            "title": "晏起一首",
            "content": [
                "晏起望南郭，依微见远岑。",
                "疏花消夜雨，啼莺罢秋林。",
                "偶有适道意，本无遗世心。",
                "不能勤四体，聊用写瑶琴。"
            ]
        },
        {
            "title": "对春雪一首",
            "content": [
                "琼叶缀玄圃，玉羽翔伊川。",
                "翻霙九霄下，呈芳二月前。",
                "低佪隔帘翠，玲珑入绮钱。",
                "欲消不自驻，已断复成连。",
                "珠帏凝华洁，花池舞影妍。",
                "相思梁园暮，曾赏雒城年。"
            ]
        },
        {
            "title": "登西冈望龙池诸峰赠马二山人",
            "content": [
                "登临不陟险，缓步情始畅。",
                "振衣西冈头，矫首一长望。",
                "朝阳匿光彩，宿雾犹隐嶂。",
                "山灵忽不斳，连峰汹波浪。",
                "何许芙蓉青，龙池半天上。",
                "铜官从中起，磅礴气愈壮。",
                "回风过林莽，草木皆振荡。",
                "青锦十万缯，钿车五千两。",
                "山人地志熟，指顾名所向。",
                "穷历吾岂能，高情倚疏放。",
                "平生烟霞志，配此丘壑尚。",
                "思欲逃喧卑，结茅计非旷。",
                "缘知兵革后，已恐淳朴丧。",
                "萧条采芝意，临流重惆怅。"
            ]
        },
        {
            "title": "宝粹二上人值两留宿西涧草堂明日赋此以赠",
            "content": [
                "萧条黄叶山中寺，回首松萝满夕曛。",
                "丈锡遽行三十里，一风相送两孤云。",
                "竹堂听雨惊秋晚，木榻留灯语夜分。",
                "在昔山林忧患等，应修白业益精勤。"
            ]
        },
        {
            "title": "游龙岩三洞之间",
            "content": [
                "商颜紫芝久不采，淮南丹书竟安在。",
                "仙人劝我三洞游，身如骑龙到东海。",
                "海气茫茫云雾回，白波卷雪连山来。",
                "双童手弄海底日，红光一道金莲开。",
                "瑶草绿可折，琼树花冥冥。",
                "昔人炼丹丹灶在，锦苔绣石光清荧。",
                "雷行半空中，逢逢击天鼓。",
                "玉女鸾笙时下来，前头四足神鱼舞。",
                "醉拂珊瑚鞭玉虎，我欲因之穷洞府。",
                "闻访八公五云里，为说苍生受辛苦。",
                "不然飞出西华巅，太极总仙之洞天。",
                "安得周回更二千，直与龙岩之洞相钩连。",
                "莲花峰上重携手，笑揽霞觞窥八埏。"
            ]
        },
        {
            "title": "玉山草堂",
            "content": [
                "忆女草堂何许在，辟疆园里玉山陲。",
                "方床石鼎高情远，细雨茶烟清昼迟。",
                "鸿雁来时曾会面，枇杷开后更题诗。",
                "山中容易年华暮，书史娱人总不知。"
            ]
        },
        {
            "title": "题宫人行乐图",
            "content": [
                "金宫游素女，玉笛弄清晖。",
                "月殿龙香度，风帘翠影飞。",
                "云开移彩仗，花落卷春衣。",
                "莫买相如赋，长门事已非。"
            ]
        },
        {
            "title": "芝云堂",
            "content": [
                "芝云主人绝萧散，燕坐草堂门不扃。",
                "古鼎隔帘香袅袅，新篁拂几玉亭亭。",
                "十年苦思耽诗卷，三日清斋写道经。",
                "邀我醉眠书画舫，月明吹笛看云汀。"
            ]
        },
        {
            "title": "次韵介之梦山中",
            "content": [
                "松花金粉落春晴，白鹤看棋如客行。",
                "疏雨竹窗缘是梦，隔林茶臼只闻声。",
                "繁华久困心何得，澹泊相遭思亦清。",
                "不有鹿门高世志，山中几日道能成。"
            ]
        },
        {
            "title": "次韵（二首）",
            "content": [
                "秋波漠漠静朝晖，画舫开筵兴不违。",
                "浊酒清歌香缥缈，青山黄叶路依稀。",
                "夜凉金雁筝声细，雪滑银盘鲈鲙肥。",
                "顾我惭为尘俗累，不能同载月中归。"
            ]
        },
        {
            "title": "雨中一首",
            "content": [
                "凄凉怀故旧，寂寞卧丘园。",
                "溪冷风蒲折，林高雨竹喧。",
                "渔人留野渡，田犬吠衡门。",
                "无限清秋意，何从制一言。"
            ]
        },
        {
            "title": "观音岩",
            "content": [
                "白鹦鹉小穿云幕，碧海波澄浸石扉。",
                "一片岩前秋月影，凉风吹上藕丝衣。"
            ]
        },
        {
            "title": "桃溪泛舟寻士玄",
            "content": [
                "放舟千山里，岚气满晴川。",
                "歌辞理《白雪》，水禽栖绿烟。",
                "苍苍野阴变，萧萧风景妍。",
                "寻僧转回塘，望云极遥天。",
                "万事宁有素，一行欣偶然。"
            ]
        },
        {
            "title": "闻笛声送任掾",
            "content": [
                "春水绿波生柳塘，横吹掩抑复悠扬。",
                "今朝送别已惆怅，前时渡江犹断肠。"
            ]
        },
        {
            "title": "绝句五首",
            "content": [
                "朝露涂野草，颜色暂辉光。",
                "不知秋节去，朝露变为霜。"
            ]
        },
        {
            "title": "绝句五首",
            "content": [
                "朝朝感霜露，昔昔梦乡关。",
                "何以慰亲念，空悲行路难。"
            ]
        },
        {
            "title": "题画",
            "content": [
                "水阔天低欲尽头，柳花如雪暗归舟。",
                "平生解识沧洲趣，何处飞来双白鸥。"
            ]
        },
        {
            "title": "赋得晚晴送禅师",
            "content": [
                "浮云暮褰霁，空宇湛然清。",
                "复念还山客，迟迟南涧行。",
                "新禽响丛木，残照入孤城。",
                "即此闲来往，方纡尘外情。"
            ]
        },
        {
            "title": "读书",
            "content": [
                "读书易为感，时节已徂秋。",
                "行游固可适，岁月不留。",
                "高斋旷而寂，人务罕相酬。",
                "千载事了了，宁不慕前修。",
                "道在无今古，天运每周流。",
                "万理由我具，消摇极冥搜。",
                "为乐不在兹，况复储怨尤。",
                "予本楚狂士，意气迈九州。",
                "偶然似有契，持身寓林丘。",
                "万钟非所辞，一毫非所求。"
            ]
        },
        {
            "title": "元日试墨（二首）",
            "content": [
                "金鸭香犹吐，风帘影自飘。",
                "轻冰生墨沼，余雪缀寒条。",
                "茅屋行堪赋，山云坐可招。",
                "且无轩冕意，随分乐渔樵。¤"
            ]
        },
        {
            "title": "山西涧过龙岩途中瞻眺",
            "content": [
                "适意穷山水，览物春时候。",
                "兰薄迷烟孕，桐林仰云逗。",
                "却立驻幽躅，前临纵遐覯。",
                "谷鸣振嘤嘤，川响复浏浏。",
                "冲飚激高竹，晴曦艳寒溜。",
                "崖复翠羽戢，石触金鳞皱。",
                "妙合理无遗，心怡兴难究。",
                "逼仄缘石磴，岧峣陟云构。",
                "岂惟庐霍期，揽此岩崿秀。",
                "素履非行险，逸想仍冒诟。",
                "遥遥此中情，庶以谢纷揉。"
            ]
        },
        {
            "title": "款歌",
            "content": [
                "秋月团团照药阑，水边帘幕晚多寒。",
                "素娥不上青鸾去，借得银筝花里弹。"
            ]
        },
        {
            "title": "食茯苓粥",
            "content": [
                "荷?穿云得茯苓，作麋从此谢膻腥。",
                "齐厨自启添松火，香韵初浮满竹庭。",
                "时忆紫芝歌旧曲，尚寻黄独制颓龄。",
                "今晨暂辍青精饭，与洁方坛味玉经。"
            ]
        },
        {
            "title": "孝常西斋守岁读王临川除夜寄舍弟诗爱其词致",
            "content": [
                "残雪半窗春意动，余香一榻夜忘眠。",
                "灯前对酒须今夕，客里题诗尚旧年。",
                "风竹萧萧还自语，寒梅的的竟谁怜。",
                "知君剩有沧浪趣，待约秋风上钓船。",
                "",
                ""
            ]
        },
        {
            "title": "次韵发齐门",
            "content": [
                "西风洲上荻花明，秋水船头落雁鸣。",
                "谁抱琵琶凉月里，为君弹作断肠声。"
            ]
        },
        {
            "title": "惟寅徵君踏雨过林馆为留终日因诵近赋绝句三",
            "content": [
                "秋来长掩竹间扉，过客谁能识道机。",
                "惭愧庐山陈处士，时来共葺薜萝衣。",
                "",
                ""
            ]
        },
        {
            "title": "望颐山",
            "content": [
                "曾着颐山屐，穿云古洞归。",
                "松浮仙峤日，花落女萝衣。",
                "翠壑晴蜺饮，丹房玉燕飞。",
                "烟尘此时路，长望一歔欷。"
            ]
        },
        {
            "title": "绝句五首",
            "content": [
                "操弧力不任，弹琴知者稀。",
                "白驹空谷里，吾道此焉依。"
            ]
        },
        {
            "title": "尚朴斋",
            "content": [
                "言甘知有吝，味旨闲其多。",
                "居恒属念虑，抱朴心靡他。",
                "淳风返元化，至体适平和。",
                "意胜惟自然，道存谅不磨。",
                "营营彼浇俗，机巧滋烦苛。",
                "身偕百忧长，奄忽其奈何。"
            ]
        },
        {
            "title": "款歌",
            "content": [
                "傍水芙蓉未著霜，看花酌酒坐渔庄。",
                "花边折得芭蕉叶，醉写新词一两行。"
            ]
        },
        {
            "title": "新郭",
            "content": [
                "泛舟越来溪水旁，溪边暮色何苍苍。",
                "主人张筵挥羽觞，吴姬唱歌声抑扬。",
                "船尾挑灯大鱼出，船头洗盏秋波凉。",
                "夜如何其夜未央，万壑不起星煌煌。",
                "酒阑客过别船去，木叶萧萧下如雨。",
                "船中醉卧忘西东，睡觉犹闻梦中语。",
                "此时月落天将曙，隔屋鸡啼欲起舞。",
                "西风满天鸿雁声，瑟瑟菰蒲响秋渚。"
            ]
        },
        {
            "title": "官军后还西涧草堂",
            "content": [
                "丈夫志四海，立身自有余。",
                "安能事一室，遂欲逃空虚。",
                "嘉遁盖贞吉，圣人不予愚。",
                "况当艰难际，行止岂欲迂。",
                "若为动干戈，爰及此林闾。",
                "风气混六合，理难静一隅。",
                "奔走固不恤，邻里谁安居。",
                "所恤罔悔吝，类为时所驱。",
                "出门已忧劳，入门复欢娱。",
                "一欣朋徒合，再喜景物殊。",
                "绿竹洒秋色，疏花耀前除。",
                "开轩坐林杪，更取琴与书。",
                "西山澹相对，落日号惊乌。",
                "忍闻濮阳血，草木渍模糊。",
                "杀戮本群盗，哀矜为无辜。",
                "三叹观化初，人生亦须臾。"
            ]
        },
        {
            "title": "次韵《因泉公归{艹閒}王二秀才》",
            "content": [
                "千岩春静一僧归，相送空林夕景微。",
                "茶具等闲抛石阁，钓竿行已卧苔矶。",
                "草生南浦牵诗梦，沤下轻波识道机。",
                "若见王乔因借问，双凫何日向南飞。"
            ]
        },
        {
            "title": "雨后偶题",
            "content": [
                "诗酒尚堪忘世虑，陶然且复咏闲居。",
                "园林几日清秋好，风雨一番黄落初。",
                "翳翳荒村烟景寂，迢迢虚阁暮钟疏。",
                "经时不得故乡信，谁道雁来能寄书。"
            ]
        },
        {
            "title": "纵笔一首",
            "content": [
                "数卷《楞伽》一缕香，门前尘土浩茫茫。",
                "何人尚觅安心法，此处真堪选佛场。",
                "寒月流为千嶂雪，晚风惊散一林黄。",
                "可怜结习消除尽，笔舌纷纷故未忘。"
            ]
        },
        {
            "title": "送郑同夫归豫章分题诗 分题百花洲",
            "content": [
                "洲上百花明，春流日夜生。",
                "秖看维客棹，无复渡霓旌。",
                "落日山如旧，东风鸟自鸣。",
                "萧条千古意，离别暗伤情。"
            ]
        },
        {
            "title": "绝句五首",
            "content": [
                "失身红尘里，世路转愁深。",
                "不汲寒泉井，何由清我心。"
            ]
        }
    ]
}