{
    "dynasty": "元",
    "author": "陈基",
    "intro": "",
    "items": [
        {
            "title": "次韵钱伯行江上春暮",
            "content": [
                "太湖之水近当门，荇叶芹芽暖正繁。",
                "不问主人还看竹，每逢邻叟为开尊。",
                "燕归王谢江边宅，犬吠朱陈柳外村。",
                "步屟春风归去晚，野童篝火候篱根。"
            ]
        },
        {
            "title": "舟中看虞山有感",
            "content": [
                "一望虞山一怅然，楚公曾此将楼船。",
                "间关百战捐躯地，慷慨孤忠骂寇年。",
                "填海欲衔精卫石，驱狼愿假祖龙鞭。",
                "至今父老犹垂泪，花落春城泣杜鹃。",
                "此诗为张士德被禽而作，余别有记，甚详。",
                "“孤忠骂寇”，亦指斥之词也。"
            ]
        },
        {
            "title": "二十日福山港寄省院张思廉陈惟允诸友",
            "content": [
                "汉将西征肃羽仪，简书日日有程期。",
                "东溟潮上犀船发，南斗星横虎节移。",
                "青入楚封山点点，白添吴镜雪丝丝。",
                "美人宴罢芙蓉署，一色银花翠压枝。"
            ]
        },
        {
            "title": "寄友人",
            "content": [
                "扁舟三月到江城，匹马先寻北郭生。",
                "雨过小楼春寂寂，鸟鸣修竹晓嘤嘤。",
                "家无黄耳传乡信，门有苍头记客名。",
                "见说终南真可隐，剩判秋色为君清。"
            ]
        },
        {
            "title": "送高元善太守赴任杭州",
            "content": [
                "高侯别我钱塘去，雨暗江城秋欲暮。",
                "忆从倾盖楚公门，握手论交如有素。",
                "羡君家世为牧守，出典方州人爱慕。",
                "楚公宾客君最先，日把诗书佐神武。",
                "折冲师旅文字间，饮马长江竟飞渡。",
                "戏下三军皆虎勇，幕中一掾惊鸾翥。",
                "开口澜翻说刘项，抵掌纵横论迁固。",
                "我时落魄大布衣，公亦招徕俾驰骛。",
                "西枢上马常并辔，南省闻鸡复联步。",
                "我曾记侯松云巢，侯亦醉我芙蓉署。",
                "交情过辱如兄弟，话别愁闻戒徒御。",
                "南风九月无秋声，积雨三吴霭氛雾。",
                "侯乘高车驾五马，方面公卿加礼数。",
                "钱塘兵革嗟屡经，民社诛求尚无度。",
                "省中郎署尽知己，左右枢机当要路。",
                "虽云势分有上下，若语同寅实亲故。",
                "古来太守二千石，今则藩翰深倚注。",
                "东南所重在保障，丝茧区区何足务。",
                "曲令市井复承平，莫遣湖山废游豫。",
                "为谢分垣马左司，使便无令惜书疏。"
            ]
        },
        {
            "title": "秋日杂兴（五首）",
            "content": [
                "江头久客日思家，坐觉微霜上鬓华。",
                "节序又催秋后燕，风光争发雨前花。",
                "倦游已梦庄生蝶，不饮何忧广客蛇。",
                "怪底朝来衣袖薄，一川白露下蒹葭。¤"
            ]
        },
        {
            "title": "秋怀（六首）",
            "content": [
                "寒暑有代谢，人事亦推移。",
                "蹉跎慨畴昔，俯仰念复兹。",
                "篱落委秋蔓，余葩含夕姿。",
                "物化谅难穷，吾生知有涯。",
                "皎皎碧山侣，依依青桂枝。",
                "相从恐迟莫，怅望起遐思。¤"
            ]
        },
        {
            "title": "十一月晦与同幕诸公登南高峰因过湖上小集（",
            "content": [
                "共上南屏第一层，海风吹鬓雪鬅鬙。",
                "山盘地脉来天目，地抱江流似蒋陵。",
                "近郭昼行多畏虎，并湖寒尽未收冰。",
                "倚阑闲说承平事，知是昆明劫外僧。¤",
                "",
                ""
            ]
        },
        {
            "title": "八月十三夜泛姚城江（二首）",
            "content": [
                "何年江水出姚城，转觉东南地势倾。",
                "彩月夜当河汉动，客星秋入斗牛明。",
                "一波不起鱼龙静，百谷初登海宇清。",
                "生喜太平身少壮，浩歌击楫岂无情。"
            ]
        },
        {
            "title": "有怀梧竹主人山阴道士云台外史兼柬龙门开士",
            "content": [
                "碧梧翠竹日扶疏，长夏高堂可宴居。",
                "霅上故人时载酒，山阴道士近无书。",
                "苍头拂石安棋局，释子穿花奉版舆。",
                "若见惠休烦问讯，碧云诗句定何如。"
            ]
        },
        {
            "title": "秋怀（六首）",
            "content": [
                "昨日值炎暑，端居厌烦渴。",
                "手短河汉高，井深辘轳折。",
                "此夕秋已清，一洗尘世热。",
                "纨扇委深笥，轻罗换疏葛。",
                "天运无停机，人生自悲悦。",
                "急景一以迁，流芳遂衰歇。",
                "洞庭生微波，明河湛初月。",
                "落叶辞故枝，惊鸿亦飘忽。",
                "为谢同心人，胡为久离别。"
            ]
        },
        {
            "title": "题玉山草堂",
            "content": [
                "隐居家住玉山阿，新制茅堂接薜萝。",
                "悲翠飞来春雨歇，麝香眠处落花多。",
                "《竹枝》已听巴人调，桂树仍闻楚客歌。",
                "明日扁舟入青浦，不堪离思隔沧波。"
            ]
        },
        {
            "title": "织锦篇",
            "content": [
                "佳人织锦深闺里，恨入东风泪痕紫。",
                "三年辛苦织回文，化作鸳鸯戏秋水。",
                "秋水悠悠人未归，鸳鸯两两弄晴晖。",
                "料应花发长安夜，不见闺中肠断时。"
            ]
        },
        {
            "title": "秋怀（六首）",
            "content": [
                "秋水不可涉，美人安得从。",
                "眷彼芙蓉花，盈盈秋水中。",
                "非无舟与楫，所畏蛟与龙。",
                "临流不能采，零落委芳丛。¤"
            ]
        },
        {
            "title": "遣怀",
            "content": [
                "策杖江皋每独行，园林二月未闻莺。",
                "红尘陌上应千尺，白发春来又几茎。",
                "自分才疏甘屏迹，久判人弃任浮萍。",
                "汉庭亦有中常侍，安得才如马长卿。"
            ]
        },
        {
            "title": "春草池绿波亭",
            "content": [
                "每倾鹦鹉留佳客，欲采芙蓉寄远人。",
                "燕子不来秋已算，倚栏无语独逡巡。"
            ]
        },
        {
            "title": "题徽庙马麟梅",
            "content": [
                "内家春色少人知，玉蕊冰蕤看转宜。",
                "说与宫中小儿女，画楼琼琯莫轻吹。"
            ]
        },
        {
            "title": "云文阁为邹伯常赋",
            "content": [
                "公子爱修洁，宴坐焚椒兰。",
                "朱火生青烟，絪缊升博山。",
                "矞云成五色，佳丽不可殚。",
                "忽然为芝盖，轮囷殊未阑。",
                "轻风散纷郁，流芳花竹间。",
                "曲户春叫枿，绮疏日阑珊。",
                "霏霏萦舞袖，欢乐有余闲。"
            ]
        },
        {
            "title": "偶成（二首）",
            "content": [
                "南州五月尚兼衣，白苎窗间未脱机。",
                "青李来禽书不至，荔枝卢橘赋多违。",
                "水晶帘箔围晴昼，艾纳罅薰逗夕霏。",
                "为问上都城里客，菖蒲花发几时归？"
            ]
        },
        {
            "title": "次韵怀华幼武",
            "content": [
                "滑滑春泥满郡城，出门骑马不堪行。",
                "未能学道从缑母，且复忘忧对曲生。",
                "流水小池垂钓影，春风深巷卖花声。",
                "停云赋罢心如渴，安得沧浪濯我缨。"
            ]
        },
        {
            "title": "次韵蔡彦文寄谢省院诸公（二首）",
            "content": [
                "西山雪后色逾妍，拄笏相看每自怜。",
                "岂有异才参庙略，谩陪时俊列宾筵。",
                "玉笙锦瑟留人醉，翠叶银花压帽偏。",
                "却笑当年潘骑省，为谁双鬓早皤然。¤"
            ]
        },
        {
            "title": "谢从义参军自京还言危中书见问且讶无书因寄",
            "content": [
                "参军过我夷白庵，为言廊庙高岩岩。",
                "故人谁为国柱石，临川先生危大参。",
                "猥蒙问及且见讶，十载尺书无一缄。",
                "忆昔相从客燕赵，削去崖岸无猜嫌。",
                "辱陪五更佐三老，劝讲《六经》陈二南。",
                "御史不容丞相忌，司隶侧目宫臣谗。",
                "脱身党籍走吴楚，托迹丘园求孔聃。",
                "孰令展禽三见黜，自分嵇康七不堪。",
                "平生不解带刀剑，晚岁强使闲韬钤。",
                "髀消怕骑将军马，面皱羞着从事袒。",
                "折冲师旅非夙习，奔走戎行真可惭。",
                "危言重畏速官谤，微禄不逮供亲甘。",
                "慰情屡抱鞶丝女，与国未办添丁男。",
                "胡为长年在道路，席不暇暖突不黔。",
                "几回乞身向藩省，未许曝背归茅檐。",
                "终当投核谢寮友，径去结屋依山岚。",
                "鄙夫出处盖如此，为报先生聊口占。",
                "先生事业则异是，论道经邦民具瞻。",
                "早令四海偃兵甲，尽遣百姓趋农蚕。",
                "时和岁丰我所愿，功成身退公当谙。",
                "它年若访赤松子，一笑相逢掀紫髯。",
                "",
                ""
            ]
        },
        {
            "title": "淮阴杂兴（四首）",
            "content": [
                "兵火烧残百草根，人烟无复万家村。",
                "黄金莫铸忠臣骨，白马空招帝子魂。",
                "易水有情人已逝，睢阳无援事难论。",
                "何当亲斩楼阑首，仗节还朝报至尊。"
            ]
        },
        {
            "title": "次韵虞隐君堪潘阃掾谷雨中见寄",
            "content": [
                "吴笺新制玉鸾纹，冲雨殷勤寄荜门。",
                "燕子不来人独立，自拈湘管认啼痕。"
            ]
        },
        {
            "title": "寄葛子熙杨季民",
            "content": [
                "去年京国樱桃熟，公子亲沾荐庙余。",
                "色映金盘分处近，恩兼冰酪赐来初。",
                "酒酣惜与杨生别，诗罢叨从葛老书。",
                "今日江南春雨歇，乱啼黄鸟正愁予。",
                "",
                ""
            ]
        },
        {
            "title": "送范德煇赴缙云教谕兼简高则诚",
            "content": [
                "不逐扁舟泛五湖，一官迢递缙云墟。",
                "遗民世守轩辕鼎，博士家传魏国书。",
                "夜月定闻邻县鹤，秋风莫忆故乡鱼。",
                "到州为谢高书记，日日相思赋索居。"
            ]
        },
        {
            "title": "送侄让还吴",
            "content": [
                "西风萧萧鸿雁鸣，行子悠悠随旆旌。",
                "百年衣食仰奔走，四海甲兵纷战争。",
                "猥将笔札事卿相，叨备戎行陪俊英。",
                "军中草檄吾何有，马上操觚汝所能。",
                "人称阿买八分好，我爱永兴戈法精。",
                "吾女咿嚘学言语，汝儿读书知姓名。",
                "中年窃禄正为此，使有石田归力耕。",
                "汝今还家我羁旅，各劝加餐调寝兴。",
                "升堂再拜谒从母，儿妹踉跄欣走迎。",
                "扁舟石湖上先陇，霜露既降草木零。",
                "丁宁为我戒樵牧，慎勿剪伤松柏青。",
                "我欲还山结茅屋，五岳逍遥期向平。",
                "乞身时宰苦未许，南望白云劳我情。"
            ]
        },
        {
            "title": "癸卯二月十一日官军发吴门",
            "content": [
                "去年移戍秋将半，今岁渡江春正分。",
                "晋国偏裨归宿将，汉庭旗鼓属元勋。",
                "戈船十万尽犀弩，铁骑三千皆虎贲。",
                "却笑高阳老狂客，谩凭口舌下齐军。"
            ]
        },
        {
            "title": "泰州",
            "content": [
                "吴陵古名邦，利尽杨州域。",
                "旧城虽丘墟，新城如铁石。",
                "昔为鱼盐聚，今为用武地。",
                "国经百战余，士耻一夫敌。",
                "征人还旧乡，下马问亲戚。",
                "蹢躅慨蒿藜，徘徊忍阡陌。",
                "桓桓霍将军，出入光百辟。",
                "位重言益卑，功高志弥抑。",
                "誓欲报仇雠，不肯怀第宅。",
                "人羡过家荣，惊喜争太息。",
                "白日照旌旗，闾里有颜色。",
                "皓首《太玄经》，虽勤竟何益！"
            ]
        },
        {
            "title": "次韵钱伯行飞云楼小集怀王季野",
            "content": [
                "为惜春光一半过，如渑美酒泛金波。",
                "共知此会情偏重，独恨平生饮不多。",
                "鼓瑟欲终仍缓节，投壶才罢即高歌。",
                "却怜燕子楼中客，苏小桥边奈乐何。"
            ]
        },
        {
            "title": "寄匡山人",
            "content": [
                "早春相见又经秋，秋水迢迢阻泛舟。",
                "每见玉山问消息，荔浆何日寄江楼？"
            ]
        },
        {
            "title": "二十二日狼山口观兵",
            "content": [
                "官军野次狼山口，铁骑犀船尽虎灊。",
                "杼轴万家供馈饷，旌旗千里亘江湖。",
                "膝行拟伏诸侯将，面缚行申两观诛。",
                "淮海父兄争鼓舞，将军恐是汉金吾。"
            ]
        },
        {
            "title": "游狼山寺（三首）",
            "content": [
                "天风吹上狼山顶，看见扶桑日出初。",
                "淮海北来吞两楚，江湖南去控三吴。",
                "珠宫贝阙冯夷宅，古木苍藤帝释居。",
                "为访祖龙鞭石处，拇窠履迹定何如。¤"
            ]
        },
        {
            "title": "春日邵氏园池",
            "content": [
                "寂寞园林带夕晖，昔年曾此恋芳菲。",
                "柳塘水暖鸳鸯浴，花径风酣蛱蝶飞。",
                "蔓草拂衣人不剪，画梁无主燕空归。",
                "洛阳池馆关兴废，我欲春山赋《采薇》。"
            ]
        },
        {
            "title": "赋杨花",
            "content": [
                "巷南巷北昼冥冥，摇荡春风未肯停。",
                "薄命不禁巫峡雨，前身曾化楚江萍。",
                "已于谢女诗中见，更向刘郎曲里听。",
                "肠断不堪回首处，并人飞过短长亭。"
            ]
        },
        {
            "title": "孟冬观淮水",
            "content": [
                "孟冬日日东风狂，长淮水与风争强。",
                "层涛如山势欲立，怒潮逆上相颉颃。",
                "大舟乱流流转急，人马蚁集骇欲僵。",
                "篙师捩柁夸好手，迎风簸浪抑且扬。",
                "小舟径渡矜勇捷，翩如一叶凌空翔。",
                "须臾掀舞浪花里，回澜百折争低昂。",
                "我闻夏后分四渎，百川受职皆循良。",
                "迩来洪河恣陆梁，清浊混淆隳旧防。",
                "昨者王师搤淮口，坐制鲸鲵如犬羊。",
                "天吴罔象不敢动，河失故道谁之殃？汉武当年塞瓠子，劳",
                "民兆乱纷抢攘。",
                "中原父子化鱼鳖，至今千里无耕桑。",
                "我欲诉帝敕河伯，使复故道安天常。",
                "清者自清浊者浊，勿冒约束干明章。",
                "不然帝怒速致讨，河伯戮死吁谁伤。"
            ]
        },
        {
            "title": "游狼山寺（三首）",
            "content": [
                "五峰相顾若枝撑，力障狂澜与海争。",
                "下界人居龙伯国，上方僧住梵王城。",
                "佛庖香讶山无蕨，公膳腥嫌市有蛏。",
                "王事匆匆骑马去，落花啼鸟总关情。"
            ]
        },
        {
            "title": "笠泽有怀",
            "content": [
                "碧梧翠竹郁参差，艾纳流薰绣幕垂。",
                "琼管隔花闻度曲，画屏烧烛看围棋。",
                "坐延太乙青藜杖，倒著山公白接?。",
                "何日彩舟还荡桨，为判同饮习家池。"
            ]
        },
        {
            "title": "分省诸公邀西湖宴集",
            "content": [
                "湖上相逢宴屡开，紫薇花下约同来。",
                "水光酿绿凝歌袖，山色分青入酒杯。",
                "蛱蝶影随罗扇动，琵琶声逐画船回。",
                "独怜英骨埋芳草，南拱枝头蜀鸟哀。"
            ]
        },
        {
            "title": "秋怀（六首）",
            "content": [
                "群动夜已息，秋声适何从。",
                "仰视天宇高，微云浩无踪。",
                "明月在庭户，河汉上横从。",
                "既莫知所始，何由究其终。",
                "我独弦我琴，微风入疏桐。",
                "写作清商调，感激意无穷。¤"
            ]
        },
        {
            "title": "题杏花斗鹊",
            "content": [
                "尔鹊莫逐朝飞雉，双雌争雄俱斗死。",
                "尔鹊莫逐营巢燕，吴宫失火难相见。",
                "饮啄不离碧山阿，栖止还依嘉树柯。",
                "王孙纵有黄金弹，红杏花间奈尔何。"
            ]
        },
        {
            "title": "秋日杂兴（五首）",
            "content": [
                "弹铗归来叹薄游，西风吹老黑貂裘。",
                "裁诗见慰惭钱起，扫榻相延愧隐侯。",
                "拟学楚人归种橘，虚劳蜀客望牵牛。",
                "五湖烟景依然在，还许扁舟伴白鸥。¤"
            ]
        },
        {
            "title": "二十六日自通州赴淮安",
            "content": [
                "海虞城外经旬泊，狼五山前信宿留。",
                "六计西来思挠楚，三军左袒欲安刘。",
                "龙光夜吐雌雄剑，鱼尾朝衔甲乙舟。",
                "今日南风催挂席，浪花飞雪打船头。"
            ]
        },
        {
            "title": "秋日杂兴（五首）",
            "content": [
                "关山摇落雁飞迟，江汉飘零有所思。",
                "倦客自怜苏季子，故人谁问介之推。",
                "露催络纬窗间织，风缉騕蛸户外丝。",
                "独荷慈亲念游子，倚门日日数归期。¤"
            ]
        },
        {
            "title": "秋怀（六首）",
            "content": [
                "梧桐堕金井，寒棨栖露丛。",
                "离居在万里，一夕生秋风。",
                "秋风忽已暮，离居邈何处。",
                "独寐在重帏，相从乃中路。¤"
            ]
        },
        {
            "title": "寄玉山人兼柬匡庐外史",
            "content": [
                "美人不见已三月，日日相思赋角弓。",
                "兴发颇疑诗有助，忧来翻讶酒无功。",
                "未须结客游樊上，却拟移家住瀼东。",
                "与报匡庐于外史，新醅宜压荔枝红。"
            ]
        },
        {
            "title": "裁衣曲",
            "content": [
                "殷勤织纨绮，寸寸成文理。",
                "裁作远人衣，缝缝不敢迟。",
                "裁衣不怕剪刀寒，寄远惟忧行路难。",
                "临裁更忆身长短，只恐边城衣带缓。",
                "银灯照壁忽垂花，万一衣成人到家。"
            ]
        },
        {
            "title": "送庸田司宝惟善经历",
            "content": [
                "籍甚中朝彦，翩然万里情。",
                "礼从莲幕重，诗到水曹清。",
                "未雪辞吴会，先春入蓟城。",
                "殷勤黄阁老，能不问苍生。"
            ]
        },
        {
            "title": "次韵答秦文仲郭羲仲联句见寄",
            "content": [
                "客路寻常江海上，春光强半雨声中。",
                "习池无酒醉山简，莲社有心期远公。",
                "香烬旋温婆律火，茶烟轻扬石楠风。",
                "不因二仲联诗至，安得从容一笑同。"
            ]
        },
        {
            "title": "淮阴杂兴（四首）",
            "content": [
                "江左妖氛扫未尽，山东豺虎又纵横。",
                "欲令斥堠收烽火，须挽天河洗甲兵。",
                "老马独嘶时北望，宾鸿相唤尽南征。",
                "腐儒愧乏匡时术，搔首风前百感生。¤"
            ]
        },
        {
            "title": "十一月晦与同幕诸公登南高峰因过湖上小集",
            "content": [
                "落日湖头舣画船，买鱼沽酒不论钱。",
                "共过天下登临地，却忆官家全盛年。",
                "绿水映霞红胜锦，远山凝黛淡如烟。",
                "相携此夕干戈际，一听笙歌一慨然。"
            ]
        },
        {
            "title": "陈湖秋泛",
            "content": [
                "平湖秋色晓苍苍，鼓枻声传浦溆凉。",
                "鸿雁欲来天拍水，蒹葭初老露为霜。",
                "菊荒甫里人何在，鲈入松江兴转长。",
                "不用临流重怀古，苇花菱叶满沧浪。"
            ]
        },
        {
            "title": "别后闻入杭赋寄",
            "content": [
                "柳洲寺下丝竹繁，苏小墓边风日暄。",
                "天开十里水如镜，雨过六桥花欲言。",
                "画船夜听孤山鹤，铁笛晓惊西竺猿。",
                "归来相迟桃源上，为唱《竹枝》倾绿尊。"
            ]
        },
        {
            "title": "如皋县",
            "content": [
                "晓行过如皋，草露凄已白。",
                "井邑无人烟，原野有秋色。",
                "缁褐两三人，牢落徒四壁。",
                "似讶官军至，拱立衢路伊。",
                "伊昔淮海陬，土俗勤稼穑。",
                "澙卤尽桑麻，闾阎皆货殖。",
                "及兹值兵燹，道路纷荆棘。",
                "十室九逃亡，一顾三叹息。",
                "王师重拯乱，主将加隐恻。",
                "戒吏剪蒿莱，分曹理盐策。",
                "眷眷恤疮痍，迟迟历阡陌。",
                "上天合助顺，九土期载辟。",
                "白首忝戎行，临风增感激。"
            ]
        },
        {
            "title": "秋怀（六首）",
            "content": [
                "秋夜何迢迢，摇摇不能寐。",
                "起坐弹孤琴，写此千古意。",
                "《鸣凤》久寂寥，《猗兰》亦憔悴。",
                "往圣既莫作，后贤孰当继。",
                "独怜商山翁，去去复遐逝。",
                "空谷亦何有，紫芝聊可饵。",
                "如何末路中，亦堕留侯计。",
                "羽翼倘不成，鸿鹄将垂翅。",
                "苟可利生民，宁辞暂纡辔。",
                "区区后世名，于翁胡足记。¤"
            ]
        },
        {
            "title": "柳塘春",
            "content": [
                "扁舟二月傍溪行，爱此林塘照眼明。",
                "芳草日长飞燕燕，绿阴人静语莺莺。",
                "临风忽听歌《金缕》，隔水时闻度玉笙。",
                "更待清明寒食后，买鱼沽酒答春晴。"
            ]
        },
        {
            "title": "春草池绿波亭",
            "content": [
                "眼明忽见此亭新，公子诗成思入神。",
                "坐爱秋波十顷绿，梦回芳草一池春。"
            ]
        },
        {
            "title": "秋日杂兴（五首）",
            "content": [
                "一夕西风木叶飞，画梁落月淡余辉。",
                "银灯夜照还家梦，金剪秋裁寄远衣。",
                "霜信早随新雁至，素书深讶故人希无因为谢东曹掾，鲈美",
                "莼香莫便归。¤"
            ]
        },
        {
            "title": "简郑山人",
            "content": [
                "国士文章海内传，丘园风雨故依然。",
                "空闻太守延徐稚，犹喜诸生礼郑玄。",
                "官树莺啼初系马，讲堂雀下或衔鳣。",
                "广文方筑招贤馆，肯使先生老一毡。"
            ]
        },
        {
            "title": "分署望风凰山",
            "content": [
                "秋气日以佳，微云不成雨。",
                "青山天际来，与我为宾主。",
                "飞龙及舞凤，突兀在庭户。",
                "须臾雾霭收，草树粲堪数。",
                "謇予糜鹿姿，讵意婴圭组。",
                "蹙缩匪天真，驱驰漫尘土。",
                "偶坐属无喧，晴容湛空宇。",
                "欲去复踟蹰，此意谁当与？"
            ]
        },
        {
            "title": "烂泥洪",
            "content": [
                "猛虎尚可搏，蛟龙亦易屠。",
                "惟有烂泥洪，蚊虻天下无。",
                "蚊觜甚蝎螫，虻声殷雷如。",
                "壮士不敢触，触者无完肤。",
                "一啮使筋露，载咂令骨枯。",
                "牛马啮尽死，矧兹甿者躯。",
                "造物仁万类，稔此独奚需？得非庶草蕃，变化剧蚍蜉。",
                "譬如虮与虱，所贵日爬梳。",
                "否则必滋蔓，蔓草苦难图。",
                "我欲诉真宰，愤切拟包胥。",
                "上帝必震怒，下令行天诛。",
                "蓐收将中军，风伯为前驱。",
                "一鼓清八极，斯丑谅安逋。",
                "尔虻法必歼，尔洪理难潴。",
                "听甿秉耒耨，庶草悉诛锄。",
                "要令众蚋都，化为粳稻区。",
                "作贡奉明祀，庶足报锱铢。"
            ]
        },
        {
            "title": "通州",
            "content": [
                "渡江潮始平，入港涛已落。",
                "泊舟狼山下，远望通州郭。",
                "前行二舍余，四野何漠漠。",
                "近郭三五家，惨澹带藜藿。",
                "到州日停午，余暑秋更虐。",
                "市井复喧嚣，民风杂南朔。",
                "地虽江海裔，俗有鱼盐乐。",
                "如何墟里间，生事复萧索。",
                "原隰废不治，城邑靳可托。",
                "良由兵兴久，羽檄日交错。",
                "水陆飞刍粟，舟车互联络。",
                "生者负戈矛，死者弃沟壑。",
                "虽有老弱存，不足躬钱嵒。",
                "我军实王师，耕战宜并作。",
                "惟仁能养民，惟善能去恶。",
                "上官非不明，下吏或罔觉。",
                "每观理乱原，愧乏匡济略。",
                "抚事一兴慨，悲风动寥廓。",
                "",
                ""
            ]
        },
        {
            "title": "海安",
            "content": [
                "淮海水为利，转运有常程。",
                "积渠如积金，守防如守城。",
                "近闻渠堤坏，水决剧建瓴。",
                "我军赖神速，戮力障颓倾。",
                "旧防幸已复，新修亦宜兴。",
                "古人重举众，日费千金并。",
                "克敌务给粮，足边资力耕。",
                "矧兹淮甸间，沃野富吴荆。",
                "草莱日加辟，馈饷岁弥增。",
                "勿使土遗物，坐令储偫赢。",
                "东南力可舒，根本计非轻。",
                "欲弘中兴业，斯事力当行。",
                "陋儒无良算，触物有深情。",
                "冉冉趋畏涂，戚戚慎宵征。"
            ]
        },
        {
            "title": "寄姚子章",
            "content": [
                "闻君又作钱塘客，多在青楼少泉石。",
                "佳人姓苏名小小，占断西湖好春色。",
                "沙棠为舟桂为桨，惊起鸳鸯飞两两。",
                "有时醉倒百花间，不记六桥新月上。",
                "行乐须当少壮时，英雄自古皆堪悲。",
                "归来莫负张京兆，鹦鹉窗间唤画眉。"
            ]
        },
        {
            "title": "鸿雁篇",
            "content": [
                "鸿雁双双度雁门，相呼相唤不离群。",
                "昼衔芦藋缴，夜宿关河同梦魂。",
                "稻粱既足江南阔，秋水增波叶微脱。",
                "洞庭湖畔云卧沙，彭蠡矶头弄烟月。",
                "一朝无事忽相违，一向东飞一向西。",
                "西飞渺渺秦山曲，东去悠悠沧海湄。",
                "秦山沧海遥相望，顾影徘徊各惆怅。",
                "山有猩鼯与网罗，水有蛟鼍与风浪。",
                "回头却恨不同栖，辛苦皆因独自飞。",
                "不问天南与天北，何时相见得同归。"
            ]
        },
        {
            "title": "新郭",
            "content": [
                "扁舟夜泊新郭市，石湖水深清且泚。",
                "长啸一声天地秋，万壑惊风泣山鬼。",
                "匡庐生，玉山子，意气相倾誓终始。",
                "呼童沽酒烹锦鲤，醉入芦花月如水。",
                "周郎放歌踏船尾，我亦和之声亹亹。",
                "明月照我心，秋水洗我耳。",
                "富贵亦何为，人生行乐尔。",
                "城中黄尘眼为眯，安得置我丘壑里。"
            ]
        },
        {
            "title": "八月十三夜泛姚城江（二首）",
            "content": [
                "画船挝鼓唱回波，皓齿青蛾不用歌。",
                "好月爱看轮未满，清秋莫问夜如何。",
                "明将织女机丝动，寒恐姮娥白发多。",
                "天上清光应更足，羽衣安得共婆娑。¤"
            ]
        },
        {
            "title": "送于彦成次玉山韵",
            "content": [
                "著屐溪头日日过，骊驹歌断奈君何。",
                "虎丘山下东流水，争似春愁一半多。"
            ]
        },
        {
            "title": "群珠碎伤吴帅潘元绍众妾作",
            "content": [
                "绣纹刺绮春纤长，兰膏鬌鬓琼肌香。",
                "芳年艳质媚花月，三三两两红鸳鸯。",
                "翠靴踏云云帖妥，海棠露湿胭脂朵。",
                "冶情纷作蝶恋春，新曲从翻玉连琐。",
                "画堂银烛天沉沉，扬眉一笑轻千金。",
                "明珠买得绿珠心，欲挥鱼肠扫妖彗。",
                "主君勿疑心似醉，一宵痛击群珠碎。",
                "门前铁骑嘶寒风，奇勋解使归元戎。",
                "",
                ""
            ]
        },
        {
            "title": "二十九日至淮安城南十五里述怀",
            "content": [
                "欲向江湖觅钓矶，此心长与事相违。",
                "添丁未办卢仝计，算老空知伯玉非。",
                "淮甸草肥宛地马，楚州人着汉官衣。",
                "将军奏罢平西捷，还许山翁倒戴归。"
            ]
        },
        {
            "title": "秋日杂兴（五首）",
            "content": [
                "明河如练月娟娟，坐对清光只自怜。",
                "夜久不知沾白露，梦回犹记到钧天。",
                "汝南遗老推黄宪，海内诸公忆郑虔。",
                "万里归来无寸补，论交惭愧到忘年。"
            ]
        },
        {
            "title": "与学古文仲游至正观",
            "content": [
                "西郭维舟水满津，从容郑圃得寻真。",
                "蓬莱路隔人间世，桃李花开劫后春。",
                "风雨或闻鲛杼响，弦歌曾与草堂邻。",
                "交游不忝羊求辈，岁晚相期迹未尘。"
            ]
        },
        {
            "title": "次韵赵君季文赠杜宽吹觱篥吟",
            "content": [
                "寒竹初裁芦叶秋，夜吹百花洲上楼。",
                "千金纵有狐白裘，难买杜宽一艺优。",
                "妙知音律能周鳷，薛家小童安敢侔。",
                "江空月白烂不收，冥搜罔象悲阳侯。",
                "哀泉呜咽秦陇头，何年变曲为《凉州》。",
                "神工太古开黄牛，惊浪出峡风飕鋋。",
                "落叶秋随渭水流，渭水有尽情无休。",
                "绵绵又若茧绪抽，要眇宁以智力求。",
                "须臾水激龙腾湫，熊罴夜咆魑魅愁。",
                "劝君不用皓齿讴，侧耳听此消百忧。",
                "宽也胡为淹此留，自合天上参鸣球。",
                "飘然我欲归帝丘，仙人张乐烟雾福苍龙为车挟翠虬，千秋",
                "万岁迟子同遨游。"
            ]
        },
        {
            "title": "次钱伯行韵",
            "content": [
                "五月东林水竹凉，新荷叶小柳丝长。",
                "且临大令鹅群帖，不恋尚书鸡舌香。",
                "走客谩夸千树橘，杜陵共爱百花庄。",
                "满天风露枇杷熟，归奉慈亲取次尝。"
            ]
        },
        {
            "title": "寄沈仲说（二首）",
            "content": [
                "欲采芙蓉寄所思，秋江风露正离离。",
                "每因见月怀玄度，可但看诗说项斯。",
                "溪上燕辞华屋早，槎头鱼上碧波迟。",
                "太平无事差科了，归共原泉理钓丝。¤"
            ]
        },
        {
            "title": "福山港口待潮",
            "content": [
                "吴山如画楚江平，消得孤帆半日程。",
                "潮落沙头才一尺，舟停江口复三更。",
                "时清不识风波险，世乱方知性命轻。",
                "坐拥貂裘待明发，临流空愧鲁连生。"
            ]
        },
        {
            "title": "游狼山寺（三首）",
            "content": [
                "鲸波渺渺四无涯，阊阖天低手可排。",
                "一塔倚空凌浩劫，两潮争港撼层崖。",
                "半晴半雨龙归海，冲暖冲寒雁度淮。",
                "安得乞身依佛日，遍寻灵迹访齐谐。¤"
            ]
        },
        {
            "title": "次沈仲说韵",
            "content": [
                "楝树飞花雪打蓬，居人行乐四时同。",
                "波涵太泽平如掌，云割西山半入空。",
                "金刹远瞻楼阁壮，画船争载绮罗红。",
                "如何越女承恩后，不逐吴王住甬东。"
            ]
        },
        {
            "title": "织锦篇",
            "content": [
                "络纬秋啼金井根，佳人当窗织凤麟。",
                "流云拂拭春无痕，顷刻化作鸳鸯文。",
                "银汉含风星斗摇，虚空迸出黄盘雕。",
                "为君裁作宫锦袍，夺得当年卢肇幖。",
                "妾家本住牵牛渚，与君误结同心缕。",
                "人间怪多离别苦，梦落阳台不成雨。",
                "肠断无心为君织，向君抛却支机石。",
                "何时头戴莲花巾，相伴双成礼白云。"
            ]
        },
        {
            "title": "次韵蔡彦文寄谢省院诸公（二首）",
            "content": [
                "此日东湖接胜游，风流欲与古人俦。",
                "城南官酒春初熟，湖上渔罾晚未收。",
                "才愧机云遥入洛，功高绛灌重安刘。",
                "谋参帷幄输公辈，巢父归欤盍掉头。"
            ]
        },
        {
            "title": "听歌水调有感",
            "content": [
                "江流清复清，江草接江亭。",
                "何人歌《水调》，余韵入青冥。",
                "歌者不知苦，听者有余情。",
                "坐令离别客，白发镜中生。"
            ]
        },
        {
            "title": "次韵吴宗师生日感恩诗",
            "content": [
                "化国真人庆日长，五云晴色映金堂。",
                "草征汉室芝房瑞，露浥尧时宝瓮浆。",
                "桂观燕居陵倒景，行宫斋宿候朝阳。",
                "咏歌恩泽期天保，传到人间雨露香。"
            ]
        },
        {
            "title": "阚乡驿用故翰林宋显夫韵",
            "content": [
                "为问西来使，长安去几何？檄书飞僰道，征戍动交河。",
                "鹦鹉承恩旧，葡萄入贡多。",
                "平生二鸟赋，感慨未能磨。"
            ]
        },
        {
            "title": "再题葛仙翁移家图",
            "content": [
                "列仙之人，其道无为，超然物表，游于希夷。",
                "厚禄不足致，好爵不足縻，所以许由辞尧不受禅，巢父闻",
                "之犹为洗耳河之湄。",
                "奈何葛仙翁，与世犹支离，求为勾漏令，所欲何卑微。",
                "观翁此行亦良苦，妻子辛勤童婢饥。",
                "翁知学仙不学吏，委以民社将安施。",
                "仙家虽云足官府，奈此人间小黠并大痴。",
                "君不见陶潜弃官归故里，又不见马援谤兴由薏苡。",
                "纵得丹砂亦不多，谁信翁心澹如水。",
                "云门山，有灵药。",
                "归去来，山中乐。",
                "牛羊任所之，鸡犬从人缚，急将印绶送还官，变却姓名称",
                "抱朴。"
            ]
        },
        {
            "title": "淮阴杂兴",
            "content": [
                "千里相逢淮海滨，一枝谁寄岭梅春。",
                "老来易感山阳笛，年少休轻胯下人。",
                "失侣雁如秦逐客，畏寒花似楚遗民。",
                "每过百战疮痍地，立马西风为损神。"
            ]
        },
        {
            "title": "夏夜怀李尚志",
            "content": [
                "蟋蟀已在壁，烦暑犹未歇。",
                "离居感时序，忧端难断绝。",
                "绿树含微风，明河湛秋月。",
                "念子行未归，徘徊至明发。"
            ]
        },
        {
            "title": "淮阴杂兴（四首）",
            "content": [
                "落水萧萧雁度河，西风袅袅水增波。",
                "甘罗营里秋声急，韩信城头月色多。",
                "淮市有鱼聊可食，楚山无桂不须歌。",
                "古今无限关心事，付与当年春梦婆。¤"
            ]
        },
        {
            "title": "寄沈仲说（二首）",
            "content": [
                "野人篱落并江濆，竹里流泉竹外云。",
                "好学橐驼惟种树，莫夸司马最能文。",
                "小桥斜接渔樵路，落日争呼雁鹜群。",
                "独忆咏归亭上客，久留城府思纷纷。"
            ]
        },
        {
            "title": "偶成（二首）",
            "content": [
                "武陵溪水碧湾湾，窈窕幽期不可攀。",
                "戴胜桑间飞自得，王雎洲上语相关。",
                "歌成桃叶临流和，采得蘋花带月还。",
                "见说荔枝浆已熟，不分涓滴到人间。¤"
            ]
        }
    ]
}