{
    "dynasty": "明",
    "author": "王问",
    "intro": "",
    "items": [
        {
            "title": "杨村驿与镇山秉烛言怀",
            "content": [
                "北路饶长风，方舟成奄泊。",
                "迟迟通路亭，弥弥活水曲。",
                "辛勤洲渚间，委心在行役。",
                "俱抱虚旷怀，己志在空谷。",
                "羲和无停轨，己事如转瞩。",
                "长庐犹为谬，而况杞人哭。",
                "嘉德为我怜，良晤行可续。",
                "勿忘秉烛言，皓首以自勖。"
            ]
        },
        {
            "title": "怅陈山人不至",
            "content": [
                "寂寂复寂寂，山深无行迹。",
                "有客期不来，值此风雨夕。",
                "斋中阙晤言，阴虫鸣四壁。",
                "出门还入门，黯黯烛光灭。"
            ]
        },
        {
            "title": "顾影自叹",
            "content": [
                "几番梦里脱根尘，觉后翻嫌再有身。",
                "今夜月明还在地，任渠明灭影中人。"
            ]
        },
        {
            "title": "树下课诸孙",
            "content": [
                "茅茨宴荒径，独有嘉树存。",
                "藏书子能读，复以训诸孙。",
                "义孙读《论语》，颇将孝理敦。",
                "道孙诵《大学》，路孙初学言。",
                "言念里中儿，顾复但知恩。",
                "渐次长骄仿，耻僇难具论。",
                "蹇性厌华缛，嗣引希后昆。",
                "慎尔守纯素，顾名思默浑。"
            ]
        },
        {
            "title": "夏日洞虚道院楼上示诸生",
            "content": [
                "炎月苦不辍，暇日登兹楼。",
                "高栋多凉气，户牖辟四周。",
                "俯槛见方塘，渊然与心谋。",
                "游鱼不惊人，藻下自沉浮。",
                "自予弃簪组，简牍寡所投。",
                "永谢车马客，澹然无世忧。",
                "溽暑自昏剧，吾意良悠悠。",
                "偕汝二三子，常得来宴游。"
            ]
        },
        {
            "title": "雨后喜杨世卿至",
            "content": [
                "久旸郁成暑，一雨递微凉。",
                "琴书忽无绪，绳床幽梦长。",
                "草径暮生霁，客来还命觞。",
                "帘帷逗疏影，竹日含苍苍。"
            ]
        },
        {
            "title": "闻警",
            "content": [
                "皇家设险在居庸，薄伐谁当上将功。",
                "胡骑尽从青海至，边烽遥傍黑山红。",
                "蓟门羽士颁新竹，辽水征书下朔风。",
                "闻道移营向山后，可令坚垒白羊东。"
            ]
        },
        {
            "title": "往山舍值雨不得至",
            "content": [
                "轻舷迟出溪，玄云黯如墨。",
                "率彼泾水涘，霡霂凉树积。",
                "湖口跂予望，弥弥浪花白。",
                "郁哉西山岑，云林坐相失。",
                "怅然命回桡，乃与初志别。",
                "契契终有怀，抚事重叹息。"
            ]
        },
        {
            "title": "洞虚钱道士楼居",
            "content": [
                "凉风动高梧，登楼挹清暑。",
                "于心无所营，永日自闲处。",
                "流云生远空，当昼忽微雨。",
                "江禽带湿回，枝上相对语。"
            ]
        },
        {
            "title": "赠吴之山",
            "content": [
                "城柝声悲月未央，江云初散水风凉。",
                "看君已是无家客，犹自逢人说故乡。"
            ]
        },
        {
            "title": "南庄观获作",
            "content": [
                "畇畇上田，粒养岁所需。",
                "黾勉事朝夕，聊尔谋一盂。",
                "归来已十年，取足不愿余。",
                "泽泽稼事劳，念尔苦沾涂。",
                "予也观厥成，雰彼荷徒。",
                "四体不常勤，而有此廪庾。",
                "长日茅茨下，击缶歌乌乌。",
                "上以供粢盛，下以奉亲娱。",
                "以惠我周亲，布德赒比闾。"
            ]
        },
        {
            "title": "斋中听谈琴师弹归去来辞",
            "content": [
                "闲斋白日静，时至变鸣禽。",
                "凯风来自南，飘飘吹带襟。",
                "谈师本道流，窗下拂素琴。",
                "历历七弦上，泠泠发清音。",
                "唯有归来曲，可以写吾心。"
            ]
        },
        {
            "title": "官军来",
            "content": [
                "白鹤铺前沙日黄，湖渚草长倭走藏。",
                "柘林旧贼骄不去，新舶正发南风狂。",
                "宝带桥西蛟起舞，白石山边逐虓虎。",
                "湖南六郡多旌旗，贼势西来疾风雨。",
                "城头戍鼓声如雷，十城九城门不开。",
                "刲羊宰牛具宿酒，日夜只望官军来。"
            ]
        },
        {
            "title": "呈李阁老",
            "content": [
                "明星烂烂回银河，紫微宫中瑞气多。",
                "勤政楼前曙色动，洞开阊阖奏云和。",
                "日临虎陛黄金戺，花映鸳联白玉珂。",
                "共瞻玉柱承乾栋，白日丹霄俨不动。",
                "论道常参太上谋，风淳露满琉璃瓮。",
                "朝罢委蛇下紫宸，重瞳天子临轩送。",
                "泰阶六符光上浮，古来相业唯伊周。",
                "黄阁文章拖绿綟，出入四朝今黑头。",
                "愿祈灵寿齐天历，千秋高岁歌同游。"
            ]
        },
        {
            "title": "团兵行",
            "content": [
                "销镵?，铸刀兵，佃家丁男县有名。",
                "客兵贪悍不可制，纠集乡勇团结营。",
                "宁知县官不爱惜，疾首相看畏占籍。",
                "奔命疲劳期会繁，执戟操场有饥色。",
                "星火军符到里门，结束戎装蚤出村。",
                "将军令严人命贱，一身那论亡与存。",
                "保正同盟卫乡里，何期远戍吴淞水。",
                "极目沙堧白骨堆，向来尽是良家子。"
            ]
        },
        {
            "title": "洞虚道院访鹤山道士",
            "content": [
                "洞虚清寒十二时，绛楼帘幕镇长垂。",
                "庭中槭槭卷风叶，玉露雕落青梧枝。",
                "身骑飞龙逐流电，闻君受法通明殿。",
                "万里云霄鹤一声，夜静归来月如练。"
            ]
        },
        {
            "title": "白苎辞",
            "content": [
                "吴姬将白苎，裁为歌舞衣。",
                "烛花铢铢夜凝辉，玉纤停弦宝瑟希。",
                "舞筵络绎锦匝围，掌中参差燕双飞。",
                "吴王正拥西施醉，月落江波未放归。"
            ]
        },
        {
            "title": "绣岭下吊施子羽",
            "content": [
                "述者终已矣，存者日以衰。",
                "秋风感人情，胡能不悲思。",
                "胤子至我前，楚楚有令仪。",
                "谓从嘉祥月，奉君掩累。",
                "托体青山阿，夜台甗音辉。",
                "昔君常相近，今者隔泉闱。",
                "陇下一杯酒，酹君讵能知。"
            ]
        },
        {
            "title": "久雨新霁访施子羽洞虚道院",
            "content": [
                "迢递思吾子，春晴坐绛纱。",
                "回风凄径竹，积雨滞林花。",
                "落日过仙院，吹笙隔紫霞。",
                "相逢不尽意，一倍惜年华。"
            ]
        },
        {
            "title": "恭谒孝陵",
            "content": [
                "皇祖仗黄钺，奋起逐天狼。",
                "腥风一以荡，功烈冠百王。",
                "明明二三臣，规画参世纲。",
                "关石与和钧，仰成维后皇。",
                "神京控六服，松柏郁崇冈。",
                "一朝鼎湖升，珠襦永斯藏。",
                "玄居肃休穆，瞻礼虔弗遑。",
                "小臣守末位，愿言觐耿光。"
            ]
        },
        {
            "title": "露坐观星",
            "content": [
                "秋风吹衣带，凄凄生微凉。",
                "络纬啼井阑，玄蝉噪疏杨。",
                "仰观河汉间，星辰烂高张。",
                "三台明泰阶，齐色俨成行。",
                "朱鸟藩臣位，轨道向中央。",
                "此时自许箕山隐，少微含光射东畛。",
                "五斗曾经叹折腰，归扫松筠伴蝼蚓。",
                "萝屋柴门逐浦沙，具区之上几千家。",
                "楂头每斫银丝脍，圃内常生五色瓜。",
                "绮错沟塍桑竹映，山中岂解歌尧舜。",
                "万树桃花洞口迷，春来莫遣渔郎问。"
            ]
        },
        {
            "title": "大司马统师至姑苏久旱霖雨适降",
            "content": [
                "方召佐周宣，王师动以天。",
                "式瞻灵雨降，恰在福星前。",
                "杀气穷桑海，华滋润芋田。",
                "山农有谣颂，应并凯歌传。"
            ]
        },
        {
            "title": "赠山阴陈海樵",
            "content": [
                "十年制一斧，三日采一薪。",
                "白石自堪煮，赤松为尔邻。",
                "入市尝闻卜，移家非避秦。",
                "独乘辽东鹤，高揖谢时人。"
            ]
        },
        {
            "title": "渔舟",
            "content": [
                "出郭尽渔家，家家飞楝花。",
                "溪鲭酣涨水，村罟上浮槎。",
                "近墅戎戎乱，冲波片片斜。",
                "予非羡鱼者，相伴立平沙。"
            ]
        },
        {
            "title": "早秋泾上作",
            "content": [
                "兹晨暑气平，泾上自容与。",
                "返照入柴扉，蝉声在高树。",
                "泾水静不流，蘋花发西渡。",
                "五湖秋色中，欲乘扁舟去。"
            ]
        },
        {
            "title": "湖上",
            "content": [
                "山水多清赏，幽情更闲适。",
                "归来慰夙心，湖中趣非一。",
                "穷月微苦风，芦叶鸣淅淅。",
                "鯈鱼冰上潜，罧穴丙尾集。",
                "裘笠在扁舟，偏宜钓寒雪。"
            ]
        },
        {
            "title": "泾上观菊",
            "content": [
                "泾上一老人，爱菊如爱稼。",
                "踏叶到林丘，散襟茅茨下。",
                "青柯吐芳英，采采渐盈把。",
                "眷言五色姿，阳春似相假。",
                "晚节良可亲，予怀自舒写。",
                "有物苟会心，那辞在荒野。",
                "岁晏不可留，紫车夙云驾。",
                "奕奕车马客，谁解闲行者。"
            ]
        },
        {
            "title": "樊司马草堂雪霁歌",
            "content": [
                "太白楼前风猎猎，骠骑营中冻旗立。",
                "岱岳晨光结作霞，绿野云开雪在沙。",
                "司马碧油寒未起，日射辕门虎士喜。",
                "新从淮蔡破虏归，拟将银甲天河洗。",
                "节钺时闻丹壑游，林间散骑卸吴钩。",
                "飞尘一道连清济，中使西来为赐裘。"
            ]
        },
        {
            "title": "秋陌",
            "content": [
                "肃霜雕枯杨，城门飞黄叶。",
                "客子衣裳单，陌上饶风色。",
                "草短思故园，芳歇听鹈渼。",
                "悲伤捣衣妇，乱砧响寒月。"
            ]
        },
        {
            "title": "秋千行顾园作",
            "content": [
                "东风桃李斗芳辰，城边陌上啼莺新。",
                "当窗美人罢针线，并结秋千招比亲。",
                "百尺长绳挂香雾，结束衫裙学仙举。",
                "一回蹴踏一回高，渐绝飞尘逼清宇。",
                "幼女十五才出闺，举步娇羞花下迷。",
                "自矜节柔绝轻趫，不倩人扶独上梯。",
                "春意撩人重离析，每出邀欢不知夕。",
                "柳暗沙昏未肯归，汗湿鲛绡不爱惜。",
                "此戏曾看北地多，三三五五聚村娥。",
                "笑声远出垂杨里，倦游归客意如何。",
                "今日江南初见此，丽人如花映瑶水。",
                "金饰丹题彩作绳，宜在君家院墙里。"
            ]
        },
        {
            "title": "春山独步",
            "content": [
                "春深原树绿初齐，山拥芙蓉水漫溪。",
                "独自携筇上山去，小亭犹在万峰西。"
            ]
        },
        {
            "title": "画松下老人歌",
            "content": [
                "朝来写素绢，夭矫为长松。",
                "须臾变精思，松下貌一翁。",
                "形如列仙双玉瞳，常随野鹿披蒙茸。",
                "此翁腹中何所储，曾读黄虞千卷书。",
                "一乘轩车意不乐，荷衣早拂身岩居。",
                "此翁室中何所有，三尺囊琴一斗酒。",
                "倚醉高歌三径纡，风流岂落柴桑后。",
                "我欲招之翁不言，松阴槁坐静于禅。",
                "不觉对此意转澹，掷笔牖下风泠然。"
            ]
        },
        {
            "title": "宿庄严寺与僧",
            "content": [
                "落日荒江外，春风野寺中。",
                "蓬心无定着，萍迹任西东。",
                "近墅莺犹涩，绕堤花欲红。",
                "惟应把明烛，一宿与谈空。"
            ]
        },
        {
            "title": "山中陡寒",
            "content": [
                "居人忘岁年，忽闻寒风发。",
                "晓起衣裳单，呼儿理新袷。",
                "香粳应时刈，坏室初置臿。",
                "一饱仍偃卧，山中意已洽。"
            ]
        },
        {
            "title": "早起闻雀声",
            "content": [
                "朝闻寒雀喧，薄暮亦来归。",
                "鸣啄自无患，丛竹欣相依。",
                "凉风吹衡宇，明月照素帷。",
                "寄傲此窗下，太息往事非。",
                "今兹已息交，门外车马稀。",
                "慰我闲居夕，岁寒良不违。"
            ]
        },
        {
            "title": "芳树",
            "content": [
                "园中芳树，靓妆春驻。",
                "拂槛临池杂俎新，佳辰常与东风遇。",
                "树下双鬟云雾绡，湿红新巘蔷薇露。",
                "珠箔银床独自栖，陌上才人暗相许。",
                "只愁花信妒风多，晓来忘却啼莺处。"
            ]
        },
        {
            "title": "自山中泛湖归",
            "content": [
                "登践穷幽深，下山日已晚。",
                "余照留青蘋，归云度苍絺。",
                "对此生远心，返棹意自缓。",
                "川涂风浪平，沿流弄清浅。"
            ]
        },
        {
            "title": "九里泾怀陈山人",
            "content": [
                "扰扰风尘后，重来泾上宫。",
                "门临寒水次，秋尽叶声中。",
                "岁序忽复暮，幽怀谁与同。",
                "思君西岭下，蓬户掩深松。"
            ]
        },
        {
            "title": "始至山家",
            "content": [
                "斜日挂西岭，林影初在地。",
                "鸥散曲湖阴，鸭眠莎草际。",
                "风急露蝉沈，径纡竹门闭。",
                "豹脚飞幽房，山猃窦中吠。"
            ]
        },
        {
            "title": "与客夜登开利寺观鹅亭",
            "content": [
                "野寺寒云外，犹传晋永和。",
                "逢君非有约，踏月偶相过。",
                "废沼水棱浅，荒亭霜气多。",
                "怀思倚栏者，书罢独笼鹅。"
            ]
        },
        {
            "title": "南庄示子侄",
            "content": [
                "归来南城隅，幽怀似堪写。",
                "言有二子俱，岂谓俦侣寡。",
                "庭花发故丛，新雏乱檐瓦。",
                "日抽架上书，方春已徂夏。",
                "出户更萧散，瞩目向平野。",
                "人耘舍北田，鸟泛青蒲下。",
                "乔木荫古台，长日自休暇。",
                "吾自爱吾庐，非因傲世者。"
            ]
        },
        {
            "title": "翠翠辞",
            "content": [
                "翠翠复翠翠，双飞亦双止。",
                "西风吹老芙蓉枝，水冷河清鱼不起。",
                "朝从南海去，暮仍珠树归。",
                "娟娟波心影，氄氄身上衣。",
                "今日沙头忽不见，点上吴宫美人面。"
            ]
        },
        {
            "title": "与诸从游登燕子矶",
            "content": [
                "西曹日休暇，出郭偕所欢。",
                "朝云结轻阴，微雨洒缨冠。",
                "历石乃澄霁，始惬昭旷观。",
                "隔浦净风烟，上流明百峦。",
                "回眺都城壮，皇图正全安。",
                "列堠靡一警，军?静江干。",
                "将军肆高会，虎士有余间。",
                "智者见日中，君子防未患。",
                "吾无东山略，能不怀素餐。"
            ]
        },
        {
            "title": "吴姬",
            "content": [
                "少小入金宫，皃如芙蓉姿。",
                "明晨趋兰殿，暮归华清池。",
                "零露凄皓腕，弄波月上时。",
                "芙蓉卷秋水，幽芳良自持。"
            ]
        },
        {
            "title": "将至徐作",
            "content": [
                "平生秉微尚，况是多疢疾。",
                "弱冠弄柔翰，名忝荐贤籍。",
                "辞归班生庐，无事缠胸臆。",
                "闲居五六年，门无车马客。",
                "亲友劝我出，结束赴朝列。",
                "驱车入市门，悲鸣衢路侧。",
                "回回历三春，僶俛就兹役。",
                "于心已不竞，亦复滞文墨。",
                "幸存昔贤轨，吾愿自此毕。"
            ]
        },
        {
            "title": "杨山人寻仙歌",
            "content": [
                "鬒发尽白雪垂肩，玉颜桃花如少年。",
                "人言世事了不对，坐中往往爱逃禅。",
                "一朝寻仙游五岳，踏穿芒鞋不停脚。",
                "朝登快阁挹流霞，暮宿云房捣灵药。",
                "会言曾见裴庆父，弃妻走入真人府。",
                "卧处草深三尺余，每入空山骑饥虎。",
                "陌上忽逢铜鼓张，一片青毡单掩阳。",
                "暝归岩洞抱龙宿，腥涎满身闻异香。",
                "大岳人传大造化，夜走深山及奔马。",
                "人问真言一字无，只把圆圈手中画。",
                "后来作者张雪樵，雪山枯坐影萧萧。",
                "自云参透元宫事，已见三花顶上飘。",
                "龙宫主人杨伯雨，啬精炼形如处女。",
                "百尺梯桥万丈潭，携至希夷讲经处。",
                "七星岩下张光明，施药归来眼倍青。",
                "怪松无枝洞底黑，日日鞭龙上太清。",
                "大聂小聂见最晚，气爽神清意诞散。",
                "半榻山云千卷书，相过一饱黄精饭。",
                "归来招予早避名，人间寂寞道初成。",
                "盘陀石上跏趺坐，固守虚无专养婴。"
            ]
        },
        {
            "title": "泾上与田父言",
            "content": [
                "归来葺旧庐，场圃向东阡。",
                "聊为卒岁谋，耕凿自年年。",
                "充腹不愿余，短褐庶自完。",
                "泾水饶灌溉，自足泾上田。",
                "田夫就饷罢，树下来憩眠。",
                "霡霡甘雨后，话岁共欣然。"
            ]
        },
        {
            "title": "阅军后坐凭虚阁",
            "content": [
                "崇坛建牙旗，虎帐罗干将。",
                "甲士既森列，车骑亦腾骧。",
                "回翔云鸟合，翕忽风雷张。",
                "军容虽具陈，畴为选其良。",
                "阁中见双阙，省署郁相望。",
                "忆昔定鼎年，我武正维扬。",
                "亦有熊罴士，勇略靖百疆。",
                "今时且宁谧，所志在张皇。",
                "秩卑力不任，凭槛虚感伤。"
            ]
        },
        {
            "title": "宴徐将军园林作",
            "content": [
                "白日照名园，青阳改故姿。",
                "瑶草折芳径，丹梅发玉墀。",
                "主人敬爱客，置酒临华池。",
                "阶下罗众县，堂上弹清丝。",
                "广筵荐庶羞，艳舞催金卮。",
                "国家多闲暇，为乐宜及时。",
                "徘徊终永晏，不惜流景驰。"
            ]
        },
        {
            "title": "过府博旧舍",
            "content": [
                "不见侯门护，言过水曲居。",
                "门仍旧时竹，壁有故人书。",
                "稚子能留客，闲庭只种蔬。",
                "登堂一洒泪，尚忆夜相於。"
            ]
        },
        {
            "title": "抱一庐绎志",
            "content": [
                "上古一真人，容若春华敷。",
                "忧乐通四时，动止常于于。",
                "登高靡为栗，入水不能濡。",
                "问之胡能尔，涵神同太虚。",
                "下士晚闻道，山中来结庐。",
                "苫茅蔽风雨，斩荆揉为枢。",
                "委形寄虚榻，阖户动旬余。",
                "寒梅倚清艳，素心自如如。",
                "情知无因触，悠然返其初。"
            ]
        },
        {
            "title": "春日江上别梅屋",
            "content": [
                "改岁桃开杨子津，蔡家洲上独伤春。",
                "客怀欲向愁中尽，又折残花别故人。"
            ]
        },
        {
            "title": "山中晚归",
            "content": [
                "早从溪上发，暮仍溪上归。",
                "每共渔樵话，莫言俦侣稀。",
                "高松延霁景，残日下山扉。",
                "回眺经行处，苍苍在翠微。"
            ]
        },
        {
            "title": "雨夜怀归",
            "content": [
                "秋雨入幽蛩，墙阴稿乱蓬。",
                "旅人淮水上，归梦雨声中。",
                "水陇稻粱熟，山园橘柚红。",
                "竹深闲诩径，还与去时同。"
            ]
        },
        {
            "title": "溪上送陈生游湖湘",
            "content": [
                "故园足栖遁，况值秋风时。",
                "溪鸟日来去，竹露光参差。",
                "与君心境闲，可以弹素丝。",
                "大雅久不作，高音谅难知。",
                "飘飖歧路间，日暮寒猿悲。",
                "车轮无停声，渐违空谷姿。"
            ]
        },
        {
            "title": "海鹘行赠陈少岳兵宪",
            "content": [
                "九月十月天有风，江门万里吹云空。",
                "霜寒草枯野火灭，雉兔飞穴原田中。",
                "韝上苍鹰卸绦縼，目睛滚粟势力雄。",
                "横霄瞥电翻曙色，下捎平冈吻血红。",
                "君不见汾阳令公今在朝，两河兵甲不敢骄。",
                "又不见白衣将军世莫比，才脱兜鍪虏夜徙。",
                "何况区区东峤夷，朝食即为齑粉期。",
                "仍将大勇存恩信，载戢干戈包虎皮。"
            ]
        },
        {
            "title": "与杨世卿徐顾二生至宝界山居",
            "content": [
                "遥水映微旭，湿云犹在山。",
                "幽居隐深谷，空濛烟树间。",
                "岁序忽复变，樵歌常自闲。",
                "与子不忍去，踌躇暮方还。"
            ]
        },
        {
            "title": "东郭见故人",
            "content": [
                "笋舆出东郭，青阳应初候。",
                "融气薰林皋，灵风在襟袖。",
                "行至野田中，角角闻雉雊。",
                "偶见支颐人，执手叹耆旧。"
            ]
        },
        {
            "title": "湖庄观获",
            "content": [
                "清川泛容与，轻飚动微波。",
                "霜气日夕寒，岁暮栖岩阿。",
                "遹观湖上农，子妇纷取禾。",
                "瓯娄盈筐箱，比屋廪嵯峨。",
                "醑酒燕乡社，击缶笑以歌。",
                "仰荷皇泽覃，早得谢鸣珂。",
                "绝轨车马途，何由逢轗轲。",
                "优游养余齿，但愿丰年多。"
            ]
        },
        {
            "title": "山中即事与陈山人",
            "content": [
                "月下独乘舟，访君南陌头。",
                "松门尚未掩，移棹向中流。",
                "吟弄归草堂，君去予自寝。",
                "明日携酒来，还期石上饮。"
            ]
        },
        {
            "title": "武林登晴晖楼简臬司诸公",
            "content": [
                "湖水明于鉴，晴晖共徘徊。",
                "洲随碧山转，寺逐金沙开。",
                "海上神山宛相似，绛楼绀绀殿虚无里。",
                "岁岁游人踏落花，日月清明与上巳。",
                "星轺西望荆湘远，犹为名湖生缱绻。",
                "随君玉节上高楼，水色山光在栏楯。",
                "尔来值春暮，水边桃杏稀。",
                "轻阴拂朝林，尚见春禽飞。",
                "春禽飞，春草碧，落花飞絮何嗟及。",
                "此中兴亡感慨多，转眼相看已成惜。",
                "君不见宋家中叶惊胡沙，南国曾经度翠华。",
                "遂将此作龙池水，一日栽遍离宫花。",
                "湖中游人洛阳客，恋却江南忘河北。",
                "芙容苑落野马嘶，常使精忠眼流血。",
                "吁嗟此情不可道，徒将宿惜伤怀抱。",
                "山中诸陵岁月长，鄂王祠在松杉老。",
                "昭代车书全盛时，况复多贤尽在兹。",
                "讼平江清出游豫，风日正与人相宜。",
                "东山出云西山雨，楼下乐鸣楼上舞。",
                "与君有酒但饮之，别后相思渺何许。"
            ]
        },
        {
            "title": "甘节堂作",
            "content": [
                "思彼京洛间，田窦势莫伦。",
                "托婚椒兰殿，甲第上干云。",
                "昼日再三接，广衢翻朱轮。",
                "倾城咸来趋，綦履填高门。",
                "委心事罄折，愿假一顾恩。",
                "一举起穷废，荣枯立可分。",
                "谁为脱屣人，清风振高旻。",
                "长谣《归去来》，甘心守柴藩。",
                "江东与栗里，千载此道存。"
            ]
        },
        {
            "title": "蔚林州",
            "content": [
                "旧属苍梧郡，今通南海军。",
                "峒中风转恶，岭外气全分。",
                "怪蟒呼人姓，阴蛟吐瘴云。",
                "夷歌起樵牧，几度隔墟闻。"
            ]
        },
        {
            "title": "越女辞",
            "content": [
                "盈盈越川女，川上采莲花。",
                "花深隐红妆，轻风吹臂纱。",
                "花叶纠零乱，隔浦弄明霞。",
                "日暮独归去，云门是妾家。"
            ]
        },
        {
            "title": "吕道士楼怅然有作",
            "content": [
                "洞府湛清虚，楼居镇常寂。",
                "髹几检道书，露台点羲易。",
                "倏尔四十年，重来感陈迹。",
                "落日照轩棂，分明睹畴昔。",
                "玄侣故相知，常得分讲席。",
                "向予展殷勤，往事犹记忆。",
                "尔颜向衰槁，黄白竟何益。",
                "别去一潸然，遥天度云碧。"
            ]
        },
        {
            "title": "固穷居士歌",
            "content": [
                "居士幼哭父失聪，长拙生理，以善楷法游于贵卿之门。",
                "嘉靖己未，年六十，为作是歌。",
                "固穷居士黔娄风，鬓毛毵毵两耳聋。",
                "人言世事不可对，揶揄一笑轻贵公。",
                "邑中昔日连云第，荒井今朝草不薙。",
                "落日萧萧院壁空，凄风入栏花委地。",
                "固穷居士心悠悠，暇日常穿敝穀游。",
                "人生取足一饱耳，何必营营执算筹。"
            ]
        },
        {
            "title": "潘海痴",
            "content": [
                "潘海痴，发离披，行年五十而无雌。",
                "踏伏烧营贼皱眉，口不要赏索餔醨。",
                "三千广兵帅者谁？错金刀头市上嬉。",
                "射雉城南夜黑归，大呼城门将吏欺，岁给巨万奚以为！"
            ]
        },
        {
            "title": "筑城谣常熟县作",
            "content": [
                "筑城入荒草，白沙无烟莽浩浩。",
                "筑城上高山，崩崖错崿青冥间。",
                "我生不辰可奈何，昔日防胡今备倭。",
                "冯冯一杵复一杵，丁夫如云汗如雨。",
                "星火出门露黑归，野田苗稀黄雀飞。",
                "今年县官复征税，城下相逢只垂泪。"
            ]
        },
        {
            "title": "大洪行",
            "content": [
                "君不见石龙嵚崎蹙海鲸，伏甲尽是苍山精。",
                "帝遣石龙镇东海，势拔十州倾五城。",
                "又不见河伯狂奔自西极，独挽黄流向东射。",
                "两雄相遇未肯降，谁哉凿断石龙眷。",
                "龙门碻磝秋水高，千载犹闻石怒号。",
                "峡声如雷日酣战，斗落千尺飞鸣涛。",
                "银河倒青天，并作三洪水。",
                "滟滪瞿塘不足方，挽舟咫尺论千里。",
                "尔来云帆接帝州，上洪下洪俱稳流。",
                "儋耳明珠贡万斛，江东玉粒宽九愁。",
                "君不见应图真宰持天纪，石龙低首黄龙徙。"
            ]
        },
        {
            "title": "观束薪",
            "content": [
                "山椒露未晞，松约多樛枝。",
                "林疏古苔出，错崿云根僛。",
                "坐此观捆载，落日樵腹饥。",
                "归爨秋篱下，薪湿烟火迟。"
            ]
        },
        {
            "title": "落叶",
            "content": [
                "枕上闻朔风，夜半声策策。",
                "晓来繁林空，落叶卷庭石。",
                "乘运固其然，芬菲岂自惜。",
                "悟彼归根言，独与至人说。"
            ]
        },
        {
            "title": "禅悦院与叶殷二生",
            "content": [
                "暇日自娱乐，步入西山中。",
                "山木敷清华，群卉亦青葱。",
                "僧堂昼逾静，闲斋来清风。",
                "吾子事幽讨，坟典历三冬。",
                "岂止别同异，亦复求其宗。",
                "皇家设圭组，稷下尽才雄。",
                "莫负今所学，肉食但怀荣。",
                "吾衰久无梦，晞发沧海东。"
            ]
        },
        {
            "title": "江郊",
            "content": [
                "江郊四月时，蚕老麦始熟。",
                "隔竹啼青鸠，远村出黄犊。",
                "台上夏阴浓，护田溪水绿。",
                "径畔无人行，鸣鸡上墙屋。"
            ]
        },
        {
            "title": "雪泊溪上",
            "content": [
                "乘舆晚出溪，雨雪暝前路。",
                "遂违青山期，系船溪边树。",
                "柔橹时一鸣，归渔投冻浦。",
                "晤言夜未央，萧萧烛花吐。"
            ]
        },
        {
            "title": "元夕",
            "content": [
                "南国首时雍，共此清夜娱。",
                "倾城出游观，士女塞庄衢。",
                "灯火九霄通，绮纨三市俱。",
                "就中谁最奢，五侯声价殊。",
                "过门夸结乘，入市耀先驱。",
                "邀宾高堂上，酒浆盈玉壶。",
                "燃灯如白日，照耀红氍毹。",
                "歌曲绕飞梁，舞者名都姝。",
                "中厨荐丰膳，枥下秣华驹。",
                "清漏渐向尽，但乐不知徂。"
            ]
        },
        {
            "title": "山行阻风宿湖口",
            "content": [
                "早从泛舟役，湖水白弥弥。",
                "山程无喧呼，沿洄摘芳芷。",
                "风水无常期，扣舷亦自喜。",
                "向晦焚膏油，独卧深苇里。"
            ]
        },
        {
            "title": "彼倭行",
            "content": [
                "去年倭奴劫上海，今年绎骚临姑苏。",
                "横飞双刀乱使箭，城边野草人血涂。",
                "五郡陈红王外廪，洪武以来无一警。",
                "自从妖啸失农耕，伐鼓敲金穷旦暝。",
                "四月五月圩水平，甿丁悉索驱上城。",
                "官军岂无一寸铁，坐劝彼倭来横行。"
            ]
        },
        {
            "title": "赠俞宪部谪武昌",
            "content": [
                "送子南迁路，悠悠逼岁除。",
                "遥看帆挂处，常是听猿初。",
                "汉口故人远，荆门古树疏。",
                "兹行独有咏，须寄武昌鱼。"
            ]
        },
        {
            "title": "雨中怀陈山人",
            "content": [
                "冥冥湿云流，漠漠飞白鹭。",
                "寒生湖上村，雨暗山中路。",
                "眷彼空谷人，缠绵结中慕。",
                "怅望松岭东，沮洳不可度。"
            ]
        },
        {
            "title": "山中赠友人",
            "content": [
                "情性各有营，繄予在山水。",
                "昔出暂相违，今兹返桑里。",
                "鲈鳜正鲜肥，扁舟自能理。",
                "与君衡门下，行歌互相倚。",
                "下渚乱凫飞，湖中夕风起。"
            ]
        },
        {
            "title": "送陈鸣野还稽山旧庐",
            "content": [
                "溪上与君饮，即从溪上归。",
                "溪云向暮生，飘飖随君衣。",
                "渺渺越江渡，遥遥想容辉。",
                "草《玄》心自苦，常掩子云扉。"
            ]
        },
        {
            "title": "闺情",
            "content": [
                "月隐雕栊光有无，刺绣沉吟栖凤孤。",
                "空床凄凄湘簟冷，愁心断续随金壶。",
                "妾容误比春花色，朝来撷锦暮飞雪。",
                "留将铅粉待君归，金鹊台前不自识。"
            ]
        },
        {
            "title": "书似楼卷呈古冲太宰",
            "content": [
                "君不见沧海沤，聚珠如山瞥眼收。",
                "又不见青山云，长空去住徒氤氲。",
                "人生如寄亦何有，世上荣华只翻手。",
                "五陵原上秋田儿，昔日华驹金作羁。",
                "秋风萧萧吹白草，空留径路令人悲。",
                "咸阳宫殿亦消歇，麟阁云台总骚屑。",
                "世上认假皆成真，鹿梦还从梦中说。",
                "君家茅屋山之幽，仿佛天边十二楼。",
                "谿风徐来帘上钩，落叶满山松竹秋。",
                "何时与君携手登上头，当窗浩歌消百忧。",
                "胡为劳形死不休，醉看蜃海成山丘。"
            ]
        },
        {
            "title": "临高台送乔景叔之金陵",
            "content": [
                "临高台，瞻帝里，五侯七贵歌钟起。",
                "陌上黄尘飞塞天，大车央央续车前。",
                "朝游斗鸡坊，暮入长楸里。",
                "少年宝剑青丝囊，锦帐如云百余里。",
                "临高台，岁将暮。",
                "西风川上旌，吹向维扬渡。",
                "金陵草色半青青，槛外长江百丈清。",
                "白鹭洲前官舸发，石头城下暮潮平。",
                "回眺雒城中，万事予何有。",
                "身上鹔鹴裘，可换新丰酒。",
                "为予买却清江槎，逢君须及白门花。",
                "江上莼鲈秋更美，早看君去倍思家。"
            ]
        },
        {
            "title": "寄赠华鸿山学士",
            "content": [
                "忆昔步薇省，羡君专白麻。",
                "自君解龟后，并艺东园瓜。",
                "湖上偶相见，阅兹三岁华。",
                "陋庐依岩竹，自比颜阖家。",
                "闭门常觅句，几度落藤花。"
            ]
        },
        {
            "title": "洗桐",
            "content": [
                "梧桐生高冈，菶々贻夏阴。",
                "挹取叶上露，为予洗其心。",
                "有时藉稿君，闲情寄徽音。",
                "何以报尔德，激泉濯朝林。",
                "永日影相对，勿使尘涴侵。"
            ]
        },
        {
            "title": "自述",
            "content": [
                "老氏之流沙，庄生蘧然卧。",
                "寥寥宇宙间，畴能体纯素。",
                "大道本无垠，阴阳互为户。",
                "有欲观化枢，无名探气祖。",
                "心生如有因，亦复为心误。",
                "少小涉人涂，蹀躞半生度。",
                "终将契玄虚，愧此衰年悟。"
            ]
        },
        {
            "title": "江南乐影城作",
            "content": [
                "朔风吹沙暗河县，隔水桃花不相见。",
                "江南春早花满蹊，上枝下枝莺乱啼。",
                "此时水曲豪华盛，碧榭红楼相隐映。",
                "浦口浮桡兰桂香，陌上流车翡翠光。",
                "三吴贵游秦川女，流盼山隅隔花语。",
                "邀入紫云吹凤箫，风飘歌曲度寒宵。",
                "千金激赏双鸳起，今日花前为君死。",
                "楼船锦筵犹夜开，烛光清凝绿水回。",
                "美人醉后金钿落，忘却银筝在山阁。"
            ]
        },
        {
            "title": "谒功臣庙",
            "content": [
                "清高崇庙貌，阶下礼元公。",
                "佐圣恢皇造，同心缵武功。",
                "裔封垂帝德，岁荐启祠宫。",
                "会睹过周历，栖神万树中。"
            ]
        }
    ]
}