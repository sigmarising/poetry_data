{
    "dynasty": "明",
    "author": "皇甫涍",
    "intro": "",
    "items": [
        {
            "title": "汶上分水",
            "content": [
                "异县值分流，客望倚孤舟。",
                "情云南北散，离浪东西浮。",
                "堤柳依吹管，山花覆酒楼。",
                "惟当艳阳岁，含景送春愁。"
            ]
        },
        {
            "title": "癸卯除夕直北曹作",
            "content": [
                "独马向寒烟，青阳眷明发。",
                "霜净肃兰池，云沈迥丹阙。",
                "林阡麇易聚，江天雁难没。",
                "风物怅徂阴，芳菲讵久歇。",
                "纷庭默多惧，岩皞坐愁越。",
                "夙心愧盈尊，含情非华发。"
            ]
        },
        {
            "title": "寒夜曲四首",
            "content": [
                "碧殿金风生绮纨，宫槐吹尽不留残。",
                "沉沉月到苔阴上，添却帘栊无数寒。"
            ]
        },
        {
            "title": "枫桥舟中与子循别",
            "content": [
                "落日下离津，江天引望频。",
                "黯然对尊酒，惜尔向风尘。",
                "白海迷来雁，清霜畏旅人。",
                "从知比柯叶，信是共沈沦。",
                "政理操刀暇，交情赠缟新。",
                "班荆怀雨露，投璧谢缁磷。",
                "阮籍穷途泪，平原世网身。",
                "何能亦漂泊，谷口正逢春。"
            ]
        },
        {
            "title": "秋日杂诗三首",
            "content": [
                "居世若浮云，飘忽无定姿。",
                "灭影垂何间，垂彩在一时。",
                "存此岂不怀，长戚信自贻。",
                "四节更代谢，白日正西驰。",
                "寄身于飙尘，咄嗟复何之。",
                "愿逐枋鸟游，不随丰草萎。",
                "揽衣步列星，极目散所思。",
                "睆彼遥汉间，会合恒有期。",
                "营营非物化，琴歌为我仪。"
            ]
        },
        {
            "title": "钟吾驿晚思",
            "content": [
                "遥山白云外，古驿青林端。",
                "惆怅川鸟尽，苍然多暮寒。"
            ]
        },
        {
            "title": "代古",
            "content": [
                "朗月升东隅，流辉照苦颜。",
                "愁思抚清夜，房栊凄以闲。",
                "玉墀花稍积，檐鸟双飞还。",
                "凝薰空锦衾，游尘集绮弦。",
                "驰波岂尽意，浮云难结言。",
                "所恨千里遥，所望一水间。"
            ]
        },
        {
            "title": "东斋枕上",
            "content": [
                "闲卧东窗云，遂得天然趣。",
                "枕上桃花源，花开不知数。",
                "啼鸟自无心，何事客惊寤。",
                "翩翩峰畔霞，亹亹溪前树。",
                "俄顷梦还成，去尽春山路。"
            ]
        },
        {
            "title": "长安官舍对新月次韵答宜俯",
            "content": [
                "雨后延新月，杯前共此身。",
                "微辉不照绮，清汉欲生尘。",
                "自惜行将老，相看只合贫。",
                "开秋思无限，重感独归人。"
            ]
        },
        {
            "title": "治平寺",
            "content": [
                "风中到香界，独往意泠然。",
                "步引花木乱，坐看洲岛连。",
                "一林寄空水，满院生云烟。",
                "正此化心寂，钟声松外传。"
            ]
        },
        {
            "title": "淮阳",
            "content": [
                "海畔淮阳郡，风烟奈此何。",
                "客心自容与，湖上几经过。",
                "驿岸丹枫少，人家绿树多。",
                "云帆朝见市，津火夜闻歌。",
                "城郭连鸿雁，江山映绮罗。",
                "寒潮正相待，归兴满沧波。"
            ]
        },
        {
            "title": "过陶山作",
            "content": [
                "奔涛迈我目，惊蓬频异壤。",
                "朝徂叹京周，夕宿怨河广。",
                "近涉倦回薄，遐眺极傥莽。",
                "乘菰泛星阑，挹流对秋爽。",
                "鲜云随风来，残霞延月上。",
                "不寐怀古今，眷物徒慨慷。",
                "瞻淇非尺咫，歌瓠讵畴曩。",
                "壁彩终寥阒，龙文滋恍像。",
                "荣光竟谁睹，逝川空复往。",
                "何以宣我心，促柱发幽响。"
            ]
        },
        {
            "title": "桐岩晓发",
            "content": [
                "厉涧越南岑，拂雾趋东土。",
                "宿处惟苍烟，遥天径如缕。",
                "林光曙鸟散，海气寒云聚。",
                "悯劳感妇叹，摇摇涉春雨。"
            ]
        },
        {
            "title": "泷湫",
            "content": [
                "谁云天路绝，瀑布已登临。",
                "石壁烟霏乱，春山河汉深。",
                "一峰悬海色，诸壑下霄阴。",
                "怅望飞云夕，摇摇此际心。"
            ]
        },
        {
            "title": "雪山歌奉寄彭太保",
            "content": [
                "雪山嵯峨控西极，寒井阴光混开辟。",
                "千秋鸟道无阳春，北风惨澹吹峨岷。",
                "羽书宵过褒斜道，火入灵关彻昏晓。",
                "愁云百里填城河，帐中银烛然盘陀。",
                "将军狐裘细马驮，弹筝伐鼓金叵罗。",
                "指麾羽扇白玉珂，背河一战收蓬婆。",
                "铭功刻石报天子，麒麟阁上事已多。",
                "忆昔中原全盛日，八方无虞醴泉出。",
                "龙举空悲剑舄藏，海南漠北俱萧瑟。",
                "君王垂衣念西土，钱塘老子不足数。",
                "彭公大梁伫献捷，已见彤弓出天府。",
                "持节心知主恩重，入关更识王臣苦。",
                "文武吉甫非公谁，临洮健儿勇如虎。",
                "骥子朝披玉垒云，鱼文夜湿金堤雨。",
                "阆中一月见节制，烹羊宰牛割清酤。",
                "狼籍衣冠颂破竹，马前父老称安堵。",
                "园陵佳气春氛氲，锦官城中日歌舞。",
                "当时匹马更朝天，又逐轻车过酒泉。",
                "勋名岂数七十战，至今边卒高枕眠。",
                "归来谒帝承明殿，世事那知一朝变。",
                "功成下吏古所悲，浮云蔽日今曾见。",
                "天下惊闻柏台火，匣内空留上方剑。",
                "壮士长歌《梁甫吟》，孤臣独泣瑶池宴。",
                "莲峰落月照黄河，榆谷飞尘暗兰县。",
                "武穆祠西秀水流，一望江山泪如霰。"
            ]
        },
        {
            "title": "春朝雪后",
            "content": [
                "拂曙启荒扉，雪照兰林莹。",
                "迥榭眺氛氲，层原阅弥亘。",
                "春动鸟数声，晴开烟一径。",
                "欲访垂纶人，悠然五湖兴。"
            ]
        },
        {
            "title": "余为郎七载自被谴命忽尔逾年五日郡斋北望依",
            "content": [
                "极目漳河畔，云霞千里平。",
                "伤兹为谪宦，频夜梦华京。",
                "犬马淮阳病，江湖魏阙情。",
                "虽微子公力，犹自忆承明。¤",
                "",
                ""
            ]
        },
        {
            "title": "宴东湖流杯亭送欧阳大参赴蜀",
            "content": [
                "流杯亭上酌，修竹乱溪沄。",
                "暝树烟常合，春山雨不分。",
                "别情依去鸟，客路入重云。",
                "怀旧仍伤远，劳歌夜独闻。"
            ]
        },
        {
            "title": "雨夜离思",
            "content": [
                "清斋隐萝月，檐暝滋林峦。",
                "泽国夜溪雨，亭皋春草寒。",
                "山光带滉漭，池响交檀栾。",
                "忆处畏入梦，遥遥独寤叹。"
            ]
        },
        {
            "title": "夕泛旅思",
            "content": [
                "行行道转远，于役定何求。",
                "旅思依旌幰，乡心向驿楼。",
                "霞阴凝杂树，海气逐惊流。",
                "此夕劳歌罢，惟应月伴愁。"
            ]
        },
        {
            "title": "寒夜曲四首",
            "content": [
                "寒切雕窗透锦茵，残更望断履綦尘。",
                "空闺不恨飞霜夜，总使春来益黯神。"
            ]
        },
        {
            "title": "余为郎七载自被谴命忽尔逾年五日郡斋北望依",
            "content": [
                "昔忝含香贵，浮年屡已侵。",
                "自期酬白璧，谁道铄黄金。",
                "命缕愁来续，恩波谴去深。",
                "荆南尝积恋，行见鄙人心。",
                "",
                ""
            ]
        },
        {
            "title": "病中杂言四首",
            "content": [
                "东轩微雨后，向夕引霞晖。",
                "绿竹阴常满，青梧叶渐稀。",
                "无端疏酒盏，早已授寒衣。",
                "予本沧江客，将因谢病归。¤"
            ]
        },
        {
            "title": "秋日过庄居",
            "content": [
                "千家楼阁俯溪流，一道银河漾彩舟。",
                "花洲源里通仙郭，屟廊山面接平畴。",
                "平畴靡迤閇荒陌，虎阜玲珑望非隔。",
                "松菊归来陶令居，云霞宛对王珉宅。",
                "嗟予十载滞华台，无复求羊问草莱。",
                "行披薜荔寻云入，重搴芙容向水来。",
                "回看荏苒浮年度，物华惨澹临秋素。",
                "栖禽半没沪鱼蹊，落叶全深采樵路。",
                "君不见鱼肠铸水只残流，鹤舞市门难辨处。",
                "念此令人感废兴，何流区区叹游寓。",
                "回棹夷犹未肯前，伤心寂寞寒烟树。"
            ]
        },
        {
            "title": "寒夜曲四首",
            "content": [
                "玉衡低户夜无声，月色笼寒照不明。",
                "灯火渐催迎早岁，绿窗愁杀近啼莺。"
            ]
        },
        {
            "title": "自遂河登舟杂兴",
            "content": [
                "敛衽辞阙路，徙乐望川涯。",
                "水练开烟素，苔衣结浦华。",
                "云行低合柳，江浅细澄沙。",
                "何必穷源使，言乘银海槎。"
            ]
        },
        {
            "title": "灵岩溪口招范□生不至",
            "content": [
                "倚棹待幽客，萧萧风满林。",
                "遥知云尽处，犹隔洞门阴。",
                "岸静渚花落，溪闲山鸟吟。",
                "真成独往趣，自入武陵深。"
            ]
        },
        {
            "title": "发郡城之天台道中述所经览寄孔谢二宪副赵何",
            "content": [
                "夕梦曾城阿，晓行沧波上。",
                "萦溪复含流，连岑时隐障。",
                "风湍信千转，云峰非一状。",
                "锦缋纷迎玩，氤氲忽弥望。",
                "兰泉芬可掬，苔壁险难傍。",
                "思偕同怀子，携手追禽尚。",
                "",
                ""
            ]
        },
        {
            "title": "金陵绝句",
            "content": [
                "长干已过落花辰，满地杨花不见春。",
                "强折垂杨送归客，劳劳亭畔共沾巾。"
            ]
        },
        {
            "title": "秋日杂诗三首",
            "content": [
                "凉风吹嘉树，万物遗光泽。",
                "严气乘运流，华月归如客。",
                "凝霜无停艳，违寒有来翮。",
                "叹彼往化驶，感此沦岁迫。",
                "修虑时多怀，滞念谁与释。",
                "固穷见天道，委顺自夷怿。",
                "齐物游恬漠，高翔出形役。¤"
            ]
        },
        {
            "title": "秋日杂诗三首",
            "content": [
                "幽居测时化，节逝一何速。",
                "轻叶委前墀，远郊气已肃。",
                "临窗启玄玩，披襟会深瞩。",
                "悠扬丽秋晖，凝光荡岩澳。",
                "草虫鸣空隅，悲人咏浚谷。",
                "驾言泛桧楫，乘流开情蓄。¤"
            ]
        },
        {
            "title": "病中杂言四首",
            "content": [
                "经时谢朝谒，因病得闲居。",
                "日暗牛羊下，风吹薜荔疏。",
                "乡心候秋水，晚计卜田庐。",
                "近讶交能绝，嵇康已著书。"
            ]
        },
        {
            "title": "彭城道中雨行",
            "content": [
                "晚溯彭山道，归云暗几峰。",
                "残阳向湍没，飞雨度川重。",
                "谁遣长途思，还伤逐客踪。",
                "已看淮岸尽，乡梦渺何从。"
            ]
        },
        {
            "title": "晚兴",
            "content": [
                "怅望林峦返照微，渚烟江树净冬辉。",
                "篱边黄菊人方逸，湖上青山兴不违。",
                "斜月暗催渔唱起，片云遥伴鹤飞归。",
                "近来好事相过少，落尽寒霞独掩扉。"
            ]
        },
        {
            "title": "秋燕",
            "content": [
                "广庭净霄色，良夜悦流玩。",
                "况对巢箕人，同怀发幽赞。",
                "散步林暝交，微星吐华粲。",
                "彼美云中魄，徐驾升清汉。",
                "玉彩含霜来，金霏随风散。",
                "繁弦起两阶，孰知我心乱。"
            ]
        },
        {
            "title": "寒夜曲四首",
            "content": [
                "空庭蔼蔼月凝霜，银烛无光玉漏长。",
                "清汉数声征雁度，梦回中夜忆辽阳。"
            ]
        },
        {
            "title": "西湖歌寄方思道",
            "content": [
                "西湖窈窕三十里，柳丝含烟拂湖水。",
                "青山荡漾春风来，苏公堤边花正开。",
                "玉缸春酒映江碧，几醉江花柳花白。",
                "城头日出照高楼，银筝翠管喧行舟。",
                "吴姝如花卷绡幕，山水倒入金屏流。",
                "朝来复脱千金骏，还有床头紫绮裘。",
                "人生行乐莫顾惜，落日松风吹古丘。",
                "我忆京华旧游地，鱼浦东看动愁思。",
                "醉里空歌镜湖月，梦中尚识孤山寺。",
                "信安使君还旧溪，应对花卮惜解携。",
                "白沙翠竹无人问，湖上孤吟闻马嘶。"
            ]
        },
        {
            "title": "宿雁山灵岩寺",
            "content": [
                "寥寥到真境，宿处傍风泉。",
                "遥霭引疏磬，群峰寒暮天。",
                "白云沧洲赏，清夜石门禅。",
                "却笑桃源客，空从蕙路旋。"
            ]
        },
        {
            "title": "沛上旅怀寄兄弟",
            "content": [
                "向暮劳歌起，川长缓去程。",
                "乡迷淮树隔，塞断楚云平。",
                "浪迹舟谁系，繁忧酒独倾。",
                "如何原上鸟，偏近旅人情。"
            ]
        },
        {
            "title": "书感",
            "content": [
                "衰年自多感，岁暮复惊心。",
                "失计终如此，穷愁底似今。",
                "溪前压寒色，浪里流残阴。",
                "兀坐但羁影，空看沙际禽。"
            ]
        },
        {
            "title": "春朝对雨怀省中旧游",
            "content": [
                "山城看雨色，画省忆兰芳。",
                "春日京华远，江天离思长。",
                "疏花开独树，新水乱寒塘。",
                "游子今何去，闻莺祇自伤。"
            ]
        },
        {
            "title": "江上留别友人",
            "content": [
                "风蓬去未已，烟蔓复牵情。",
                "分鸿下林影，别鹤上琴声。",
                "征舻惜潮便，祖酌畏尊倾。",
                "离亭有青草，空识合欢名。"
            ]
        },
        {
            "title": "病中杂言四首",
            "content": [
                "自予牵世网，展转岁时侵。",
                "坐惜衰蓬鬓，空思返旧林。",
                "虫鸣秋户急，月照客庭深。",
                "已分愁中老，愁逢病不禁。¤"
            ]
        },
        {
            "title": "季氏亭燕对",
            "content": [
                "季也黄花酌，依然故里欢。",
                "留芳度冬序，迟候赏秋残。",
                "细艳云藏暖，疏阴月到寒。",
                "伤心倦归者，容易两年看。"
            ]
        },
        {
            "title": "翠华歌奉寄白岩乔司马",
            "content": [
                "翠华遥在钟山侧，五云松柏空愁色。",
                "长干街头飞落花，秦淮树上啼早鸦。",
                "雁门旌旗塞江口，蛾眉哭声彻南斗。",
                "翩翩渔猎百草长，紫鳞白额随龙骧。",
                "赤心将军射雕手，马上弯弓天子傍。",
                "京尘北风暗麟王，梨园子弟争驰逐。",
                "彭蠡中丞思赤松，留都司马哀黄竹。",
                "御苑朝天杨柳垂，锦缆牙樯那得知。",
                "寄书惆怅话王室，一夜秋风鬓欲丝。"
            ]
        },
        {
            "title": "夜作",
            "content": [
                "帆飞川路永，烟雾杳空溟。",
                "蓼积寒江渚，枫凋古驿亭。",
                "日沉昏溜影，云起乱峰形。",
                "入夜看牛斗，安知有客星。"
            ]
        },
        {
            "title": "杂诗",
            "content": [
                "华节倏云逝，流芳尚可怜。",
                "分明婉娈日，不计别离年。",
                "听燕语檐隙，看絮舞楹前。",
                "匪无合欢草，幽忿谁能蠲。"
            ]
        },
        {
            "title": "紫薇花行（有序）",
            "content": [
                "英菲窈窕绿窗前，艳影扶疏翠戺连。",
                "玉衡含照妍华夕，金风弄彩泬寥天。",
                "流风逝水惊离索，十载幽栖对花萼。",
                "无情羁宦却归来，有客伤秋叹荣落。",
                "兰宫桂殿凤凰楼，帝台仙客恣攀游。",
                "可堪残月鲈江梦，不奈连云骑省秋。",
                "言追渔父赋归欤，寂寞蓬蒿掩敝庐。",
                "旖旎繁英重入赋，婆娑生意最愁余。",
                "人情感物多惆怅，白发红颜两相向。",
                "东篱并就菊松姿，北山岂孤猿鹤望。",
                "青葱摛藻记甘泉，潘陆春华此弃捐。",
                "未忘温室琼瑶树，虚拟湘源杜若篇。",
                "",
                ""
            ]
        },
        {
            "title": "春暮偕以言海乡之游余时病不能诗旋途初月握",
            "content": [
                "信宿沧波棹，殊伤昨日春。",
                "聊因泛海兴，时偶逐潮人。",
                "万水无他壑，三山即此津。",
                "乘桴应从我，吟待月华新。",
                "",
                ""
            ]
        },
        {
            "title": "有怀乔白岩司马",
            "content": [
                "风肃园陵树，霜天战角悲。",
                "后湖衰草色，空对汉官仪。",
                "辛苦趋朝日，羁危扈圣时。",
                "江都千万舸，老泪不禁垂。"
            ]
        },
        {
            "title": "病中杂言四首",
            "content": [
                "翛然秋色里，斜日下庭萝。",
                "蓬径无人顾，空林落叶多。",
                "山光当户映，雁影掠窗过。",
                "静者今方适，何言久卧疴。¤"
            ]
        },
        {
            "title": "湖兴",
            "content": [
                "客路浮清济，西风引汶川。",
                "岩容摇浦岸，水色净湖烟。",
                "旅雁青山外，残虹绿树边。",
                "沧浪棹讴发，待枕月华眠。"
            ]
        },
        {
            "title": "出漷阴望杨柳村聊作",
            "content": [
                "乘云命倾盖，带月度征轮。",
                "地白翻疑水，村寒不悟春。",
                "雾交平谷树，风散朔方尘。",
                "讵向耕夫问，垂杨宛旧津。"
            ]
        },
        {
            "title": "河阳马上看江寄谢司直",
            "content": [
                "秋空立马大江堤，天畔云山望欲迷。",
                "何事愁心学潮水，朝朝暮暮秣陵西。"
            ]
        },
        {
            "title": "自一云至天平登白云泉亭晚兴",
            "content": [
                "钟声缅回策，秀色余西岑。",
                "微径不知处，白云长自深。",
                "松堂散花雨，溪牖摇峰阴。",
                "独夜泉亭月，寥寥期此心。"
            ]
        },
        {
            "title": "谒伍子胥庙",
            "content": [
                "列雉影沧波，望望深云树。",
                "回照延清襟，芳阡引幽步。",
                "曲隅抗兰寝，灵旗出残雾。",
                "畴昔抱余悲，怅矣前溪路。",
                "解剑邈英风，荐潦申遐慕。",
                "芳草忽复春，东门霭如故。",
                "烟明刹殿霞，风满平池露。",
                "向月临江洲，含情不能渡。"
            ]
        }
    ]
}