{
    "dynasty": "明",
    "author": "蒲庵禅师",
    "intro": "",
    "items": [
        {
            "title": "秦淮谣送郑太守归光州石盘山",
            "content": [
                "金陵古帝州，山水天下壮。",
                "大江九道通秦淮，白头浪蹴桃花涨。",
                "一苇不可航，倒浸钟山青。",
                "虎石何崔嵬，高压长干城。",
                "年年送人此离别，官柳条青几回折。",
                "冥鸿望断三山烟，重到怜君头似雪。",
                "呼酒凤凰台，解君金荔枝。",
                "人生富贵岂不乐，角巾归里今奚为？北渡秦淮水，西登石",
                "盘山。",
                "黄鹤招欲来，心与云俱闲。",
                "草堂只在青松里，大儿将军小儿喜。",
                "斑斓舞彩春当筵，斫绘雕盘奉双鲤。",
                "我歌秦淮谣，送君长淮归。",
                "乞得闲身谢明主，千金不换秋荷衣。",
                "莫笑囊无钱，留取百篇诗。",
                "他年太史传循吏，观风载诵《甘棠》词。"
            ]
        },
        {
            "title": "同朝天宫道士朝回口号（二首）",
            "content": [
                "羽仙飞佩晓冷风，禅子金皃映日红。",
                "共祝太平朝帝阙，蓬莱兜率五云中。"
            ]
        },
        {
            "title": "次韩都事秋怀韵",
            "content": [
                "秋风吹裂芰荷衣，南国书来白雁归。",
                "岁月无情今我老，江山有恨昔人非。",
                "拚身易进竿头步，覆手难防局面机。",
                "万变不须论往事，花前独立看斜晖。"
            ]
        },
        {
            "title": "送钱子予新除博士致政还越中",
            "content": [
                "修髯如雪面如丹，芰制新成野服宽。",
                "潮近季真期卜宅，寺依灵彻话休官。",
                "霜红柿叶尊前写，月白荷花镜里看。",
                "有约沃洲骑鹤去，卧云不畏碧山寒。"
            ]
        },
        {
            "title": "登南岳祝融峰（二首）",
            "content": [
                "镇岳高居紫翠开，上封楼殿压崔嵬。",
                "风鸣虎锡神僧定，日射龙旂赤帝来。",
                "四色莲花从地涌，万年松树倚云栽。",
                "虚游身在鸿蒙外，一览浮青遍九垓。"
            ]
        },
        {
            "title": "题钟山新寺后三日钦蒙圣制和章感遇之余谨再",
            "content": [
                "圣主虚心论道玄，宸章特赐起枯禅。",
                "瑞浮云彩来双阙，光映奎文动九天。",
                "蒲座开函风满石，花池洗钵雨添泉。",
                "经驼白马今重到，绝胜摩腾入汉年。",
                "",
                ""
            ]
        },
        {
            "title": "西湖杂诗（四首）",
            "content": [
                "宝网金幢变劫灰，瞿昙寺里尽蒿莱。",
                "鸟窠无树山夔泣，不见谈禅太傅来。"
            ]
        },
        {
            "title": "题夏珪风雨行舟图",
            "content": [
                "君游南越我西秦，尽日江头采白蘋。",
                "无限波涛起平陆，顺风休笑逆帆人。"
            ]
        },
        {
            "title": "次韵王敏文待制燕京杂咏（十首）",
            "content": [
                "鸭绿微生太液波，芙蓉杨柳受风多。",
                "日长供奉传新谱，教舞天魔队子歌。"
            ]
        },
        {
            "title": "御赐圆通禅寺后以诗寄善世全室",
            "content": [
                "龙河再镇感皇情，倡道从来属老成。",
                "睹史夜摩皆听法，震丹竺国总知名。",
                "日边华构开金刹，海上孤峰见赤城。",
                "宝掌有符重应记，虚空同寿祝升平。"
            ]
        },
        {
            "title": "次韵王敏文待制燕京杂咏（十首）",
            "content": [
                "晓宴皇姑拜上家，金钱满赐橐驼车。",
                "黄门前导飞鞚过，貂帽斜簪利市花。"
            ]
        },
        {
            "title": "奉寄月彦明中丞（二首）",
            "content": [
                "三月扁舟渡鉴湖，楝花风急雨晴初。",
                "共知出处心无愧，自信经纶志未疏。"
            ]
        },
        {
            "title": "西湖杂诗（四首）",
            "content": [
                "荷锄耕叟饷蒸梨，家在官塘九曲西。",
                "白发强谈兵后事，眼枯无泪向人啼。"
            ]
        },
        {
            "title": "奉寄月彦明中丞（二首）",
            "content": [
                "海上云霞明绣斧，人间奎璧焕图书。",
                "中兴近报王师捷，征诏行看下玉除。"
            ]
        },
        {
            "title": "好溪渔歌",
            "content": [
                "少微山下万松青，铁笛携将过水亭。",
                "吟得《竹枝》新有谱，秋风吹与老龙听。"
            ]
        },
        {
            "title": "送西域丁鹤年兵后还武昌省亲墓（二首）",
            "content": [
                "燕云何处是并州，赤壁矶头问去舟。",
                "海阔山长羁旅梦，天荒地老死生愁。",
                "他乡寒食身千里，故陇斜阳土一抔。",
                "为语东归华表鹤，英雄余骨几人收？"
            ]
        },
        {
            "title": "奉柬周伯温左丞（二首）",
            "content": [
                "学士风流玉雪标，早陪凤辇听仙《韶》。",
                "光分莲炬从天下，香带炉烟近日飘。",
                "书拟汉秦夸二篆，史修南北见三朝。",
                "承恩曾记东来日，绣斧光华拥使轺。¤"
            ]
        },
        {
            "title": "送金员外归泉南（二首）",
            "content": [
                "朱楼别起拥飞霞，浮石桥边久住家。",
                "海日浴红春雨霁，鹧鸪啼上刺桐花。"
            ]
        },
        {
            "title": "过越王台",
            "content": [
                "人道耶溪好，青山罨画开。",
                "荷花三百里，无数白鸥来。"
            ]
        },
        {
            "title": "槎峰禅暇因读梦观右讲经居武林日所寄佳什怅",
            "content": [
                "潜龙寺里别经春，几忆清宵下榻频。",
                "风定长廊闻伞盖，月明深殿礼金轮。",
                "餐来香饭青精熟，赐出恩袍白氎新。",
                "近说炼形如鹤瘦，多因吟苦语惊人。",
                "",
                ""
            ]
        },
        {
            "title": "送云讲师应召还吴门",
            "content": [
                "老病蒙恩逐热还，宝泉颁赐起衰颜。",
                "木杯度月百花外，槲笠挂云双树间。",
                "咒罢龙公斋鼓寂，讲余狮子定钟闲。",
                "也知去住无心好，浑似当时未出山。"
            ]
        },
        {
            "title": "送户部徐主事谢官归丰城（二首）",
            "content": [
                "孺子湖头水涨沙，兵余南望阻归槎。",
                "豪华自昔应多士，文献于今尚几家。",
                "铁井蛟涎腥夜雨，剑池龙气湿朝霞。",
                "烦君为问樟阴寺，谁布黄金扫土花？"
            ]
        },
        {
            "title": "送户部徐主事谢官归丰城（二首）",
            "content": [
                "自惭干禄与时疏，晓纳牙牌别玉除。",
                "朝鼓罢陈新奏牍，夜灯归校旧藏书。",
                "青桑五亩连云种，黄独千株带雨锄。",
                "藉是身闲天所放，不愁囊涩俸无储。¤"
            ]
        },
        {
            "title": "主上于奉天门赐坐焚香供茶午就赐斋问以宗门",
            "content": [
                "蓬莱云气湿袈裟，奏对天门日未斜。",
                "膳部别分香积饭，龙团亲赐上方茶。",
                "谩论魔佛生同劫，最喜华夷共一家。",
                "山野自惭无补报，散花琪树读《楞伽》。",
                "",
                ""
            ]
        },
        {
            "title": "寄龙门琦元璞兼柬白云士瞻方丈",
            "content": [
                "我昔巢松茂苑东，白云清赏此心同。",
                "巴蕉绿遍题春雨，薝卜香传弄晚风。",
                "乱后溪山谁作主，愁来江海总成翁。",
                "相思欲借峰头鹤，骑向龙门问远公。"
            ]
        },
        {
            "title": "蜀府命题所藏宣和瑞鹤图",
            "content": [
                "宣和道君天帝子，降灵下作长生主。",
                "风流不混世间尘，清出冰壶湛秋宇。",
                "前身雅是太霄君，金编玉策多奇勋。",
                "感此仙禽四十翼，朝真东度三山云。",
                "低回不肯去，舞雪依端门。",
                "长鸣若有诉，飞声彻昆仑。",
                "是时道君振衣起，遥听鹤语通仙意。",
                "濡毫为写青田真，龙香更洒亲题字。",
                "朱顶凝丹砂，白羽吹霜袂。",
                "内府珍藏谁敢沽，大贝南金烂无比。",
                "想当政和年，善治谈老庄。",
                "遂令霞上仙，控鹤森翱翔。",
                "一朝中原成永诀，五国城高卧风雪。",
                "此时老鹤如可呼，便欲骑之上天阙。"
            ]
        },
        {
            "title": "车驾临蒋山于崇祷寺赐高僧斋议设无遮会谩成",
            "content": [
                "祗园花雨晓吹香，手绾袈裟近御床。",
                "阙下紫云随雉尾，座间红日动龙光。",
                "金盘苏合颁殊域，玉碗醍醐出尚方。",
                "稠叠屡承天上供，每惭无德颂陶唐。",
                "",
                ""
            ]
        },
        {
            "title": "掩关",
            "content": [
                "槁木形骸百念灰，溪猿野鹤若相猜。",
                "闲门独掩青松雨，笑口逢人亦懒开。"
            ]
        },
        {
            "title": "寄神乐观邓仲修仙官（六首）",
            "content": [
                "奉祠曾谒会稽山，湖曲天风振佩环。",
                "一色荷花三百里，洞箫吹月镜中还。"
            ]
        },
        {
            "title": "奉柬周伯温左丞（二首）",
            "content": [
                "江淮烽火数州连，分镇东吴有岁年。",
                "化雨早清蛟蜃气，文星夜动斗牛躔。",
                "贡来南粤终归汉，书入聊城遂破燕。",
                "天下澄清今日望，角巾未许赋归田。"
            ]
        },
        {
            "title": "次韵王敏文待制燕京杂咏（十首）",
            "content": [
                "南风吹到运粮船，万斛香粳倍上年。",
                "传敕漕台添气力，赐金多办太平筵。"
            ]
        },
        {
            "title": "题钟山新寺后三日钦蒙圣制和章感遇之余谨再",
            "content": [
                "宝刹新成护百灵，钟山泉石有光荣。",
                "金轮朝佛诸天喜，玉帛来王万国平。",
                "定起不知明月上，身闲只爱白云迎。",
                "龙飞幸际雍熙日，亲见黄河一度清。¤",
                "",
                ""
            ]
        },
        {
            "title": "同朝天宫道士朝回口号（二首）",
            "content": [
                "午阴初转御桥湾，斋退从容出九关。",
                "天上好风重送喜，銮舆明日幸钟山。"
            ]
        },
        {
            "title": "白牛为日本纯上人赋",
            "content": [
                "耕云不住海门东，牧向《楞伽》小朵峰。",
                "露地已忘调伏力，雪山谁识去来踪。",
                "放归祗树随羊鹿，种就昙花伴象龙。",
                "一色天阑头角别，水晶池沼玉芙蓉。"
            ]
        },
        {
            "title": "寄神乐观邓仲修仙官（六首）",
            "content": [
                "紫翠房深敞石屏，神仙炼液漱清泠。",
                "铁符催起龙行雨，白日风雷走六丁。"
            ]
        },
        {
            "title": "山讴",
            "content": [
                "闲占云霞作近邻，芋田虽薄不嫌贫。",
                "五风十雨清平世，万壑千岩淡泊身。",
                "南岳马驹应有谶，西河狮子久无人。",
                "金皃谩笑藏鸡足，传到龙华是几尘。"
            ]
        },
        {
            "title": "送胡文善之官海南文昌县（二首）",
            "content": [
                "琼州南去海冥冥，婺女垂光应地灵。",
                "洞入朱耶泷水白，山蟠黎母瘴烟青。",
                "邮炊每食桄榔面，蛮赋多输翡翠翎。",
                "定有远人歌善治，风谣纪德重镌铭。¤"
            ]
        },
        {
            "title": "送荣首座还日本",
            "content": [
                "扬帆八月挂长风，直溯扶乘碧海东。",
                "雪窟潮翻银瓮白，天门日涌火车红。",
                "虾夷觅偈迎沙岛，龙伯分斋候水宫。",
                "应有国人来问讯，散花围座听谈空。"
            ]
        },
        {
            "title": "次韵王敏文待制燕京杂咏（十首）",
            "content": [
                "秋满龙沙草已霜，射雕风急朔云长。",
                "内官连日无宣唤，猎取黄羊进尚方。"
            ]
        },
        {
            "title": "送西域丁鹤年兵后还武昌省亲墓（二首）",
            "content": [
                "寇乱移家去鄂城，白头重到影竛竮。",
                "田归东里新编甲，墓指西人旧姓丁。",
                "樵牧不侵经世变，松楸无祭泣山灵。",
                "野棠花落啼鹃急，一酌椒浆老泪零。¤"
            ]
        },
        {
            "title": "题庐山瀑布图",
            "content": [
                "庐山瀑布天下闻，白河倒泻千丈云。",
                "长风吼石吹不断，一洗浩劫消尘氛。",
                "我昔浔阳看五老，探湫直上青龙夌。",
                "六月飞涛喷雨来，洒作冰花满晴昊。",
                "是时谪仙邀我锦叠屏，山瓢共酌夸中氵霝。",
                "冷光直疑山骨裂，清味不作蛟涎腥。",
                "尔来漫游身已倦，归老芝岩寄淮甸。",
                "枕流三峡杳莫期，高寒每向图中见。",
                "可怜问津之子徒纷纭，高深谁得穷真源。",
                "大千溟渤敛一滴，污潢绝港焉足论。",
                "我知山中有泉无若此，便欲临渊弄清泚。",
                "是非不到烟萝关，两耳尘空何必洗。"
            ]
        },
        {
            "title": "次方明敏参政东轩夜坐见怀韵",
            "content": [
                "曾轩东望帝州城，夜漏声沉寂不惊。",
                "八极天垂华盖近，三更月浸白河清。",
                "传来玄史遗编在，和到胡笳几拍成。",
                "准拟长斋学苏晋，逃禅林下乐无生。"
            ]
        },
        {
            "title": "次韵张仲举承旨题卢楞伽过海罗汉图",
            "content": [
                "僧伽神变妙莫穷，去住隐显如旋风。",
                "能令大海作平陆，超然独脱阎浮中。",
                "山君河伯备洒扫，锡飞杯渡云行空。",
                "安禅不避魔鬼窟，受斋直入龙王宫。",
                "文犀赤豹时作伍，玄猿白鹿日与同。",
                "腾光嘘气闪奔电，天鼓震曜惊雷公。",
                "世人虽呵小乘法，谁独高举随云龙。",
                "我昔衡山问方广，石桥每见驮经童。",
                "天姝散花跪双膝，金盘笑捧明珠红。",
                "开图恍忽睹颜色，山海遥隔精灵通。",
                "那知画者有深意，丹青巧夺造化工。",
                "君不闻幻游天地同旅泊，我身安得驾鹤从西东。"
            ]
        },
        {
            "title": "寄柬玉山处士",
            "content": [
                "浮玉山前种紫芝，松萝云月共幽期。",
                "封侯不羡黄金印，对客长歌白雪词。",
                "柳浪平湖春放棹，花阴围座昼弹棋。",
                "从游公子多才俊，不寄新诗慰别离。"
            ]
        },
        {
            "title": "渔乐图为茅指挥题",
            "content": [
                "渔郎家住鸬鹚湾，水云千顷茅三间。",
                "太平身不识官府，只将网罟营朝餐。",
                "大儿扳罾露两膊，小儿鸣橹垂双鬟。",
                "烟波托命作畎亩，蒲蓑不怕风雨寒。",
                "东泛白蘋渚，西泊黄芦滩。",
                "水边长觅鸥鹭伴，天上那识鹓鸾班。",
                "得鱼归来慰妻子，收拾丝纶坐篷底。",
                "菱租剩有输官钱，沽酒街头籴新米。",
                "紫蟹黄金螯，白鲫丹砂尾。",
                "错杂罗盘餐，交欢聚邻里。",
                "有身谁无衣食谋，昨日红颜今白头。",
                "铜驼陌上车如流，扰扰尘土何时休。",
                "我爱严子陵，脱身如老鹤。",
                "钓雪桐江台，高情付寥廓。",
                "人生胡为困羁缚，对此新图想丘壑。",
                "扁舟弄月歌沧浪，谁似渔家有真乐。"
            ]
        },
        {
            "title": "次卫府危朝献纪善见寄",
            "content": [
                "君谈东鲁我谈禅，淮海相闻叹暮年。",
                "刘向才名遗《说苑》，扬雄词赋重《甘泉》。",
                "收来柿叶朝频写，吟到梅花夜不眠。",
                "早晚定逢濠上寺，三生旧话待重圆。"
            ]
        },
        {
            "title": "题黄荃芦雁图",
            "content": [
                "稻满秋田水满汀，黄芦风急度寒声。",
                "太平江海无缯缴，不用呼奴夜打更。"
            ]
        },
        {
            "title": "寄神乐观邓仲修仙官（六首）",
            "content": [
                "自信身闲即是仙，金丹何必问长年。",
                "修真独许陶弘景，曾看袈裟习夜禅。"
            ]
        },
        {
            "title": "题赵松雪马图",
            "content": [
                "振鬛长鸣产月支，玉关风急贡来时。",
                "五花狮子真龙种，赐出黄门不敢骑。"
            ]
        },
        {
            "title": "送胡文善之官海南文昌县（二首）",
            "content": [
                "九域于今总一家，文昌谁道隔天涯。",
                "石榴红酿蛮江酒，海漆香收瘴洞花。",
                "寨上人耕春作市，棠阴吏散晚休衙。",
                "苏公应共题诗好，儋耳泉头驻小车。"
            ]
        },
        {
            "title": "题钟山新寺（三首）",
            "content": [
                "淮水东边梵刹开，常时花雨散经台。",
                "夜龛明月千僧定，春殿香云七佛来。",
                "般若深谈中道秘，醍醐饱饫上方斋。",
                "皇仁普覆如天广，欲颂无为愧不才。¤"
            ]
        },
        {
            "title": "登南岳祝融峰（二首）",
            "content": [
                "石柱盘盘紫盖东，斗衡垂耀亘天中。",
                "水通巫峡三湘阔，地接炎荒五岭雄。",
                "别洞龙归云尽黑，下方鸡叫日先红。",
                "一丘终老从吾愿，何待黄金布梵宫。¤"
            ]
        },
        {
            "title": "车驾临蒋山于崇祷寺赐高僧斋议设无遮会谩成",
            "content": [
                "崇禧寺前风日清，銮舆遥迓定钟鸣。",
                "山林有道裨王化，天地无私荷圣情。",
                "娄约入梁终应诏，惠琳居宋岂贪名。",
                "金山重感千年梦，愿济幽灵答治平。¤",
                "",
                ""
            ]
        },
        {
            "title": "题赵彦徵溪山小景图",
            "content": [
                "曾泛苕溪看晚霞，红帘小艇稳于车。",
                "水通孤岸桥依竹，路入重林屋傍花。",
                "风外眠鸥惊客笛，云中吠犬隔仙家。",
                "秋波千顷芙蓉老，谁觅王孙旧钓槎。"
            ]
        },
        {
            "title": "送吴知府之官雷州",
            "content": [
                "雷州太守东吴客，儒术传家尚清白。",
                "金花束带红锦袍，玉骨巉巉眼双碧。",
                "读书昔在苕溪阳，十年不出芙蓉庄。",
                "娱亲堂上宴春色，银丝作鲙冰雪香。",
                "丈夫干时须食禄，有志匡君贫亦足。",
                "谁能碌碌困一乡，冷炙残杯媚豪族。",
                "剖符今作炎海游，江风吹上沙棠舟。",
                "好山南去六千里，岂无斗酒消离忧。",
                "牵牛花开暗蛮浦，雨后怒泷如瀑布。",
                "生黎寨口瘴茅青，百尺黄蛇昼当路。",
                "此邦稍觉风俗殊，地无异产民凋疏。",
                "况复兵余少耕凿，抚字欲待重昭苏。",
                "我歌《折杨柳》，送君莫踟蹰。",
                "直度桄榔林，落日吟鹧鸪。",
                "他年考绩应重到，林下相期话幽讨。",
                "紫藤无惜赠两枝，我欲看云藉扶老。"
            ]
        },
        {
            "title": "胡侍郎所藏会稽王冕梅花图",
            "content": [
                "会稽王冕双颊颧，爱梅自号梅花仙。",
                "豪来写遍罗浮雪千树，脱巾大叫成花颠。",
                "有时百金闲买东山屐，有时一壶独酌西湖船。",
                "暮校梅花谱，朝诵梅花篇。",
                "水边篱落见孤韵，恍然悟得华光禅。",
                "我昔识公蓬莱古城下，卧云草阁秋潇洒。",
                "短衣迎客懒梳头，只把梅花索高价。",
                "不数杨补之，每逢汤叔雅。",
                "笔精妙夺造化神，坐使良工尽惊诧。",
                "平生放荡礼法疏，开口每欲谈孙吴。",
                "一日骑牛入燕市，嗔目怪杀黄髯胡。",
                "地老天荒公已死，留得清名传画史。",
                "南宫侍郎铁石肠，爱公梅花入骨髓。",
                "示我万玉图，繁花烂无比。",
                "香度禹陵风，影落镜湖水。",
                "开图看花良可吁，咸平树老无遗株。",
                "诗魂有些招不返，高风谁起孤山逋。"
            ]
        },
        {
            "title": "寄神乐观邓仲修仙官（六首）",
            "content": [
                "开偏溪头巨胜花，雪精双引紫云车。",
                "忽传青鸟催春宴，烂醉金桃阿母家。"
            ]
        },
        {
            "title": "题钟山新寺（三首）",
            "content": [
                "道林大士昔谈玄，海内今居第一禅。",
                "闲占白云千亩地，近依红日九重天。",
                "赐田无役秋多粟，汲井长清夏有泉。",
                "劫石可消恩莫报，袈裟愿共祝尧年。"
            ]
        },
        {
            "title": "次韵答缪架阁兼柬陈元善都事",
            "content": [
                "书剑东游客四明，风流从事最多情。",
                "酒香邀共山公醉，诗好吟如水部清。",
                "洗马柳阴潮欲白，呼鹰原上雨初晴。",
                "龙门定有重来约，扫月青松听瀑声。"
            ]
        },
        {
            "title": "次韵王敏文待制燕京杂咏（十首）",
            "content": [
                "锦貂公子跃龙，不怕金吾夜漏催。",
                "阿刺声高檀板急，棕毛别殿宴春回。¤"
            ]
        },
        {
            "title": "题宋徽宗棠梨冻鹊图",
            "content": [
                "五国城头落日低，故宫南望思凄迷。",
                "秋风愁杀棠梨树，不及双禽自在栖。"
            ]
        },
        {
            "title": "题钟山新寺后三日钦蒙圣制和章感遇之余谨再",
            "content": [
                "莲花塔户镜容开，设利流光月满台。",
                "江吼鼍声东海去，地蟠龙势北山来。",
                "云中梵呗和仙乐，天上香盂送佛斋。",
                "盛世只今隆外护，匡宗须藉仲灵才。¤",
                "",
                ""
            ]
        },
        {
            "title": "寄洞庭叶隐君",
            "content": [
                "一舸南归鬓欲华，买山湖上卧烟霞。",
                "尊知北海应多酒，园拟东陵亦种瓜。",
                "丹壑泉舂云碓药，橘林风扫石床花。",
                "传家自与邻翁异，只说藏书有五车。"
            ]
        },
        {
            "title": "西湖杂诗（四首）",
            "content": [
                "流觞亭子凤山阿，都护行春小队过。",
                "笑掷金钱花底醉，玉簪弹出《白翎歌"
            ]
        },
        {
            "title": "过海罗汉应供图",
            "content": [
                "大士受斋龙伯宫，长驱蛟鳄争先雄。",
                "舳舻蔽天不敢渡，冰夷伐鼓洪涛舂。",
                "腾身何来历汗漫，无乃变幻多神通。",
                "两僧后顾冰雪容，浮蕉近随赤鲩公。",
                "云端嘘气作楼阁，赤日照耀青芙蓉。",
                "中有四鬼舁一翁，雪眉垂领衣露胸。",
                "海神候谒旌旆从，赤珠吐焰流星虹。",
                "跨鳌之叟臞而癃，手扶七尺邛州筇。",
                "是谁弹舌咒老龙，火鬐电鬛烧云红。",
                "五轮舒光迸五色，一苇直渡犹行空。",
                "前登颇忮定初起，欠伸展臂来清风。",
                "蹋龟骑鱼走百怪，担簦负笈趋群童。",
                "入山咫尺见台殿，仿佛微听青林钟。",
                "开图对我若旧识，便欲巢我云门松。",
                "世间浮荣日万态，过眼聚散空花同。",
                "谁知神变亦虚幻，徒逞狡狯惊盲聋。",
                "何如乘愿降迹阎浮中，法雷大震开群蒙。",
                "王城分卫饱香积，坐令四海歌时雍。"
            ]
        },
        {
            "title": "西湖杂诗（四首）",
            "content": [
                "芙蓉湾口绿阴斜，吹笛何人隔彩霞。",
                "惊起沙头双翠羽，衔鱼飞上刺桐花。"
            ]
        },
        {
            "title": "耕隐为南昌万用中赋",
            "content": [
                "山庄别筑楚城西，百亩桑阴水一溪。",
                "莎草雨晴黄犊卧，稻花风暖白鸠啼。",
                "沽来官酒春祈社，读罢农书晓灌畦。",
                "孝悌力田新有诏，姓名还向御前题。"
            ]
        },
        {
            "title": "次虞邵菴韵送闲上人",
            "content": [
                "佛香浮雾昼霏帘，春涧鸣泉雪后添。",
                "乞食归来双树底，散花如雨读《楞严》。"
            ]
        },
        {
            "title": "雨后虚堂夜坐次方东轩参政韵",
            "content": [
                "紫芝岩下寺，淡泊偶同居。",
                "身老计从拙，心亲迹任疏。",
                "扫花风定后，题竹雨凉余。",
                "时得论清赏，篝灯夜榻虚。"
            ]
        },
        {
            "title": "寄神乐观邓仲修仙官（六首）",
            "content": [
                "醮罢星辰校绿章，虚坛夜夜降祠光。",
                "白鸾骑得朝天去，手把芙蓉侍紫皇。"
            ]
        },
        {
            "title": "寄北弹佑讲主洪武初应高僧召",
            "content": [
                "云霞剪作佛袈裟，草座长年静结跏。",
                "礼罢六时天送供，讲来三藏雨添花。",
                "象龙曾赴高僧会，羊鹿谁乘稚子车。",
                "随处溪山可终老，不愁无地布金沙。"
            ]
        },
        {
            "title": "游石湖兰若（二首）",
            "content": [
                "五龙之峰云作屏，双崖削出芙蓉青。",
                "何人涧里拾瑶草，有客松间寻茯苓。",
                "林风不惊虎卧石，山雨忽来龙听经。",
                "吴王台榭今寂寞，秋香薜荔花冥冥。"
            ]
        },
        {
            "title": "奉和御赐诗韵（三首）",
            "content": [
                "十年闲寄半龛云，觉义新除荷宠勋。",
                "华馔炊香天上赐，好音传喜日边闻。",
                "尚书自进金皃制，学士亲题紫诰文。",
                "白发匡宗无补报，不才深负圣明君。¤"
            ]
        },
        {
            "title": "送钱子予新除博士致政还越中",
            "content": [
                "除书新拜荷明君，祖别春筵采泮芹。",
                "餐玉未从仙老试，赐金应与故人分。",
                "淖船夜渡娥江月，山殿晴探禹穴云。",
                "龙节虎符勋烈旧，过家先读表忠文。¤"
            ]
        },
        {
            "title": "奉和御赐诗韵（三首）",
            "content": [
                "待漏从容谒九关，日临黄道觐龙颜。",
                "凤韶远听丹墀乐，鹤序长联玉笋班。",
                "闻法有为知世幻，观心无欲共云闲。",
                "蒙恩不尽鸿禧祝，南极天开万岁山。¤"
            ]
        },
        {
            "title": "题米南宫云山图",
            "content": [
                "南宫米黻生殊方，驰名画史妙莫当。",
                "墨云翻空太阴黑，功夺造化开微茫。",
                "酒酣放笔情烂熳，爱写长林带溪岸。",
                "昆仑移得毫芒间，数点浮云落天半。",
                "鸭嘴滩头沙浦通，鲤鱼浪飒苔花风。",
                "山腰路险不可屐，飞瀑倒挂青天虹。",
                "我忆南游溯湘沔，七十二峰长对面。",
                "赤壁山高看洞庭，一道澄波泻秋练。",
                "人生谁无丘壑怀，可奈尘土羁长才。",
                "子陵不遇刘文叔，钓台未必高云台。",
                "展图颇识旧行处，仿佛微钟隔烟树。",
                "荒尽菱租老未归，寄书欲问沙头鹭。"
            ]
        },
        {
            "title": "次韵王敏文待制燕京杂咏（十首）",
            "content": [
                "契丹髯将老无依，力倦弓刀请受微。",
                "薄暮雪寒烧土炕，毡裘拾得马通归。"
            ]
        },
        {
            "title": "次韵王敏文待制燕京杂咏（十首）",
            "content": [
                "暖风吹雨洒香埃，丹凤楼高锦幄开。",
                "膜拜两街花簇骑，金幢争看剌麻来。"
            ]
        },
        {
            "title": "送金员外归泉南（二首）",
            "content": [
                "曾说西游过月支，宴酣花市踏春归。",
                "兜罗香带蔷薇露，犹是戎王旧赐衣。"
            ]
        },
        {
            "title": "奉和御赐诗韵（三首）",
            "content": [
                "满袖炉烟吐紫宸，伽梨玉色赐来新。",
                "光翻贝叶诸天晓，香种昙花大地春。",
                "禅月长明虚有象，劫风不动海无尘。",
                "见超生灭空三际，同证毗卢刹士身。"
            ]
        },
        {
            "title": "次韵赵子将提举秋兴",
            "content": [
                "绝漠风高雨土沙，五云何处望京华。",
                "南征尚阻勤王贡，北泛频劳奉使槎。",
                "藩将戈船遥蔽海，国人弓马旧为家。",
                "洗兵会有承平日，社稷安危不用嗟。"
            ]
        },
        {
            "title": "题衡岳天柱峰",
            "content": [
                "一柱通天镇火维，层标拔起势孤危。",
                "翠磨日月盘三楚，影落沅湘带九疑。",
                "罗汉时来乘白鹿，祝融昼下闪朱旗。",
                "神灯夜夜朝金刹，知有高僧礼六时。"
            ]
        },
        {
            "title": "寄神乐观邓仲修仙官（六首）",
            "content": [
                "天上琳宫白玉梯，别开方丈五云西。",
                "金花传赐仙官诰，上有乾清御墨题。"
            ]
        },
        {
            "title": "蜀府命题所藏唐十八学士瀛洲图",
            "content": [
                "十八学士瀛洲仙，文彩照世皆貂蝉。",
                "庙堂论道豁胸臆，作藩开辟神尧天。",
                "烈烈房与杜，树业光联翩。",
                "雅爱虞永兴，健笔铁可穿。",
                "褚公姚公才涌泉，早以儒术穷磨镌。",
                "二苏二薛何挺特，王门献纳相后先。",
                "主簿仓曹亦英俊，天策从事尤魁然。",
                "太学先生美双璧，参军襟度冰雪妍。",
                "宋州户曹最清简，一时风雅同高骞。",
                "朝谈黄石略，暮校白云篇。",
                "所思在经济，末艺焉足传。",
                "方今化雨清八埏，西堂进讲罗群贤。",
                "搜材直欲尽岩穴，拔擢远迈贞观前。",
                "画师殊有意，模写精丹铅。",
                "却令千载后，名高日月悬。",
                "丈夫宏达当如此，谁能龌龊困一毡。",
                "我愿河清海晏三千年，圣人端拱开文渊。",
                "还期比屋可封俗淳古，不独图像夸凌烟。"
            ]
        },
        {
            "title": "送日本希白上人礼祖塔之金华",
            "content": [
                "天香吹满屈朐衣，几度承宣到凤池。",
                "梵语传来西竺戒，华音吟得大唐诗。",
                "树间绕佛长鸣锡，洞里逢仙不看棋。",
                "无缝塔开瞻舍利，千江月映碧琉璃。"
            ]
        },
        {
            "title": "赤壁图为胡允中赋",
            "content": [
                "江空水落寒无波，倚天赤壁高嵯峨。",
                "雪堂老苏从二客，携酒夜载扁舟过。",
                "中流扣舷发棹歌，有酒不饮当如何。",
                "鳜鱼三尺鲙白雪，临风细酌金叵罗。",
                "酒酣耳热歌再起，直溯空明三百里。",
                "一声孤鹤横江来，明月在天天在水。",
                "酹月呼嫦娥，仰天听天语。",
                "洞箫吹彻广寒秋，却挟飞仙共高举。",
                "人生行乐须及时，昨日少壮今日衰。",
                "功名自昔等炊黍，英雄徒为曹瞒悲。",
                "画史独何心，丹青托千载。",
                "江云山月想登临，仿佛图中见风采。",
                "后来游赏岂乏贤，文章不如元祐前。",
                "万金词赋烂星斗，追逐骚雅光联翩。",
                "先生别去陵谷迁，漠漠宇宙迷荒烟。",
                "临皋鹤梦骨可仙，谁同此乐消闲年。"
            ]
        },
        {
            "title": "赵仲穆春山晓思图",
            "content": [
                "树色苍凉晓欲迷，石门初入鹧鸪啼。",
                "桃花不隔秦人路，流出红云水涨溪。"
            ]
        },
        {
            "title": "游石湖兰若（二首）",
            "content": [
                "荷花荡西湖水深，上有兰若当高岑。",
                "客吟时见猿鸟下，僧定不闻钟磬音。",
                "雨香秋林橘子熟，云落空涧棠梨阴。",
                "闲来扫石坐竹里，静与山人论素心。¤"
            ]
        },
        {
            "title": "次韵王敏文待制燕京杂咏（十首）",
            "content": [
                "箕尾垂光地应灵，山来龙朔拱神京。",
                "淳风一代兴王盛，眼见黄河两度清。"
            ]
        },
        {
            "title": "次芝轩中丞韵",
            "content": [
                "执法南从越绝居，绣衣光彩照坤舆。",
                "黄金遗子无私橐，白发匡君有谏书。",
                "远捷已飞江上羽，群凶真作釜中鱼。",
                "归朝定策中兴业，笑我山林与世疏。",
                "",
                ""
            ]
        },
        {
            "title": "题庐陵王子嘉古城读书处",
            "content": [
                "古城阴处饶古木，古城城下烟水绿。",
                "江上茅堂昼掩扉，知是先生读书屋。",
                "先生山泽列仙臞，箧无黄金家有书。",
                "灯火辛勤三十载，添得秋霜生鬓须。",
                "清晨起待檐光白，暮读陈编眼如月。",
                "坚心自下董生帷，兀坐忘穿管宁榻。",
                "平生学迈师古人，不负堂堂八尺身。",
                "多病岂堪金带系，归来独钓碧溪春。",
                "富贵浮云我何有，不如相遇一杯酒。",
                "古城山色年年青，春风多种门前柳。"
            ]
        },
        {
            "title": "寄天宁楚石禅师",
            "content": [
                "问讯秦川白发僧，风神清出玉壶冰。",
                "舌翻霹雳谈千偈，心括虚空悟一乘。",
                "插竹宰神朝礼座，笑花弟子日传灯。",
                "玄功已勒浮图石，振策南游拟共登。"
            ]
        },
        {
            "title": "题阳关送别图",
            "content": [
                "三月皇州送佩珂，柳花吹雪满官河。",
                "纵令渭水深千尺，不似阳关别泪多。"
            ]
        },
        {
            "title": "次韵王敏文待制燕京杂咏（十首）",
            "content": [
                "凤池凉翠滴梧桐，白发祠官侍内宫。",
                "见说御前催草诏，水精帘映玉屏风。"
            ]
        },
        {
            "title": "次韵王敏文待制燕京杂咏（十首）",
            "content": [
                "大驾滦阳避暑回，凤笙龙管内筵开。",
                "侍臣催进蒲萄酒，双捧君王万岁杯。"
            ]
        },
        {
            "title": "遁游方丈歌为刘嗣庭赋",
            "content": [
                "吾爱淮南王，种桂小山里。",
                "日与八公徒，虚游闲遁世。",
                "刘郎今是淮南孙，束书不谒诸侯门。",
                "东望蓬莱觅方丈，扶摇欲驾天池鹍。",
                "秀眉长身发如漆，惊座高谈颇奇逸。",
                "浩然俊气横清秋，穷途懒屈黄金膝。",
                "弱水岂无路，飞仙邈难期。",
                "蜕骨果有术，富贵将焉为。",
                "男儿胸次隘八区，托身何处山岩居。",
                "但令忘世即嘉遁，漫游天地背蘧庐。",
                "朝揖洪崖君，暮接浮丘伯。",
                "挂剑扶桑枝，种玉蓝田石。",
                "时人不识烟霞踪，南征北走如旋蓬。",
                "九市滚滚炎埃红，白云半间谁与同。",
                "我有十笏地，篝卜围香风，乃在天竺飞来之鹫峰。",
                "斯当扫月渡双涧，金沙别种金芙蓉。",
                "燕坐狮子床，篝灯听微钟。",
                "愿洗玻璃酌甘露，散花三绕毗耶翁。"
            ]
        },
        {
            "title": "题钟山新寺（三首）",
            "content": [
                "千载龙冈地有灵，布金重荷主恩荣。",
                "五云楼殿开兜率，一统山河际太平。",
                "贝叶传经狮子现，宝花围座象王迎。",
                "天中雨露无时降，尽沈群生劫浊清。¤"
            ]
        }
    ]
}