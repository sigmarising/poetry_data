{
    "dynasty": "明",
    "author": "葛一龙",
    "intro": "",
    "items": [
        {
            "title": "秋晚石湖作",
            "content": [
                "豁然十数里，一帆生雨西。",
                "絺花如欲语，日暮不堪携。",
                "渔户偏新郭，僧田带越溪。",
                "依依为别处，桥畔柳阴低。"
            ]
        },
        {
            "title": "舟夜有怀白石山寒山练川诸旧",
            "content": [
                "积雨溪中黑，秋天试一晴。",
                "月来犹半照，寒起近三更。",
                "水势凭鱼立，风声导虎行。",
                "梦轻江海阔，来往见潮生。"
            ]
        },
        {
            "title": "史沧如携琴过访",
            "content": [
                "樱桃花开山雨红，有客乘舟云水东，舟空只余三尺桐。",
                "仙人气骨林下风，姓名不署神相通。",
                "别云访我若不遇，自弹一曲出门去。"
            ]
        },
        {
            "title": "花朝胥江舟次与实父弟别",
            "content": [
                "今日花生日，如何不见花。",
                "时禽关别意，歌出柳风斜。",
                "晓郭暾相负，春江绿是涯。",
                "同来一宿处，临别指为家。"
            ]
        },
        {
            "title": "舟中九日",
            "content": [
                "九日渡头人，迎风倚孤棹。",
                "江空落日远，入夜生余照。",
                "无菊亦无侣，开尊自相劳。",
                "红叶点鸥波，青烟出渔灶。"
            ]
        },
        {
            "title": "秋阴",
            "content": [
                "西爽忽自晦，不知朝与昏。",
                "井上半残叶，湖中无远村。",
                "桔槔几日罢，农牧相过存。",
                "云淡一如水，野风吹到门。"
            ]
        },
        {
            "title": "寄雨公",
            "content": [
                "以尔愿初毕，一瓢行脚宽。",
                "那知出世法，不及避人难。",
                "云月千峰寺，香花五戒坛。",
                "微吟虽自好，或得寄余看。"
            ]
        },
        {
            "title": "腊八日怀圣仆",
            "content": [
                "怀君八日语，五见十年中。",
                "险阻贫兼病，西南北又东。",
                "两乡侈各健，一粥喜遥同。",
                "木末临清晓，应披看雪红。"
            ]
        },
        {
            "title": "柬凡夫",
            "content": [
                "石作藩篱树作邻，家生春菌与秋莼。",
                "偶遗书法呼儿子，未定诗篇诣孺人。"
            ]
        },
        {
            "title": "然诺行",
            "content": [
                "古人之交交以心，一语不出然诺深。",
                "今人之交交以面，然诺虽深中易变。",
                "古人不可作，今人难重陈。",
                "与君相见但饮酒，酒尽俱为行路人。"
            ]
        },
        {
            "title": "三月三十日",
            "content": [
                "夕风朝雨送行尘，行未成行过一春。",
                "绿酒散为杨柳怨，红颜销得海棠嗔。",
                "匆匆马首还车隙，历历山前更水滨。",
                "啼鸟数声三叠唱，明年今日对何人。"
            ]
        },
        {
            "title": "送徐巢友还山",
            "content": [
                "吾庐在空山，户牖白云满。",
                "有树常谡谡，余花亦纂纂。",
                "城市不可居，昼夜一何短。",
                "卖药挂驴背，行歌去人远。",
                "日落深涧中，洗足春泥暖。"
            ]
        },
        {
            "title": "许茂勋乌桕阁",
            "content": [
                "地幽霜肃气珊珊，小阁高临树树班。",
                "东顾不遥寒水渡，西来俱是夕阳山。",
                "连云送客当秋杪，片月争题落酒间。",
                "撤去四窗留半榻，尽教栖鹘看人闲。"
            ]
        },
        {
            "title": "风夜宿塘桥",
            "content": [
                "茫然山北水之东，忽露斜光下饮虹。",
                "烧烛坐堪销夜酒，望家如隔妒津风。",
                "不禁是草伤心碧，何处无花薄命红。",
                "悯默一春多半过，每当风雨在舟中。"
            ]
        },
        {
            "title": "讠乃公病自越中归寄讯",
            "content": [
                "曲曲三溪路，行行不可穷。",
                "田方足秧水，帆亦趁苕风。",
                "病得归来后，闲生坐卧中。",
                "松阴空丈室，结夏与谁同。"
            ]
        },
        {
            "title": "圣仆宿永福寺同赋空字",
            "content": [
                "萧然何所有，瓢笠与青童。",
                "住可为山长，来先问石公。",
                "梅迟若待客，松嫩已知风。",
                "一宿东林社，花龛对雨空。"
            ]
        },
        {
            "title": "湖上",
            "content": [
                "幽侣过湖上，持醪饷沙渚。",
                "对面坐相悦，绸缪以为语。",
                "垂杨团若盖，浓阴沃如雨。",
                "隔浦掉头人，扁舟亦来舣。"
            ]
        },
        {
            "title": "寄怀叶中秘时奉使出塞初还金陵",
            "content": [
                "无数江南树，萧萧待绿吹。",
                "春将归信及，星比使君迟。",
                "夜火明高垒，边风裂冻旗。",
                "间关出塞意，惟有雪鸿知。"
            ]
        },
        {
            "title": "哭从弟实父",
            "content": [
                "白下楼中别，东西一夜眠。",
                "讯知临别泪，落尽是生前。"
            ]
        },
        {
            "title": "九日送客之湘潭",
            "content": [
                "吹帽风初起，那堪吹别离。",
                "才临放騑处，已是听猿时。",
                "楚服裁应短，湘山望转疑。",
                "归期指篱落，莫比菊花迟。"
            ]
        },
        {
            "title": "雨过茂之新居俱值他出",
            "content": [
                "近远居新徙，寻求路转微。",
                "讵知连一巷，依旧掩双扉。",
                "传语经旬出，曾期昨日归。",
                "寒蝉在邻树，声带夕阳飞。"
            ]
        },
        {
            "title": "寄怀李丸",
            "content": [
                "思君夏之日，日在东园东。",
                "泉漱松根下，石摇潭影中。",
                "睹棋来木客，司果有徂公。",
                "昨夜秋声起，帷褰栗叶风。"
            ]
        },
        {
            "title": "鸠峰送万二之泖上兼寄朗倩明生舜五",
            "content": [
                "特地一抔起，宛然湖中央。",
                "与君别于此，对酒情如伤。",
                "寒水照荒路，夕风来寺香。",
                "平生二三友，相忆在鲈乡。"
            ]
        },
        {
            "title": "炼药洲与郑君熙醉题石上",
            "content": [
                "仙翁炼药处，荒草没为洲。",
                "一点水心绿，客眠如白鸥。",
                "今年太湖浅，添却几弓阔。",
                "只恐麻姑来，愁与人烟接。"
            ]
        },
        {
            "title": "喜圣仆至",
            "content": [
                "为约每无凭，今宵喜得朋。",
                "片云波上宅，残雨梦中镫。",
                "春冷花如病，斋清客当僧。",
                "看山不待霁，把臂入烟层。"
            ]
        },
        {
            "title": "毛公坛",
            "content": [
                "此公得道处，山骨何其清。",
                "草木日与习，毛羽自然生。"
            ]
        },
        {
            "title": "小除夕七里冈店宿",
            "content": [
                "岁杪还行役，投栖野店空。",
                "牛衣夫妇对，旅况主人同。",
                "爨压危檐雪，灯吹破壁风。",
                "一冬更漏接，都在此宵中。"
            ]
        },
        {
            "title": "初晴过孔先生园居得泥字",
            "content": [
                "一雨百忧集，好山空杖藜。",
                "偶从樵采去，言访石林栖。",
                "屋角蜘蛛网，檐牙燕子泥。",
                "留欢对新旭，不道夕阳西。"
            ]
        },
        {
            "title": "过姚珮卿隐居",
            "content": [
                "濑浅维舟远，山纡引路徐。",
                "相寻恐不见，相见喜何如。",
                "积雪村村断，斜阳树树疏。",
                "门人供宿酒，中馈炙枯鱼。",
                "岁事将归客，衰迟渐及予。",
                "松声动高阁，风叶乱残书。"
            ]
        },
        {
            "title": "早过邹滕",
            "content": [
                "微月隔云照，行将东曙拂。",
                "细细雨光动，霏霏舆梦入。",
                "青火不出地，荒鸡才唱一。",
                "残邑两三家，阴风哨枯骨。"
            ]
        },
        {
            "title": "赠王德操",
            "content": [
                "无日不欢然，客来犹自眠。",
                "会当修禊后，诗在永和前。",
                "花气熏为酒，山光冷压船。",
                "到门幽草遍，一径踏春烟。"
            ]
        },
        {
            "title": "观莳",
            "content": [
                "计户各成区，开塍直到湖。",
                "桔槔旋老牜孛，箪食走童乌。",
                "绿自歌边起，雨为劳者苏。",
                "穰穰从此日，饥可一年无。"
            ]
        },
        {
            "title": "送恬公东渡",
            "content": [
                "出山何草草，曾对几黄昏。",
                "落日照行脚，白云空寺门。",
                "拄瓢半死树，乞食三家村。",
                "只在太湖上，水田吹浪痕。"
            ]
        },
        {
            "title": "丹阳作",
            "content": [
                "江流河流决如矢，曲防新筑岩岩起。",
                "云连粉蝶两重城，风袅绿杨三十里。",
                "小时行远不知劳，每向长安过此桥。",
                "衰鬓还骑款段马，春泥滑滑雨飘飘。"
            ]
        },
        {
            "title": "严延甫之楚复留秦淮数日乃别",
            "content": [
                "雪里看花花里眠，莫愁飞雪到新年。",
                "愁人只有湘山路，漫入寒芦苦竹烟。"
            ]
        },
        {
            "title": "送陈徵君归四明",
            "content": [
                "秋风恋徂暑，吹动水烟热。",
                "与子结新欢，孤怀耿将别。",
                "言从若耶去，路指镜湖月。",
                "散发荡扁舟，荷花橹前折。"
            ]
        },
        {
            "title": "得潘昭度新蔡书答讯",
            "content": [
                "故人宰一邑，鸣琴事官守。",
                "飞书致予问，可继床头酒。",
                "予亦问令君，曾似春风否。",
                "春风苦不闲，吹花复吹柳。"
            ]
        },
        {
            "title": "送实父弟归便往嘉定因寄徐女廉龚仲和",
            "content": [
                "风冷夜窗鸣，离愁相对生。",
                "海潮黄歇浦，江岸石头城。",
                "穷遇悲孤调，残秋送独行。",
                "旧欢倾倒日，不减弟兄情。"
            ]
        },
        {
            "title": "松墩",
            "content": [
                "甃石乱无次，高高积寒翠。",
                "一鹤懒应门，每来松下睡。"
            ]
        },
        {
            "title": "今度生日赠之",
            "content": [
                "燕子檐花黄鸟枝，鸳鸯溪水碧天丝。",
                "连宵挈酒临高阁，几寺分灯看古碑。",
                "草圣独传章帝法，画山偏妒汉宫眉。",
                "今年闰喜逢新夏，添得春眠一月迟。"
            ]
        },
        {
            "title": "雨渡钱塘同公武",
            "content": [
                "山气郁生雷，斜风舵后催。",
                "岸青秋雨足，天白夜潮回。",
                "飘泊同吾友，艰辛一酒杯。",
                "钱塘君若问，橘社里中来。"
            ]
        },
        {
            "title": "西湖",
            "content": [
                "黛写残山带郭遥，镜浮新水不通潮。",
                "堤边绁马客投寺，花里唱歌船过桥。",
                "红粉年年化香土，春风处处长兰苕。",
                "湖心亭子湖心月，醉与何人度此宵。"
            ]
        },
        {
            "title": "桃花源",
            "content": [
                "一涧入苍烟，千花绕涧边。",
                "花开与花落，流水送流年。"
            ]
        },
        {
            "title": "徐日方水亭雨酌",
            "content": [
                "结宇芜烟际，披纱柳浪间。",
                "新莺同客到，微雨絜春还。",
                "呼取隔篱酒，看他何处山。",
                "重来须荡桨，荷叶已斑斑。"
            ]
        },
        {
            "title": "越来溪",
            "content": [
                "草烟绿凑柳垂低，桥对斜阳堕影西。",
                "听罢情歌听啼鸟，吴船摇过越来溪。"
            ]
        },
        {
            "title": "澹如过别湖上",
            "content": [
                "早来湖上棹，莫是散秋暑。",
                "呼酒斫霜鲙，乐此菰蒲渚。",
                "忽言将远离，风吹白鸥起。",
                "今日与明朝，相去五百里。"
            ]
        },
        {
            "title": "浔溪对雨",
            "content": [
                "市断溪声远，桥回野色荒。",
                "吹来数点雨，相送一孤航。",
                "涨绿平官渡，烟黄拂女桑。",
                "隔花僧共语，东去是钱塘。"
            ]
        },
        {
            "title": "过金德父墓",
            "content": [
                "相送心曾到，言寻路不迷。",
                "草齐封鬛起，山跌浪痕低。",
                "片石看人拜，孤花奈鸟啼。",
                "夜长谁慰藉，应有鹿门妻。"
            ]
        },
        {
            "title": "寒园",
            "content": [
                "玄冬浃阴沍，霜风摧灌莽。",
                "寓目鲜幽翳，一亩亦云广。",
                "日出茅檐间，云生泥壁上。",
                "偃仰足昕夕，亲朋息来往。",
                "空林如有人，互答斧冰响。"
            ]
        },
        {
            "title": "寄周公美",
            "content": [
                "溪云载屋莺啼昼，溪涨浮花柳著绵。",
                "门外小舟如意去，清斋人起卧茶烟。"
            ]
        },
        {
            "title": "雨夜舟中怀实父弟",
            "content": [
                "风急雨声乱，飒来愁满天。",
                "不知飘泊处，可有故乡船。",
                "归路关前梦，残更榜上年。",
                "半生兄弟念，多负看山眠。"
            ]
        },
        {
            "title": "陈志玄挽词",
            "content": [
                "相失知何地，风吹满面尘。",
                "自骑冀北马，不见淮南春。",
                "脱家百口累，从死一官贫。",
                "积雪高新冢，啼乌感夕邻。",
                "鸿泥留迹处，鸡絮涉江人。",
                "泉壤无朝日，厌厌得醉民。"
            ]
        },
        {
            "title": "清明",
            "content": [
                "今日还留昨日寒，一年春又客中拚。",
                "太湖石畔柴门影，鱼咂飞花上钓滩。"
            ]
        },
        {
            "title": "送范东生之滇南",
            "content": [
                "相念亦已苦，却于离处逢。",
                "江声撼独往，客路趣残冬。",
                "天尽山忽起，瘴开云复重。",
                "馆人蛮语接，计口给新舂。"
            ]
        },
        {
            "title": "烟雨楼",
            "content": [
                "烟雨楼头春乍晴，鸳鸯湖上鸟嘤嘤。",
                "中浮片席空三面，斜抱千家截半城。",
                "渔网晒来风柳变，酒船摇出浪花生。",
                "夕阳惯照凭栏妓，一抹远山红袖明。"
            ]
        },
        {
            "title": "晓行",
            "content": [
                "日出已杲杲，西月还相照。",
                "农妇饷晨耕，牛衣覆霜草。"
            ]
        },
        {
            "title": "东村",
            "content": [
                "曾闻东园公，住此不复出。",
                "年年开白花，犹是汉时样。"
            ]
        },
        {
            "title": "炼药洲",
            "content": [
                "前山绿片片，飞出云中花。",
                "欲问仙人居，仙人久移家。"
            ]
        },
        {
            "title": "可惜",
            "content": [
                "出门即是客，况已渡湖遥。",
                "可惜藤萝月，看人卧寂寥。",
                "水西龙渚石，崦上虎山桥。",
                "梦去浑无著，秋声集夜条。"
            ]
        },
        {
            "title": "野桥怀郭圣仆",
            "content": [
                "白板斜飞曲岸通，朱栏照见绿波中。",
                "故人别处犹堪忆，杨柳西边莲叶东。"
            ]
        },
        {
            "title": "夜泊长桥同斗一君熙作",
            "content": [
                "虹梁亘一里，半入溪花丛。",
                "县郭浮居绕，江门照影空。",
                "月寒春尽雪，渔集夜无风。",
                "语谓同舟客，前年过此中。"
            ]
        },
        {
            "title": "湖中别圣仆",
            "content": [
                "春湖一胡满，春蒲一胡短。",
                "时鸟鸣嘤嘤，新杨绿菀菀。",
                "日半帆阴直，风柔浪花暖。",
                "相对自生情，将离复谁绾。",
                "双舻忽向背，行行暮烟远。"
            ]
        },
        {
            "title": "灵岩山下寻黄二丈不遇",
            "content": [
                "开门见山如见君，渡湖相问不相闻。",
                "篱边野水淡秋色，屋上老乌啼夕曛。",
                "邻人为说携家去，更入青山最深处。",
                "溪寒路狭难独行，短棹空维乌桕树。"
            ]
        },
        {
            "title": "八月十五盘龙寺",
            "content": [
                "历历三年看月愁，燕山楚水白门楼。",
                "不知何处明年夜，更忆盘龙寺里秋。"
            ]
        },
        {
            "title": "溪南夜泊",
            "content": [
                "秋晦舟中夜，相看独有灯。",
                "随缘聊寄宿，宁道不如僧。",
                "溪对桥双影，云低水一层。",
                "疏疏风柳外，虫响乱渔淜。"
            ]
        },
        {
            "title": "别曲",
            "content": [
                "具区桥下水悠悠，具区桥边郎发舟。",
                "郎舟好载青山去，免使蛾眉相对愁。"
            ]
        },
        {
            "title": "送衲公之彭门兼寄实甫",
            "content": [
                "落叶满风寺，乱禽号雪园。",
                "独持空钵去，何处乞朝昏。",
                "野甸荒残烧，河堤积冻痕。",
                "倘然逢阿弟，已是到彭门。"
            ]
        },
        {
            "title": "新丰晓行",
            "content": [
                "土屋暖堪睡，主人灯在门。",
                "爰循疲马路，渐入远鸡村。",
                "山瘠乘霜气，沟深冻月痕。",
                "隔疆兵燹地，一邑几家存。"
            ]
        }
    ]
}