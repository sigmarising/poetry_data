{
    "dynasty": "明",
    "author": "徐祯卿",
    "intro": "",
    "items": [
        {
            "title": "从军行",
            "content": [
                "五垒神兵下玉门，倒倾西海蹴昆仑。",
                "轻车夜渡交河水，斩首先传吐谷浑。"
            ]
        },
        {
            "title": "猛虎行",
            "content": [
                "上山晨采樵，下山逢猛虎。",
                "深林丛薄不可度，熊貔巉岩兮向我怒。",
                "虎欲食我低头据地而长号，使我心悲泪如雨。",
                "舍中无人，言父与妻。",
                "爨下又无食，使我孤儿啼。",
                "拔剑前致词：“尔胡不仁至此为！凌牙锯齿，食人之肝。",
                "拒骨而撑尸，膏血布川谷。",
                "乌衔其肉，倒挂东南枝。",
                "”恻恻草野中，行哭声正悲。",
                "娇女行采桑，道逢野虎抟食之。",
                "沧浪之天更不慈，猛虎瞑目若摇思。",
                "便复舍我置道傍，我欲东归河无梁。",
                "绵绵邈邈，思我故乡。",
                "嗟尔行路人，猛虎当关慎莫行，思我父母多苦辛。",
                "吁嗟猛虎白额狸斑而黑文，何不渡河而去从彼豺狼群？城",
                "中咆哮竟夕闻，吾将诉汝泰山君。",
                "《猛虎行》且莫歌，泰山之君奈若何！"
            ]
        },
        {
            "title": "效闺中语（二首）",
            "content": [
                "绣罢还呼姊妹看，午风晴日满栏干。",
                "花间打散双蝴蝶，飞过墙儿又作团。"
            ]
        },
        {
            "title": "答顾郎中华玉",
            "content": [
                "昔居长安西，今居长安北。",
                "蓬门卧病秋潦繁，十日不出生荆棘。",
                "牵泥匍匐入学宫，马瘦翻愁足无力。",
                "慵疏颇被诸生讥，虚名何用时人识。",
                "京师卖文贱于土，饥肠不救齑盐食。",
                "去年作吏在法曹，月俸送官空署职。",
                "床头一瓮不满储，囊里无钱作沽直。",
                "归来困顿不得醉，儿女荒凉妇叹息。",
                "今年调官去懊恼，苦笑先生禄太啬。",
                "釜中粟少作糜薄，白碗盛来映肤色。",
                "丈夫但免沟壑辱，日饮藜羹胜羊肉。",
                "平生富贵亦何有，羸躯幸自弛耕牧。",
                "但愿时丰民物安，官府清廉盗贼伏。",
                "人人鼓腹厌粱菽，先生虽病甘苜蓿。",
                "一朝雷雨濯亨衢，坐见诸公执中轴。",
                "先生翛然卷怀退，茅斋归向南山卜。"
            ]
        },
        {
            "title": "送顾马湖孔昭（二首）",
            "content": [
                "锦水由来胜若耶，兰桡三月泛桃花。",
                "巴儿见客能歌舞，蜀女明妆笑浣纱。"
            ]
        },
        {
            "title": "大道曲",
            "content": [
                "长安楼阁互相望，户户珠帘十二行。",
                "绿水过桥通酒市，春风下马有垂杨。"
            ]
        },
        {
            "title": "古意二首赠刘子",
            "content": [
                "楚妃一失宠，独宿楚江阴。",
                "虽念容华落，终怜缱绻心。",
                "闻说章台畔，畋游欢自淫。",
                "今日宫中事，不言谗妒深。"
            ]
        },
        {
            "title": "和答石田先生落花（四首）",
            "content": [
                "不须惆怅绿枝稠，毕竟繁华有断头。",
                "夜雨一庭争怨惜，夕阳半树小淹留。",
                "佳人踏处弓鞋薄，燕子衔来别院幽。",
                "满目春光今亦老，可能更管镜中愁。¤"
            ]
        },
        {
            "title": "代炀帝寄内人曲",
            "content": [
                "藕丝一尺自言长，情人怀情那可量。",
                "愿得牵心渡淮水，勿畏风波作小伤。"
            ]
        },
        {
            "title": "内中偶述",
            "content": [
                "朱筥殊方贡，黄旗使者回。",
                "内园春未到，青笋渡江来。"
            ]
        },
        {
            "title": "送范静之迁威州（四首）",
            "content": [
                "玉罍为糟蘖，巴川即酒泉。",
                "乘舟捉明月，直到女牛边。"
            ]
        },
        {
            "title": "江南乐八首代内作",
            "content": [
                "野凫生雏时，乃在河沚中。",
                "可怜生羽翼，各自恋菰丛。"
            ]
        },
        {
            "title": "步出西阊吟",
            "content": [
                "步出西阊里，草繁路如缕。",
                "四望何所有，遥见丘坟郁丱丱。",
                "悲风萧条百鸟声，寒日潜光昏黍稌。",
                "低徊步念不自已，魂魄终当归此土。",
                "还家语妻子，桃根摧伤李代腐。",
                "沈吟此曲不敢尽，恐君流酸彻肺腑。"
            ]
        },
        {
            "title": "送范静之迁威州（四首）",
            "content": [
                "闻上巴江峡，黄牛峡最迟。",
                "君听流水意，何似陇头悲。"
            ]
        },
        {
            "title": "效何逊咏倡家",
            "content": [
                "帘栊秋未晚，花雾夕偏佳。",
                "暗牖通新烛，虚堂闻落钗。",
                "淅淅乌栖树，明明月堕怀。",
                "相思不可见，兰生故绕阶。"
            ]
        },
        {
            "title": "拟谢朓邯郸才人嫁为厮卒妇",
            "content": [
                "靡靡辞掖庭，殷勤谢故媛。",
                "今朝一羽捐，宿昔千金选。",
                "自怨恩命薄，不恨红颜贱。",
                "夜雨长蘼芜，秋风入团扇。",
                "那忍见可怜，脱钗市玉燕。"
            ]
        },
        {
            "title": "赠王渊之",
            "content": [
                "君不见十月狂风吹白雪，长安城中地欲裂。",
                "朱门酒垆红炙天，空里琼花旋消灭。",
                "由来都国盛繁华，青云络绎满仙车。",
                "浪说黄金赐寒士，争言白璧谒侯家。",
                "骄矜意气遥相羡，片善朝推蒙夕荐。",
                "待诏虚沉金马门，传宣直上麒麟殿。",
                "王郎濩落尔何求，千里乘驴被黑裘。",
                "空论作赋称才子，未肯低眉事贵游。",
                "知君不得逢杨意，终愧明时老督邮。",
                "",
                ""
            ]
        },
        {
            "title": "江南乐八首代内作",
            "content": [
                "还乡信自乐，望近转於邑。",
                "阿母见儿归，定自持侬泣。"
            ]
        },
        {
            "title": "拟萧子显春别曲（四首。以下迪功五集）",
            "content": [
                "杂草积色满河塘，杨柳覆额映娇黄。",
                "春心春望不可极，陇北辽阳俱断肠。"
            ]
        },
        {
            "title": "和答石田先生落花（四首）",
            "content": [
                "歌酒栏干事已非，玉人惆怅卷罗帏。",
                "可堪荏苒争先谢，更不踌躇各自飞。",
                "尽扫庭枝风敛怨，偶粘尘网雨冲围。",
                "今朝蝶似长安客，差况残春寂寞归。¤"
            ]
        },
        {
            "title": "结客少年场行",
            "content": [
                "雪刃亲将报不平，千金购首未分明。",
                "醉游酒市无人识，自鬻朱门变姓名。"
            ]
        },
        {
            "title": "凤凰山园杂咏（二首）",
            "content": [
                "仙人好博弈，时下绿云中。",
                "一片苍苔石，落花长自红。"
            ]
        },
        {
            "title": "在武昌作",
            "content": [
                "洞庭叶未下，潇湘秋欲生。",
                "高斋今夜雨，独卧武昌城。",
                "重以桑梓念，凄其江汉情。",
                "不知天外雁，何事乐南征。"
            ]
        },
        {
            "title": "江南乐八首代内作",
            "content": [
                "江南道里长，荆襄在何处。",
                "闻郎昨夜语，五月潇湘去。"
            ]
        },
        {
            "title": "过乔侍郎省中因怀献吉",
            "content": [
                "东掖当年署，长廊故柳斜。",
                "久辞陈子榻，重谒谢公衙。",
                "厅事垂蛛网，高檐噪晚鸦。",
                "风烟那可忆，飘泊惜瑶华。"
            ]
        },
        {
            "title": "燕京四时歌（四首）",
            "content": [
                "蓟门桑叶落滹沱，代北浮云鸿雁多。",
                "莫向云中传尺素，空将明月对颦蛾。"
            ]
        },
        {
            "title": "拟古宫词（七首）",
            "content": [
                "剑舞戎歌乐未休，煌煌芝火五城楼。",
                "班姬独卧昭阳殿，却卷珠帘望女牛。"
            ]
        },
        {
            "title": "鹞雀行",
            "content": [
                "白鹞捉黄雀，斜盘下九天。",
                "岂知南山侧，复有虞人弦。",
                "一发中双翼，忽毙青云端。",
                "行人皆抚掌，仰视落飞翰。",
                "弓矢悬马头，少年坐雕鞍。",
                "持归咸阳市，百鸟争聚观。",
                "美酒白玉缸，肉腊黄金槃。",
                "乐哉今日宴，四座争万年。"
            ]
        },
        {
            "title": "和答石田先生落花（四首）",
            "content": [
                "飘荡东西不自持，多情牵惹有飞丝。",
                "恩私漫忆曾攀手，精魄难抛未冷枝。",
                "每戒儿童摇树戏，空烦道路隔墙窥。",
                "经春为尔添新债，开费清樽落费诗。"
            ]
        },
        {
            "title": "安南歌送沈使君",
            "content": [
                "借问炎交路若何，片帆南指广州过。",
                "知君怕见榔桄树，近岭猿声日渐多。"
            ]
        },
        {
            "title": "赠唐居士",
            "content": [
                "闲居嗒嗒醉呜呜，转觉微情与世疏。",
                "贫剩氍毹犹让鹿，病抛鱼肉久甘蔬。",
                "一龛碧火蒲团夜，十亩黄柑酒瓿车。",
                "兹事若成须报我，菟裘随地着吾庐。"
            ]
        },
        {
            "title": "拟古宫词（七首）",
            "content": [
                "狗监离宫承宴欢，掖庭通晚不回銮。",
                "那能夜夜长门里，银烛薰衣待漏残。"
            ]
        },
        {
            "title": "效庾信作",
            "content": [
                "绮梁文桂刻，椒壁石脂漫。",
                "镜床雕孔雀，窗箔织青鸾。",
                "斜牖银河转，空庭白露团。",
                "梨花初浴雾，竹影尚低寒。",
                "不如纨帐里，谁复梦怀兰。"
            ]
        },
        {
            "title": "燕京四时歌（四首）",
            "content": [
                "葡萄新酒泼流霞，十月燕山雪作花。",
                "天子后庭夸玉树，昭君胡服拂琵琶。"
            ]
        },
        {
            "title": "送顾马湖孔昭（二首）",
            "content": [
                "巴东明月巴西歌，两岸梅花羌笛多。",
                "一曲停桡双泪落，猿声三峡若为过。"
            ]
        },
        {
            "title": "送友",
            "content": [
                "瓜生葛薪下，缘蔓义相因。",
                "人生结交故，婉娈自怀亲。",
                "交义谅不远，戚若同株根。",
                "勿采棘下瓜，棘伤多苦辛。",
                "不惜伤者苦，但恐株荄分。",
                "念当与子别，恻恻伤我神。"
            ]
        },
        {
            "title": "白甿歌",
            "content": [
                "三星烁烁花满堂，素腕盈盈出洞房。",
                "垂罗映頠耀明妆，皦若云中开月光。",
                "流情盼君君莫忘，停歌节舞进玉觞，愿君安坐夜未央。",
                "旨酒千壶列东厢，美人如花娇北堂。",
                "齐歌合舞圣世昌，愿得欢娱永未央。",
                "脂车秣马且踟蹰，百年之会忽须臾。",
                "东流之水西飞乌，今我不乐何为乎？"
            ]
        },
        {
            "title": "怀往（二首）",
            "content": [
                "昔我逢休景，结交共云翔。",
                "秦客穆修矩，鲁生蔚令章。",
                "同声展言笑，四座发芬芳。",
                "北牖湛清酒，明月出西方。",
                "广署灭流尘，兰灯扬朱光。",
                "极意连篇翰，良夜殊未央。",
                "欢宴丰时豫，千秋焉可忘。",
                "流光一朝绝，抚膺增慨慷。¤"
            ]
        },
        {
            "title": "送范静之迁威州（四首）",
            "content": [
                "吾怜范巨卿，悃愊不邀名。",
                "作吏竹林下，清风讼狱平。",
                "与君同得罪，独窜夜郎城。",
                "万里巴江水，相思猿狖鸣。¤"
            ]
        },
        {
            "title": "文章烟月",
            "content": [
                "风霜独卧闲中病，时节偏催壑口蛇。",
                "篱下落英秋半掬，灯前新梦鬓双华。",
                "文章江左家家玉，烟月扬州树树花。",
                "会待此心销灭尽，好持斋钵礼毗耶。"
            ]
        },
        {
            "title": "拟古宫词（七首）",
            "content": [
                "君王无事日临戎，韎韐亲调白玉弓。",
                "千骑红袍齐扈跸，臂鹰遥出建章宫。"
            ]
        },
        {
            "title": "从军行",
            "content": [
                "青天碛路挂金微，明月洮河树影稀。",
                "胡雁哀鸣飞不渡，黄云戍卒几时归？"
            ]
        },
        {
            "title": "少年行",
            "content": [
                "生长在边城，骑射有声名。",
                "召募河源去，长屯都护营。",
                "登山望敌气，间道击胡兵。",
                "十决推雄战，连呼扶汉旌。",
                "云中息刁斗，天上扫搀抢。",
                "坐弄胡笳月，梅花陇水清。"
            ]
        },
        {
            "title": "寄华玉",
            "content": [
                "去岁君为蓟门客，燕山雪暗秦云白。",
                "马上相逢脱紫貂，朝回沽酒城南陌。",
                "燕山此日雪雰雰，只见秦云不见君。",
                "胡天白雁南飞尽，千里相思那得闻。"
            ]
        },
        {
            "title": "平陵东行",
            "content": [
                "共工触天补女娲，后羿射之摧九乌。",
                "君不见泰山之高屹天柱，有时东崩海水枯。",
                "秦人筑长城，东笞夷貊北击胡，开阖地户天下枢。",
                "九关虎豹下食人，髑髅飞血昏风尘，四海望之威天神。",
                "亦有荆轲起报仇，裂眦向天天为愁，拔剑一呼震万乘。",
                "快哉壮士谁与俦，儒生抗眉论尧舜，敛手待烹良可羞。",
                "上卿执圭古崇侈，鲁生弃之若敝屣。",
                "鸿毛轻死为二桃，笑杀田疆与冶子。",
                "龙蛇消息各有时，白石落落人岂知。",
                "季布髡为奴，范睢乃是粪下儿。",
                "一朝云雷起屯厄，挥刃脱缚扬高眉。",
                "我今伛偻困蝼蚁，吹沙吸呷若鲋鲤。",
                "牛涔蠕蠕岂足活，河伯向我夸秋水。",
                "夜梦凭云忽上天，倾山倒海作龙渊。",
                "天门中开绕赤电，霓旌雷车导我前。",
                "空山飒飒走霹雳，草木摧拉飞炎烟。",
                "丈夫未足哀困穷，仰叹白日回英风。",
                "不能鼓行青海上，亦当击剑咸阳之市中。",
                "宁学鉏麑触槐死，羞言投阁仕莽公。",
                "吾悲夫二子之死也，诚如寒蚓与秋蓬。"
            ]
        },
        {
            "title": "江南乐八首代内作",
            "content": [
                "人言江南薄，江南信自乐。",
                "采桑作蚕丝，罗绮任侬着。"
            ]
        },
        {
            "title": "榆塞叹",
            "content": [
                "榆塞西来草似烟，洛阳东望月如钱。",
                "回肠时时辘轳转，兰心夜夜膏火然。",
                "虫吟下床露入幔，天河沈沈云曼曼。",
                "青桐玉井一叶秋，满城寒砧星物换。",
                "空传草草一行书，谁寄遥遥千里叹。",
                "会日苦少别离长，人生失意恒过半。"
            ]
        },
        {
            "title": "和叔英怀西崦",
            "content": [
                "日暮天寒犹旅舍，风霜裘敝故栖栖。",
                "悲伤世路吾怜阮，阔略时情子笑嵇。",
                "狼籍镜痕收白发，团圞灯影饭黄齑。",
                "此心合废功名愿，何况家山在崦西。"
            ]
        },
        {
            "title": "拟古宫词（七首）",
            "content": [
                "驰道毵毵御柳垂，春风挟弹羽林儿。",
                "武皇亲御长杨殿，敕与龙驹控鬛骑。"
            ]
        },
        {
            "title": "春思",
            "content": [
                "渺渺春江空落晖，旅人相顾欲沾衣。",
                "楚王宫外千条柳，不遣飞花送客归。"
            ]
        },
        {
            "title": "春思",
            "content": [
                "渺渺春江空落晖，行人相顾欲沾衣。",
                "楚王宫外千条柳，不遣飞花送客归。"
            ]
        },
        {
            "title": "燕",
            "content": [
                "风暖池塘得意春，水芹烟草一回新。",
                "傍花掠羽差差影，冲雨归巢煦煦亲。",
                "眼底兴衰王谢宅，楼中思怨绮罗人。",
                "闲追往事如相话，只有侬家似旧贫。"
            ]
        },
        {
            "title": "九日游眺二绝句",
            "content": [
                "西门沙丘颓欲崩，思望芒山强自登。",
                "正愁陇树模糊甚，更著浮云蔽泰陵。"
            ]
        },
        {
            "title": "落花怨",
            "content": [
                "青枝参差露华浥，落花辞春不能泣。",
                "芳闺年少对踌躇，有情无言空怏悒。",
                "落花含羞拟谢问，颜色与卿不相及。",
                "江上横波暮转深，江干燕泥生紫蘋。",
                "前程零落不可保，多谢娇痴薄命人。"
            ]
        },
        {
            "title": "秋气篇",
            "content": [
                "边城秋气肃，夜惨角声长。",
                "废草烟中绿，寒云塞上黄。",
                "万里警烽火，十载忆河梁。",
                "闻砧俱掩泣，见月共愁乡。",
                "亦有观津妇，仍闻洛下妆。",
                "啼粉生阴藓，孤衾恋故香。",
                "当窗工织素，织指怯缝裳。",
                "络纬萧萧雨，蒹葭夜夜霜。",
                "镜尘深一尺，书泪漫千行。",
                "妾心岂畏晚，思君诚可伤。"
            ]
        },
        {
            "title": "羽林少年行",
            "content": [
                "宝马平驰过夕阴，飞丸遥堕掌中金。",
                "不知富贵缘何事，偏动青楼瞥见心。"
            ]
        },
        {
            "title": "彭蠡",
            "content": [
                "茫茫彭蠡口，隐隐鄱阳岑。",
                "地涌三辰动，江连九派深。",
                "扬舲武昌客，发兴豫章吟。",
                "不见垂纶叟，烟波空我心。"
            ]
        },
        {
            "title": "入沛",
            "content": [
                "落日遍草色，游子入沛乡。",
                "如何缅兹土，能令心慨慷。",
                "道逢守津吏，问客来何方。",
                "一为陈风俗，三叹久徬徨。",
                "前者贰尹家，会客具酒浆。",
                "遣吏出市物，吏私入己囊。",
                "尹讯卑以纾，吏言伉以张。",
                "回身赴入河，尹慑亲扶将。",
                "矫矫鸷悍气，重忿复轻亡。",
                "由来英雄气，傥荡出芒砀。",
                "予听此言立，侧想《大风》章。",
                "抚剑一为歌，春宇无精光。",
                "原野厉长飙，飞鸟不遑翔。",
                "瞿瞿蟋蟀叹，凄恻感陶唐。"
            ]
        },
        {
            "title": "将进酒",
            "content": [
                "将进酒，乘杜康。",
                "大白砗磲为罂锦，作幂燕京字琥珀。",
                "朱缗三千酒一石，君呼六博我当掷。",
                "盘中好采颜如花，鸳鸯分翅真可夸。",
                "壶边小姬拔汉帜，壮士失色徒喧哗。",
                "拉君髯，劝君酒，人间得失那复有。",
                "男儿运命未亨嘉，张良空槌博浪沙。",
                "秦皇按剑搜草泽，竖子来为下邳客。",
                "一朝崛起佐沛公，身骑苍龙被赤舄。",
                "灭秦蹙项在掌间，始知桥边老人是黄石。",
                "狂风吹沙涨黑天，天山雪片落酒筵。",
                "锦屏绣幕不觉暖，齐讴赵舞绕膝前。",
                "人生遇酒且快饮，当场为乐须少年，何用窘束坐自煎。",
                "阳春岂发断蓬草，白日不照黄垆泉。",
                "君不见刘伶好酒无日醒，幕天席地身冥冥。",
                "其妻劝止之，举觞向天白，妇人之言不足听。",
                "又不见汉朝公孙称巨公，脱粟不舂为固穷。",
                "规行矩步自衒世，不若为虱处裈中。",
                "丈夫所贵岂穷苦，千载倜傥流英风。",
                "人言徐卿是痴儿，袖中吴钩何用为。",
                "长安市上歌击筑，坐客知谁高渐离。",
                "我醉且倒黄金罍，世人笑我驩糟而扬醨。",
                "吁嗟！屈原何清，渔父何卑。",
                "鲁连乃蹈东海死，梅福脱帽青门枝。",
                "明朝走马报仇去，襄子桥边人岂知。"
            ]
        },
        {
            "title": "送范静之迁威州（四首）",
            "content": [
                "尔向巫山日，瞿塘春可怜。",
                "柳丝娇绿水，白雪媚阳天。"
            ]
        },
        {
            "title": "唐生将卜筑桃花坞谋家无赀贻书见让寄此解嘲",
            "content": [
                "予昔攀白日，虹霓干紫庭。",
                "浮沉帝座侧，无人知岁星。",
                "侧待公车无所欢，聊骑天马出长安。",
                "南下苍江浮七泽，还携谢客弄波澜。",
                "青倪中开秀庐岳，瀑布洒入千峰寒。",
                "冥冥仙气贯南斗，直欲凌身烧大丹。",
                "回裾西拂巫山浦，浩荡欢心间云雨。",
                "归来欲奏楚王书，汉主上林方好武。",
                "黄金不遇心自吁，白璧无媒翻见侮。",
                "昨日结交燕少年，酣歌击筑市中眠。",
                "正逢天子失颜色，夺俸经时无酒钱。",
                "入门百结鹔鹴尽，笑立文君明镜前。",
                "却思旧日高阳侣，黄公酒垆何处边。",
                "天下绨袍谁不怜，郄卿未具山中橐，何人为买剡溪田。",
                "唐伯虎，真侠客。",
                "十年与尔青云交，倾心置腹无所惜。",
                "击我剑，拂君缨。",
                "请歌《鹦鹉篇》，为奏朱丝绳。",
                "胡为扰扰苍蝇之恶声？我今蹭蹬尚如此，嗟尔悠悠世上名",
                "。"
            ]
        },
        {
            "title": "简伯虎",
            "content": [
                "麻纸功名笑浪传，如今袖手了尘缘。",
                "交朋零落看书札，花月萧条问酒钱。",
                "数里青山骑犊醉，一床黄叶拥秋眠。",
                "心期兀兀成幽病，谁与高人办草廛。"
            ]
        },
        {
            "title": "土城（以下皇甫氏刊《外集》）",
            "content": [
                "边风万里来，忽聚土城口。",
                "土城无人行，独客倚衰柳。",
                "惊沙何冥冥，古树临荒戍。",
                "身是太平人，愁见沙漠路。"
            ]
        },
        {
            "title": "沅溪潘进士在长安逆旅中见庭下山丹花诘其主",
            "content": [
                "故苑花空发，他乡莺自啼。",
                "主人孤馆里，斜日楚云西。",
                "",
                ""
            ]
        },
        {
            "title": "秋日怀李郎中",
            "content": [
                "秋兴因高赋，雄才忆省郎。",
                "山川思不极，云树莽葱苍。",
                "对酒知时变，看花感别长。",
                "如何霜后雁，犹未达潇湘。"
            ]
        },
        {
            "title": "驾出南郊退简边乔二太常",
            "content": [
                "斋殿銮舆下，郊宫凤野开。",
                "霜戈迎日动，芝盖拂云来。",
                "辇道前旌直，钩陈翼骑回。",
                "甘泉枚朔侍，词赋接仙才。"
            ]
        },
        {
            "title": "陇头流水歌三叠代内作",
            "content": [
                "陇水鸣不止，似闻阿儿语。",
                "出门不见人，肝肠断绝汝。"
            ]
        },
        {
            "title": "从军行",
            "content": [
                "远逐胡兵浃夜行，平明深雪陷龙城。",
                "重围三日无炊黍，犹突龙骓溃虏营。"
            ]
        },
        {
            "title": "怀往（二首）",
            "content": [
                "穴虫测序改，客鸟知时宴。",
                "严风振中野，凝霜薄飞观。",
                "褰裳启东户，河星出有灿。",
                "耿耿不遑寐，沉思遂回乱。",
                "何以终遥夕，明灯且濡翰。",
                "自我违之子，苑藻绝流玩。",
                "郢斤不存目，流俗耻垩墁。",
                "块处空堂中，谁为发言粲。",
                "感慨申微词，伫立倚长叹。"
            ]
        },
        {
            "title": "苦寒行",
            "content": [
                "凛凛朔气运，悠悠玄象驰。",
                "北鄙何萧条，漠野恒凄其。",
                "崇霜依岫结，峨冰凭岸滋。",
                "飞砂塞门来，胡马厉长悲。",
                "漂漂密雪兴，叆叆繁云垂。",
                "穷兽啼原泽，饥乌号树枝。",
                "无衣叹秦风，卒岁咏豳诗。",
                "伊予炎荒士，飘飖寄边陲。",
                "风土有本性，狐貉非所宜。",
                "饮浆岂执热，怀纩犹抱絺。",
                "处燥常畏疡，久凉诚恶痺。",
                "寄谢父与母，游子难久居。"
            ]
        },
        {
            "title": "月",
            "content": [
                "故园今夜月，迢递向人明。",
                "只自悬清汉，那知隔凤城。",
                "气兼风露发，光逼曙乌惊。",
                "何事江山外，能催白发生。"
            ]
        },
        {
            "title": "长陵西望泰陵",
            "content": [
                "昔送宫车出，长悲西雍门。",
                "今来寒食节，独望灞陵园。",
                "杳杳仙城闭，萋萋封树繁。",
                "当时侍从客，恸哭几人存。"
            ]
        },
        {
            "title": "九日游眺二绝句",
            "content": [
                "频年摇落寄边州，无赖今晨强出游。",
                "从教乌帽欺人发，不耐黄花乱客愁。"
            ]
        },
        {
            "title": "怀邢处士参",
            "content": [
                "梨花分月一枝明，吟着君诗绕树行。",
                "闻说里门多下马，若为人世可逃名。",
                "寂寥风雨眠僧舍，谈笑杯盘醊豆羹。",
                "数亩山田是吾志，与君终老饭香粳。"
            ]
        },
        {
            "title": "燕京四时歌（四首）",
            "content": [
                "天柳垂丝拂建章，银冰千片落金塘。",
                "烟花万国行人度，遥指蓬莱春日光。"
            ]
        },
        {
            "title": "十六夜月",
            "content": [
                "乍满亏俄及，缘明晦易侵。",
                "不妨愁玉兔，尝恐近浮阴。",
                "白露丹枫远，清光紫闼深。",
                "如何鸿雁急，噭噭有惊音。"
            ]
        },
        {
            "title": "江南乐八首代内作",
            "content": [
                "阳春二月时，桃李花参差。",
                "寄言诸姊妹，莫遣恶风吹。"
            ]
        },
        {
            "title": "独立",
            "content": [
                "独立溪烟絮帽斜，行人停路问三叉。",
                "儿童树底烧残叶，估客河中问酒家。",
                "日暮啄饥喧野雀，天寒争宿集荒鸦。",
                "官桥寂寞梅花发，愁见南枝又岁华。"
            ]
        },
        {
            "title": "拟萧子显春别曲（四首。以下迪功五集）",
            "content": [
                "雾里纤纤新月光，机中少妇织流黄。",
                "可怜断丝不如泪，零落时续不能长。"
            ]
        },
        {
            "title": "大殡词",
            "content": [
                "阳月群阳闭玉泉，六龙回驭伏虞渊。",
                "蓬莱阁下千官哭，一代山河十八年。",
                "平明中使忽传来，辞奠群宗太庙开。",
                "金井桥边仙辇别，隆宗门外哭声回。"
            ]
        },
        {
            "title": "徐姬诗",
            "content": [
                "绕廊吟罢杨花句，欲觅杨花树已空。",
                "日暮街头春雪散，杜鹃无力泣东风。",
                "",
                ""
            ]
        },
        {
            "title": "江南乐八首代内作",
            "content": [
                "橘生江上洲，过江化为枳。",
                "情性本非殊，风土不相似。"
            ]
        },
        {
            "title": "晓下庐山",
            "content": [
                "下山鼯鼠啼，藤竹使人迷。",
                "多谢东林月，殷勤过虎溪。"
            ]
        },
        {
            "title": "送耿晦之守湖州",
            "content": [
                "远下吴江向霅川，高秋风物倍澄鲜。",
                "幹緌菰叶翠相乱，锦石游鳞清可怜。",
                "邮渚挝频津吏鼓，渔歌唱近使君船。",
                "吴兴岘山足胜事，汉水襄阳空昔贤。"
            ]
        },
        {
            "title": "偶述",
            "content": [
                "圣人嘉礼在元年，内使新从十道还。",
                "欲遣鸾仪迎月姊，禁中宣敕会金钱。"
            ]
        },
        {
            "title": "陇头流水歌三叠代内作",
            "content": [
                "陇水呜咽流，各自东西下。",
                "生男不下堂，生女弃中野。"
            ]
        },
        {
            "title": "青门歌送吴郎",
            "content": [
                "吴郎醉嗜长安酒，落魄自言为客久。",
                "走马频看上苑花，回鞭几折青门柳。",
                "青门曈曈鱼钥开，乳燕游丝相逐来。",
                "柳下雕鞍留别袂，花间酒盏覆苍苔。",
                "浮云去去辞城阙，芳草连天那可歇。",
                "野店春风听早莺，关河晓树悬星月。",
                "千里淮流双画桡，广陵驿前逢暮潮。",
                "落日帆归扬子渡，青山家对伯通桥。",
                "吾家流水元非隔，宛转胥台通巷陌。",
                "草长难寻仲蔚居，林深不辨陶潜宅。",
                "清溪屋下可垂纶，复有莼羹足献亲。",
                "君归倘食冰丝鲙，为念羁栖塞北人。"
            ]
        },
        {
            "title": "从军行",
            "content": [
                "贰师将军初出师，横行十万羽林儿。",
                "隔河追斩呼韩将，乌垒高悬太白旂。"
            ]
        },
        {
            "title": "燕京四时歌（四首）",
            "content": [
                "暑殿金泉枕碧山，清凉楼阁五台间。",
                "赤日不行葱岭北，雪花长绕玉门关。"
            ]
        },
        {
            "title": "拟萧子显春别曲（四首。以下迪功五集）",
            "content": [
                "春风戏蝶一庭花，落日聚雀空城麦。",
                "半床敝帐掩朝寒，满镜新愁减钗泽。",
                "贞志宁忘陌上桑，同心共指西陵柏。¤"
            ]
        },
        {
            "title": "陇头流水歌三叠代内作",
            "content": [
                "下陇磨剪刀，刀涩指爪柔。",
                "将刀断割水，那用东西流。"
            ]
        },
        {
            "title": "赠别献吉",
            "content": [
                "尔放金鸡别帝乡，何如李白在浔阳。",
                "日暮经过燕赵客，解裘同醉酒垆傍。",
                "徘徊桂树凉飙发，仰视明河秋夜长。",
                "此去梁园逢雨雪，知予遥度赤城梁。"
            ]
        },
        {
            "title": "送萧若愚",
            "content": [
                "送君南下巴渝深，予亦迢迢湘水心。",
                "前路不知何地别，千山万壑暮猿吟。"
            ]
        },
        {
            "title": "追录旧作",
            "content": [
                "衡阳声断雁回踪，南国飘零烟莽中。",
                "纸幔燃灯寒夜雨，水楼吹笛菊花风。",
                "谁敲急杵催山月，独语愁心对草虫。",
                "病骨秋容两无赖，一樽挥袂泣飞蓬。"
            ]
        },
        {
            "title": "雨泊",
            "content": [
                "莲窝渡头燕双语，杨柳萧疏洒飞雨。",
                "五日舟行一日程，客梦邅回厌湾浦。",
                "溪烟卧水澹不流，沙草萦毛细难数。",
                "淹泊空滩归意迷，背雨来船自鸣橹。"
            ]
        },
        {
            "title": "和答石田先生落花（四首）",
            "content": [
                "门掩残红树树稀，客车休访雨中泥。",
                "蜂攀故蕊将须护，鸟过空枝破血啼。",
                "半月帘栊风不定，一川烟景日沉西。",
                "先生卧病浑难管，拾得余英醉里题。¤"
            ]
        },
        {
            "title": "拟古宫词（七首）",
            "content": [
                "十五承恩侍衮旒，宫中初拜大长秋。",
                "见说上林陪羽猎，君王同着紫云裘。"
            ]
        },
        {
            "title": "塞上曲",
            "content": [
                "风急交河水正浑，黄沙日落战云昏。",
                "牛羊满地干戈里，独立营门望五原。"
            ]
        },
        {
            "title": "王昭君",
            "content": [
                "辛苦风沙万里鞍，春红微淡黛痕残。",
                "单于犹解怜娇色，亲拂胡尘带笑看。"
            ]
        },
        {
            "title": "送友人还吴",
            "content": [
                "阳月随阳雁，遥从塞上来。",
                "北人江北望，不见陇头梅。",
                "坐下杨朱泪，吟为庄舄哀。",
                "聊传数行札，千里送君回。"
            ]
        },
        {
            "title": "观舞歌",
            "content": [
                "今夕何夕灯满堂，金钗夜舞华瑟傍。",
                "香风拍袂红霞举，玉腕矫矫凌虚翔。",
                "飘飘云步荡轻佩，八鸾协律鸣锵锵。",
                "花柔玉软两无力，宛转应节随低昂。",
                "蟠身蹲伏龟鹤息，延颈直跱螭龙长。",
                "明珠圆转盘四角，新莲袅娜波中央。",
                "繁歌急调相迫促，紫燕双入虚帘忙。",
                "粉脂凝汗朱颜发，明月空梁添素光。",
                "座中豪客燕赵产，快赏一举连十觞。",
                "吴才虽不胜杯酌，能握绮笔挥词章。",
                "聊酬一曲当缣素，清腕不让湓阳郎。",
                "湓阳涕泗苦不足，风流讵及吴才狂。"
            ]
        },
        {
            "title": "效闺中语（二首）",
            "content": [
                "小小亭台曲曲栏，支颐独倚悄无言。",
                "杨花飞处春衫薄，风信今朝第几番。"
            ]
        },
        {
            "title": "送士选侍御",
            "content": [
                "壮士乐长征，门前边马鸣。",
                "春风三月柳，吹暗大同城。",
                "芦沟桥下东流水，故人一樽情未已。",
                "胡天飞尽陇头云，唯见居庸暮山紫。",
                "羡君鞍马速流星，予亦孤帆下洞庭。",
                "塞北荆南心万里，佩刀长揖向都亭。"
            ]
        },
        {
            "title": "送萧少府",
            "content": [
                "矫矫双凫塞陇分，武夷残雪半春云。",
                "玉洞只愁仙隐去，洛阳花下不逢君。"
            ]
        },
        {
            "title": "送方山人",
            "content": [
                "严子滩头花落时，水清云碧净涟漪。",
                "孤舟相逐飞花去，一日看山到武夷。"
            ]
        },
        {
            "title": "登支硎山楼迟游侣",
            "content": [
                "谷寺怜幽密，兹楼表丽观。",
                "烟云连壑动，竹树入门寒。",
                "独往迷前径，凭高迟所欢。",
                "时闻有清磬，遥出暮林端。"
            ]
        },
        {
            "title": "浙江驿下作",
            "content": [
                "自叹南浮客，崎岖驿岭遥。",
                "川途澹斜日，钲鼓送扬桡。",
                "水势含沧海，山形折落潮。",
                "夷墟不可问，徒使旅心摇。"
            ]
        },
        {
            "title": "观田魏二廷尉射歌",
            "content": [
                "魏子手挽高丽弓，气满两石开青虹。",
                "田郎亦自号猛手，谈笑弯弓自裹肘。",
                "秋风系马古原下，合耦翩翩习步射。",
                "眼中何有百步的，强干惯使千年柘。",
                "共惊二子手法利，突如流星中如树。",
                "侧身仰视秋云开，飞鸟顾之不敢度。",
                "壮哉二子气如虹，左挥右霍谁争雄。",
                "燕山秋高太白动，寒日猎猎吹胡风。",
                "前时出军大同垒，红缨白马多乳子。",
                "柔丝斗弩不解持，吹竽之滥诚可嗤。",
                "彼乳子者何足道，可惜王师直为老。",
                "吁嗟！田魏二子真雄才，高坛大纛何有哉！"
            ]
        },
        {
            "title": "用韵答伯虎",
            "content": [
                "高情聊混俗，文技本违时。",
                "心事难凭梦，流年尽入髭。",
                "青衫无贵骨，白首少相知。",
                "独有唐居士，频频慰小诗。"
            ]
        },
        {
            "title": "留别边子",
            "content": [
                "我车驾言迈，将子城之隅。",
                "岂无他人亲，惓恋心自知。",
                "握手一为叹，忽忽从此辞。",
                "驱车何迢迢，迢迢复迟迟。",
                "匪我车轮迟，行子有所思。",
                "登高望河水，河水何弥弥。",
                "褰裳欲涉之，俯首以踟蹰。",
                "孤杨生河干，袅袅何差差。",
                "民生失俦匹，恻尔令心悲。"
            ]
        },
        {
            "title": "游侠篇（以下《迪功集》）",
            "content": [
                "四牡饬朱轩，侠气何翩翩。",
                "夕骛邯郸道，朝驰函谷关。",
                "千金饰冠剑，宝服芳且鲜。",
                "徒御若云浮，周道直如弦。",
                "堂中养死士，被服皆珠纨。",
                "枥马厌粱肉，贝甲委如山。",
                "片言倾五岳，万乘慕其贤。",
                "诸侯奉白璧，为寿卮酒前。",
                "合从连赵魏，驾毂出齐燕。",
                "仗剑归质子，矫节夺兵权。",
                "皦皦日中议，歃血重一言。",
                "鸡鸣脱虎口，狗盗乃获全。",
                "天地相荡蚀，四海如沸渊。",
                "凭轼一抵掌，解纷谈笑间。",
                "纵横负奇节，逸气盖八埏。",
                "慨慷功名会，何言七尺捐。",
                "策勋山河溢，流光竹帛镌。",
                "何为坎壈士，抚剑独长叹。"
            ]
        },
        {
            "title": "从军行",
            "content": [
                "调笑胡王坐玉鞍，蛇矛丈八跃如湍。",
                "天子戎衣遥按剑，将军直为斩楼兰。"
            ]
        },
        {
            "title": "江南乐八首代内作",
            "content": [
                "与郎计水程，三月定到家。",
                "庭中赤芍药，烂熳齐作花。"
            ]
        },
        {
            "title": "江南乐八首代内作",
            "content": [
                "生长在江南，不爱江北住。",
                "家在阊门西，门垂双柳树。"
            ]
        },
        {
            "title": "诵陆厥李夫人歌因效其体咏汉武",
            "content": [
                "郁金臂上香，龙烛帐中光。",
                "昔时愁夜短，今时怨夜长。",
                "长夜怨，彻旦思。",
                "情漠漠，魂离离。",
                "新宫夜雨生香草，故苑秋风销桂枝。",
                "欣见帷中步，翻成梦里悲。"
            ]
        },
        {
            "title": "拟萧子显春别曲（四首。以下迪功五集）",
            "content": [
                "鸣鹂欲乱花发齐，江南草长绿叶萋。",
                "三边远戍十年妻，惊颜感候那不啼。"
            ]
        },
        {
            "title": "凤凰山园杂咏（二首）",
            "content": [
                "凤鸟期不来，瑶华几销歇。",
                "唯有山中人，吹箫弄明月。"
            ]
        },
        {
            "title": "古意二首赠刘子",
            "content": [
                "空为郢中客，不见郢中吟。",
                "美人高堂上，自奏山水音。",
                "帝子葬何处，潇湘云正深。",
                "寂寥谁共赏，江上独伤心。¤"
            ]
        },
        {
            "title": "拟古宫词（七首）",
            "content": [
                "千场搏戏未言回，鱼钥重重向暮开。",
                "遥听云中催羯鼓，君王何处打球来。"
            ]
        },
        {
            "title": "书海棠扇",
            "content": [
                "春风吹堕胭脂泪，散作妖花一树丹。",
                "可奈五更清梦短，杜鹃声歇雨丝寒。"
            ]
        },
        {
            "title": "杂谣（四首。按此皆纪正德五年八月之变也）",
            "content": [
                "沼我乎逵兮，筑子之栖兮。",
                "木槿陨落，巢安归兮？"
            ]
        },
        {
            "title": "拟古宫词（七首）",
            "content": [
                "兴庆池头漏未阑，梨园弟子曲将残。",
                "花前更进宫州伎，无那西凉月色寒。"
            ]
        },
        {
            "title": "送盛斯徵赴长沙",
            "content": [
                "昔愁越隽千峰仄，转入巴渝万里赊。",
                "岂料圣恩怜贾谊，犹烦佐郡出长沙。",
                "蛮中瘴远三湘水，江畔春逢十月花。",
                "遥听岳阳楼上笛，可能回首忆京华。"
            ]
        },
        {
            "title": "偶见",
            "content": [
                "深山曲路见桃花，马上匆匆日欲斜。",
                "可奈玉鞭留不住，又衔春恨到天涯。"
            ]
        }
    ]
}