{
    "dynasty": "明",
    "author": "邵宝",
    "intro": "",
    "items": [
        {
            "title": "病起山行",
            "content": [
                "半年病足懒登山，咫尺烟霞梦寐间。",
                "再到欲题新岁月，相逢争识旧容颜。",
                "流过乱石清泉静，飞尽浮云翠壁间。",
                "漫道坐来多渴思，一茶还待老僧还。"
            ]
        },
        {
            "title": "羲皇谣",
            "content": [
                "无怀民，葛天民，梦邪真？天下无邦我有身。",
                "有身可醉亦可贫，我将用此全吾神。",
                "归来赋成《江有津》，茫茫海内皆风尘。",
                "菊花吾秋柳吾春，先生非邪谁谓羲皇人。"
            ]
        },
        {
            "title": "偶饮野翁庄有怀翁他日相与之雅情见乎词用元",
            "content": [
                "相逢馆下屡宾阶，卷有新诗许我开。",
                "鬓未及年皤似雪，眼将入道碧于苔。",
                "良工心苦春收药，佳客盟寒晚折梅。",
                "酒罢题诗修竹上，邻僧犹待野翁来。",
                "",
                ""
            ]
        },
        {
            "title": "雨中和答浦文玉",
            "content": [
                "五月江寒昼阁清，雨中草色唤愁生。",
                "系舟未问水深浅，策杖还看云重轻。",
                "客去不知谈未尽，诗来刚及梦初醒。",
                "百年吾道今如此，何处沧浪共濯缨。"
            ]
        },
        {
            "title": "太伯庙",
            "content": [
                "太伯新祠古让乡，老梅根畔水流长。",
                "十年梦寐三间屋，万古纲常一瓣香。",
                "扁榜大书元自孔，衣冠遗制合存商。",
                "向来曾拟荆蛮曲，许作迎神第几章。"
            ]
        },
        {
            "title": "赠陆瘦竹",
            "content": [
                "郡幕奔趋日，谁知瘦竹公。",
                "愁深相别处，兴远独归中。",
                "古篆山中石，新歌水上风。",
                "宁庵如我问，夜□□江东。"
            ]
        },
        {
            "title": "赠钱校书",
            "content": [
                "夫椒山前孤草亭，水风吹月秋冥冥。",
                "客来鹤去主人返，七十二峰湖上青。"
            ]
        },
        {
            "title": "又用前韵寄林镇江",
            "content": [
                "诗兴时来案牍边，故山风物自年年。",
                "渌分一水桥南北，青拥群峰屋后前。",
                "明月半窗空有梦，清风两腋竟何缘。",
                "只应独上金山寺，吟倚沧江万里天。"
            ]
        },
        {
            "title": "送萧户部",
            "content": [
                "水衡之司天下七，算舟通楮时制同。",
                "京师南来四千里，浒墅实当吴会中。",
                "地官主事延平彦，鸾栖旧在吴江县。",
                "政平如水起歌谣，今之歌谣乃重见。",
                "司徒榷课岁有常，数或不经宁惠商。",
                "太原周公有是语，至今传诵盈庙堂。",
                "萧君不苛亦不纵，隐然名为司徒重。",
                "江边野老阅人多，独汲山泉远相送。"
            ]
        },
        {
            "title": "归兴（四首）",
            "content": [
                "舣棹来看治水碑，沙湾堤上蚤凉时。",
                "汉防故迹嗟谁志，《禹贡》全书愧我师。",
                "铁柱尚存尘漠漠，盐舟不至草离离。",
                "忧勤更忆东山老，白发江村一短藜。"
            ]
        },
        {
            "title": "寄庄定山",
            "content": [
                "几年书断定山翁，极目江天送去鸿。",
                "野史不妨朝报外，病怀长托醉吟中。",
                "短筇向晚云随在，小榻逢秋月与同。",
                "尚忆长安吟别地，夜深风雨烛花红。"
            ]
        },
        {
            "title": "归兴（四首）",
            "content": [
                "漕堤杨柳昔人功，六日清阴处处同。",
                "东国共看归海水，南船方趁过淮风。",
                "寻常民俗兵兴后，百万军储岁挽中。",
                "我有瓣香何所致，礼官新祀宋司空。¤"
            ]
        },
        {
            "title": "雪酒为孙司徒赋奉次涯翁先生",
            "content": [
                "玄酒曾闻侑大烹，酿来寒雪品尤清。",
                "也知承露能高致，须信藏冰为曲成。",
                "光动夜杯如有物，暖销春瓮本无声。",
                "相看莫谓人间味，一滴先天万古情。"
            ]
        },
        {
            "title": "惠山杂歌（六首）",
            "content": [
                "登登山路转山阿，须向仙人洞口过。",
                "涧水满时青草短，岩花深处白云多。"
            ]
        },
        {
            "title": "山中访王校书",
            "content": [
                "连阴晓为北风开，春入山中第一回。",
                "亭上远天须卷幔，槛前新水欲浮杯。",
                "校书客避参军辟，问字人传别驾来。",
                "明日更邀朱趣玉，黄公涧畔踏苍苔。"
            ]
        },
        {
            "title": "书院新成再用前韵",
            "content": [
                "书策重翻架上尘，两年多负病中春。",
                "手将笔试初知健，心与盘铭几见新。",
                "方得养亲真爱日，未成报国敢轻身。",
                "冉泾门巷深如许，击节高歌不和人。"
            ]
        },
        {
            "title": "雨坐用旧韵",
            "content": [
                "檐溜声闻隐几边，去年多雨复今年。",
                "林皋绿树层城外，江浦黄梅五月前。",
                "夜榻长悬须雅客，昼帘深下谢尘缘。",
                "西山云气东山月，他日容春亦此天。"
            ]
        },
        {
            "title": "惠山杂歌（六首）",
            "content": [
                "听松庵里双古松，松下石床苍藓封。",
                "洗却藓痕看石刻，志书传是米南宫。"
            ]
        },
        {
            "title": "寒日怀卧云上人用昌黎韵",
            "content": [
                "病余情绪还无赖，久拟临泉洗宿埃。",
                "载酒定须三宿返，送茶时复一僧来。",
                "身从白日风时避，眼到青山雪处回。",
                "为问西斋悬榻地，荒云和叶几堆堆。"
            ]
        },
        {
            "title": "寄题东林寺壁",
            "content": [
                "雁门僧避胡尘来，匡庐山中寻讲台。",
                "谁云净土在西竺，此池自有莲花开。",
                "莲花开时千万朵，江南君臣不疑我。",
                "渊明故是避世人，菊花醉插头上巾。",
                "攒眉掉臂谢公去，一杯浊酒堪全真。",
                "当年意在谁独识，虎溪笑处泉流石。",
                "至今古塔依西林，月落江云树千尺。"
            ]
        },
        {
            "title": "雨中念乔司马不得会哭",
            "content": [
                "烛照高斋坐论文，十回侍侧九乔君。",
                "讣传两地恸复恸，声隔九原闻不闻。",
                "南国江山愁夜雨，西涯水月梦秋云。",
                "独怜风雪泷冈馆，犹许幽谈到夕曛。"
            ]
        },
        {
            "title": "谢邑令请乡饮",
            "content": [
                "迷途岁晚尚茫茫，谓我嘉宾讵敢当。",
                "扬觯有人惭杜举，承筐无地想周行。",
                "一经讲受曾它日，三老周旋即此堂。",
                "为语县侯休见讶，莱衣方作小儿狂。"
            ]
        },
        {
            "title": "是日检箧得公壬戌和宝哭徵伯诗",
            "content": [
                "悲歌当哭不论诗，长忆先生哭子时。",
                "今日又兴天下恸，他年真拜古人师。",
                "涛驱东海曾于砚，石采西山故可碑。",
                "一念九原应未瞑，白头亲尚在慈闱。"
            ]
        },
        {
            "title": "雪中赏红梅奉次涯翁先生时邃翁携酒共饮怀麓",
            "content": [
                "浅绛英英忽满枝，春风到此复何之。",
                "正怜与雪相逢地，却讶如人欲醉时。",
                "南国已通千里信，西湖空负一生诗。",
                "白头二老青灯夜，笑对江东绿酒卮。",
                "",
                ""
            ]
        },
        {
            "title": "幽居四咏",
            "content": [
                "涯翁尊师近寄至《园亭》四诗，正与幽居景物相合，依韵",
                "写意，聊以自适，他日有便，将呈焉请教。"
            ]
        },
        {
            "title": "通州相城呈同事诸公（二首）",
            "content": [
                "眼中形势尽登临，前辈经营亦苦心。",
                "一道星河天廪近，千年风气水门深。",
                "驿亭东去多辽使，商舶南来半越吟。",
                "漕计经春定何似，长安三月米如金。¤"
            ]
        },
        {
            "title": "三竺道中",
            "content": [
                "人行松径静，数里不知遥。",
                "路转还逢寺，僧迎只过桥。",
                "岩姿收独妙，泉响息群嚣。",
                "东去频回首，山花似我邀。"
            ]
        },
        {
            "title": "听松",
            "content": [
                "听松复听松，松声在高阁。",
                "阁成四十年，听者今如昨。",
                "风来春涛生，风去秋涛落。",
                "当其无风时，萧然亦微作。",
                "聪者听于斯，冥心对寥廓。"
            ]
        },
        {
            "title": "九日与诸生适南野",
            "content": [
                "重阳无雨慰农家，我亦闲行野水涯。",
                "高岭未登心独往，美人不见眼谁遮。",
                "云随风散千林净，溪抱村流一道斜。",
                "有酒莫教都饮尽，明朝还约看黄花。"
            ]
        },
        {
            "title": "南轩为陈廷仪赋",
            "content": [
                "南轩何处是，负郭小桥东。",
                "客复来今雨，山如对此翁。",
                "有怀将献曝，无愠亦歌风。",
                "期日往称寿，老人星正中。"
            ]
        },
        {
            "title": "雪中题陈工部画用苏韵",
            "content": [
                "马蹄踏遍秋风叶，客怀还赏长安雪。",
                "焚香小院对此图，此人此景俱清绝。",
                "恍然不识是何方，冻云压峰峰欲折。",
                "草亭孤坐非君谁，闲从水泡观生灭。",
                "秋林老笔逼夏圭，千载风神一挥掣。",
                "得来价直奚可论，万镒黄金千彩缬。",
                "羡君平生有高趣，下视尘寰真不屑。",
                "明朝持此归江南，小舸乘风去如瞥。",
                "也知匠意君自得，我为题诗皆赘说。",
                "欲分半幅遮眼前，剪刀安得并州铁。"
            ]
        },
        {
            "title": "鸟声",
            "content": [
                "一鸟不鸣山可怜，更怜鸣鸟过檐前。",
                "友声信有如莺语，喜报曾闻是鹊传。",
                "南国音成非别调，北窗梦醒正闲眠。",
                "近来习静心初定，独把无声寄五弦。"
            ]
        },
        {
            "title": "留别娄郎中元善",
            "content": [
                "廿载论交地，浮山古信州。",
                "晚园收硕果，周道傍寒流。",
                "天与裁春服，人将渡野舟。",
                "夕佳外轩月，还炤越江秋。"
            ]
        },
        {
            "title": "答朱云厓何梅壑复用前韵",
            "content": [
                "腹笥便便不姓边，莫年诗兴似青年。",
                "一春风雨题缄外，万古江山放笔前。",
                "壑倚梅花真入画，云生厓石自成缘。",
                "晚凉相过须乘兴，酒在清樽月在天。"
            ]
        },
        {
            "title": "为宁庵题画",
            "content": [
                "修竹满舍傍，长松当道周。",
                "青山生白云，隐隐屋上头。",
                "出门见溪水，有桥复有舟。",
                "天风作前驱，时引幽人游。",
                "瑟尊侑高谈，兴尽不强留。",
                "静游羲皇梦，闲听尧民讴。",
                "命笔书暄凉，山林有春秋。",
                "独乐得深味，岂尝抱先忧。",
                "莫问此何人，吾当意中求。"
            ]
        },
        {
            "title": "胥门",
            "content": [
                "臣奢无辜为君戮，臣胥敢怒不敢哭。",
                "朝辞楚疆莫吴国，还兵入郢亦太酷。",
                "愤愤心，还未足。",
                "楚何怨？吴何恩？豫让死，王裒存。",
                "是邪非，不必论。",
                "一片鸱夷皮，裹骨难裹魂，北风莫遣向越奔。",
                "向越奔，无不可，只恐仇吴似仇楚。"
            ]
        },
        {
            "title": "寄许东庐",
            "content": [
                "冲雨冲风一事无，东陂南荡水连湖。",
                "兴如王戴非因雪，他日休烦作画图。"
            ]
        },
        {
            "title": "赠李天瑞（天瑞自京师还，过许，留三日，别",
            "content": [
                "坐听寒漏二更余，一榻全胜两地书。",
                "愁到几时凭我解，病从今日为君除。",
                "雪泥满地淹行李，云岛如天阻卜居。",
                "莫怪明朝欲投辖，江湖回首雁应疏。",
                "",
                ""
            ]
        },
        {
            "title": "次南沙宿惠山寺",
            "content": [
                "才阁南沙榻，乘闲我又来。",
                "为谁山有月，从此径无苔。",
                "霜怯千年树，云低百尺台。",
                "题名忘岁月，岩畔桂初开。"
            ]
        },
        {
            "title": "大忠祠奉次西涯先生韵（二首）",
            "content": [
                "瓣香难救欲沉舟，虏气昏昏暗九州。",
                "今日鲁连真蹈险，它年江统浪含愁。",
                "余生未了东还计，即死能忘北向仇。",
                "地下欲从行在所，海陵朝撼朔风秋。"
            ]
        },
        {
            "title": "显公房夜坐",
            "content": [
                "两宿禅房不问禅，夜深无事足高眠。",
                "西山松竹东山月，共作清凉到榻前。"
            ]
        },
        {
            "title": "胶山忠定祠次施克和韵",
            "content": [
                "壮怀千古了难偿，大息群阴剥一阳。",
                "鸣凤未闻声徵角，战龙曾见血玄黄。",
                "薄茅藉处非无地，老树阴中合有堂。",
                "风雨去城三十里，满山箫鼓为谁忙。"
            ]
        },
        {
            "title": "惠山杂歌（六首）",
            "content": [
                "南祠忠定北文襄，千古青山两瓣香。",
                "莫问前朝松柏树，只今何处有甘棠。"
            ]
        },
        {
            "title": "越明日寝哭后作",
            "content": [
                "别公已分见无期，不谓伤心在此时。",
                "再致语将茎露酒，两知音托惠泉诗。",
                "山中几杖操今远，雪里门墙立故迟。",
                "最是寿筵宾客散，西风吹雨夜凄其。"
            ]
        },
        {
            "title": "经元世祖庙次王应韶韵",
            "content": [
                "断碑闲倚庙门斜，往事伤心付一嗟。",
                "春草长沙仍牧马，晚风疏树偶栖鸦。",
                "唐陵汉寝谁无主，北幕南庭自有家。",
                "欲吊鲁连何处是，飞尘如雨乱闻蛙。"
            ]
        },
        {
            "title": "送朱工部请告归上虞",
            "content": [
                "记得逢君在乐平，新凉庭院碧梧清。",
                "周官六典曾司寇，禹贡三江又水衡。",
                "泽国烟波吟里兴，云林风日病余情。",
                "西兴渡口犹回首，闻道秋潮昨夜生。"
            ]
        },
        {
            "title": "归兴（四首）",
            "content": [
                "东归诏许省慈亲，瀛海西头问旧津。",
                "宿麦穗余三月饷，枯杨皮尽几家薪。",
                "平生酒慕苏门老，它日羹怜颍谷人。",
                "闻道王师频报捷，中原今已息风尘。¤"
            ]
        },
        {
            "title": "赠周育斋",
            "content": [
                "风雨秋堂冷，公来便作春。",
                "雅情长共物，妙语不惊人。",
                "池养寒泉静，园收硕果仁。",
                "飘然还画舫，湖海自知津。"
            ]
        },
        {
            "title": "寄崔工侍民瞻用前韵",
            "content": [
                "郴州南望楚云边，颜色长怀别我年。",
                "岭北春从梅折后，衡阳书在雁归前。",
                "雪淹夜榻无佳兴，月照秋槎有胜缘。",
                "病起莱衣方再舞，晚风吹雨过梅天。"
            ]
        },
        {
            "title": "题画",
            "content": [
                "近山如城人可住，远山如屏带烟雾。",
                "天际孤舟何处来，云中指点津头树。",
                "客至桃源花正春，回首空嗟相见莫。",
                "苍壁丹厓几万寻，飞鸟回旋不知路。",
                "路逢樵者问山名，山深只为无名故。",
                "中有青莲今古青，时向幽人一披露。",
                "冯生学画举业余，胸中尘土先扫除。",
                "清秋此幅展向我，请我茅笔纵横书。",
                "南沙风韵杜陵后，随物赋形吾不如。"
            ]
        },
        {
            "title": "客有持宁庵诗至山中者次韵赠之",
            "content": [
                "山中十里绿阴长，新涨浮浮架石梁。",
                "赋罢蒹葭掩僧舍，午风销尽佛前香。"
            ]
        },
        {
            "title": "白石草堂奉次涯翁先生（二首）",
            "content": [
                "草堂回首海云边，旧路依稀几隔年。",
                "白石峰高幽兴里，沧浪水阔大方前。",
                "闲来月棹频乘梦，老去云巢再结缘。",
                "领得涯翁新墨去，文星长照斗南天。"
            ]
        },
        {
            "title": "张提学寄先师文正公新集至代简为答",
            "content": [
                "遗书新刻自徽州，千里缄来百拜收。",
                "自信叔孙知不朽，未应巢父得长留。",
                "秘藏不作山中计，重购还供海外求。",
                "青眼独看张侍御，瓣香今有古风流。"
            ]
        },
        {
            "title": "寄贺黄门先生",
            "content": [
                "万丈殹巫}闾万丈云，白头何地可寻君。",
                "懒招海贾非无谓，笑答山灵似有闻。",
                "秋水竿留巢父在，春风榻与管宁分。",
                "数封再检先朝疏，望断天涯坐夕曛。"
            ]
        },
        {
            "title": "答陈提学文鸣",
            "content": [
                "楚帆连日阻南东，到处鱼羹老母同。",
                "春水稳当新涨后，晚山青在旧游中。",
                "宦情于我聊今日，师道如公自古风。",
                "遥想楼船吟眺处，潇湘千里一虚空。"
            ]
        },
        {
            "title": "闻侍养命喜而有述",
            "content": [
                "五疏才蒙一语俞，拜扶老母望天除。",
                "孤孀节操劬劳外，独苦心情喜惧余。",
                "宽处栽花占月令，静中检药印方书。",
                "东风吹绿长春径，不羡潘家有板舆。"
            ]
        },
        {
            "title": "大忠祠奉次西涯先生韵（二首）",
            "content": [
                "水上浮城忽已墟，龙宫真作帝王居。",
                "生回故主时无及，死见先君地有余。",
                "一息尚存经合讲，百身难赎史空书。",
                "从来独许王陵正，平勃虽贤恐未如。¤"
            ]
        },
        {
            "title": "夜坐怀刘用熙",
            "content": [
                "芦泉本是神仙骨，误落人间识者稀。",
                "听竹每联风雨榻，涉江曾制芰荷衣。",
                "台荒蓟北千金筑，帆远吴西一鹤飞。",
                "寒日萧萧那可度，凭君预拂钓鱼矶。"
            ]
        },
        {
            "title": "金谿怀徐嘉兴用济",
            "content": [
                "晚负苍生望，寻山只欲深。",
                "孤忠天北极，遗爱海东浔。",
                "霜骨全欺杖，风髯半拂琴。",
                "丹崖人似玉，吾道愧知音。"
            ]
        },
        {
            "title": "和浦文玉观水（二首）",
            "content": [
                "万壑正横流，我方浚泉水。",
                "山灵如有知，应笑我为此。",
                "我泉亦何心，一道苍茫里。",
                "沧浪复沧浪，野歌听孺子。"
            ]
        },
        {
            "title": "送戴仲鹖谪岭南和侯明府",
            "content": [
                "清江浦口驰词地，左顺门前待报时。",
                "远道谪官何日到，小臣忧国有天知。",
                "镜看白发朝还掩，棹指青山晚更移。",
                "老我闲居复多病，秋来愁和送君诗。"
            ]
        },
        {
            "title": "三千牍（读《史记》作）",
            "content": [
                "三千牍，二月读。",
                "君何劳，臣何渎。",
                "申公言，言不在多。",
                "止辄乙，今如何。",
                "右《吕獒》，左《无逸》，不如对此朝还夕。"
            ]
        },
        {
            "title": "次魏士华韵岳州道中",
            "content": [
                "懒赋新诗记所经，谁欤能为我歌听。",
                "日生凉色荒荒白，山露寒姿叠叠青。",
                "晚席洗分急水，夜船挝鼓视明星。",
                "长沙有约君先到，何处登高倚草亭。"
            ]
        },
        {
            "title": "送马参议公御之陕西",
            "content": [
                "外省元兼内六曹，使君西去更贤劳。",
                "迎舟风助黄流急，随马云分华岳高。",
                "远道谁教歌憩茇，丰年独遣问啼号。",
                "一尊未尽临歧思，寒日荒荒满节旄。"
            ]
        },
        {
            "title": "惠山杂歌（六首）",
            "content": [
                "箫鼓迎神神下山，香烟满路送神还。",
                "安得村村无病苦，灵泉不动庙门闲。"
            ]
        },
        {
            "title": "送工侍徐公致政南还途中有作",
            "content": [
                "祖帐东门久不陈，古人高致又今人。",
                "阙庭回首风光远，歧路关心雨色新。",
                "图书应传千万本，经纶方倚二三臣。",
                "送君濯发沧溟水，晚节堂前戴角巾。"
            ]
        },
        {
            "title": "静中写怀用前韵",
            "content": [
                "策杖山边复水边，病余翻喜得长年。",
                "风光共逐初晴后，春色还怜未雨前。",
                "何处乾坤堪一啸，平生泉石本多缘。",
                "闲来独上西楼望，古华峰高正倚天。"
            ]
        },
        {
            "title": "松风阁次莫东川韵",
            "content": [
                "倚天松不受风摇，白鹤迥翔似有招。",
                "何处客来忘此阁，故人诗在忆同朝。",
                "采苓每带云双屐，供石时添水一瓢。",
                "莫道山中无语者，老僧送罢又逢樵。"
            ]
        },
        {
            "title": "惠山杂歌（六首）",
            "content": [
                "踏踏儿郎从老翁，惠山寺里看新钟。",
                "问道新钟几时撞，九秋霜落树头红。"
            ]
        },
        {
            "title": "再作太白山人歌",
            "content": [
                "吾闻太白之山倚西极，华岳崚嶒势相敌。",
                "上凌刚风太古雪尚寒，下抚苍茫鸟无力。",
                "吁嗟！兹山有径不与终南通，士将避世往往游其中，超历",
                "万壑巢云松。",
                "伊昔丈人负刍者，危言曾动河汾公，至今谈麈流清风。",
                "孙君关中豪，仰止兹山高。",
                "自称山人巾葛白布袍，入山静坐观众妙，出指八极将游遨",
                "。",
                "胸有五色文，眼底无青紫。",
                "名家自视出杜陵，走笔题诗乃如史。",
                "子长有语称董生，季主何心讥贾子。",
                "迩来五见江东春，南寻禹穴能知津。",
                "相逢下我东野拜，何人复谓秦无人。",
                "我作《山人歌》，物色其奈山人何。",
                "山林岁年晚，江海风雨多，山人不归太白空嵯峨。"
            ]
        },
        {
            "title": "忆母",
            "content": [
                "手线缝衣欲问寒，慈颜时向梦中看。",
                "世间尽道为官好，天下无如别母难。",
                "读罢家音添鬓白，书成国事剩心丹。",
                "青灯自照砖河夜，回首江南路渺漫。"
            ]
        },
        {
            "title": "太白山人歌为关西孙太初赋",
            "content": [
                "山人西从太白来，东南胜览穷天台。",
                "凤歌落落复自和，笑问楚狂安在哉。",
                "江陵曾见子微否，道骨仙风子真有。",
                "神游八极偕者谁，江上听潮何太久。",
                "山人西望几回首，石室高寒逼星斗。",
                "六月争传雪未消，万峰谁遣云长守。",
                "南来遗我方山冠，何以报之青琅玕。",
                "杜陵诗人不可作，击节虚堂风雨寒。"
            ]
        },
        {
            "title": "通州相城呈同事诸公（二首）",
            "content": [
                "肩舆南浦复西丘，尽日淹留为此州。",
                "云隐层城才见塔，水漫孤渡偶逢舟。",
                "林风力浅花能晚，山雨声迟麦未秋。",
                "最是中丞忧国计，几回独立向东流。"
            ]
        },
        {
            "title": "听松偶成（丁丑十月廿八日）",
            "content": [
                "秋深水国候来鸿，一夜悲凉见朔风。",
                "行遍冉泾无语者，听松阁上哭涯翁。"
            ]
        },
        {
            "title": "冬夜观树影",
            "content": [
                "月树影在地，横斜复横斜。",
                "谁为水墨画，老笔全无华。",
                "又如春雷动，初惊蛰龙蛇。",
                "因之得篆法，锥铁行平沙。",
                "海云漾双玕，江风落孤楂。",
                "玄冬万景瑀，嘉此独咨嗟。",
                "他宵有繁阴，莫向时人夸。"
            ]
        },
        {
            "title": "又答林镇江",
            "content": [
                "麻姑山下石矶边，舣棹逢君是此年。",
                "落月梦长千里外，归云心远九峰前。",
                "东曹史牍忙中事，南国诗筒病后缘。",
                "公暇漫从江郭眺，沧浪歌起白鸥天。"
            ]
        },
        {
            "title": "秋野用杜韵",
            "content": [
                "河汉三秋隔，星辰万里违。",
                "客怜双鸟去，僧讶一人归。",
                "相马吾何有，知鱼尔亦非。",
                "春风故相爱，吹绿北山薇。"
            ]
        },
        {
            "title": "渐霁",
            "content": [
                "渐霁驱愁思，无风稻正花。",
                "径来今雨客，烟起野人家。",
                "晚榻将新月，秋溪有净沙。",
                "东邻知我兴，多事报山华。"
            ]
        },
        {
            "title": "送张淳安羽",
            "content": [
                "清才往往爱君诗，百里为郎奈别离。",
                "州县未为吾道屈，江湖真见此行宜。",
                "水连晚渡宁辞远，春入山城却恨迟。",
                "更爱公余多古意，蛟峰高处读遗碑。"
            ]
        },
        {
            "title": "和浦文玉观水（二首）",
            "content": [
                "新晴出郭门，四野惟一水。",
                "忆自庚午年，两恒尝见此。",
                "坐我天上身，江南画船里。",
                "陶谢空遐思，今有桂岩子。¤"
            ]
        },
        {
            "title": "白石草堂奉次涯翁先生（二首）",
            "content": [
                "北望长安近日边，春风函丈忆当年。",
                "新题岁月经纶外，晚节乾坤杖几前。",
                "诗卷有情多汲引，门墙何日更延缘。",
                "朝来忽对林京口，却道西堂别是天。¤",
                "",
                ""
            ]
        },
        {
            "title": "乞终养未许",
            "content": [
                "乞归未许奈亲何，帝里风光梦里过。",
                "三月春寒青草短，五湖天远白云多。",
                "客囊衣在缝犹密，驿骑书来字欲磨。",
                "圣主恩深臣分浅，百年心事两蹉跎。"
            ]
        },
        {
            "title": "醉石为王翁赋",
            "content": [
                "湖上秋容淡如拭，有人时卧林间石。",
                "石边有路通醉乡，梦邪真邪人不识。",
                "人有托，物无情。",
                "石可醉，亦可醒。",
                "一声何处沧浪清。"
            ]
        },
        {
            "title": "惠山杂歌（六首）",
            "content": [
                "漪澜堂下水长流，暮暮朝朝客未休。",
                "纵有《茶经》无陆羽，空教煎白老僧"
            ]
        },
        {
            "title": "鹤舞",
            "content": [
                "误向丹丘共羽流，多情今得此亭幽。",
                "长鸣似与高人语，屡舞谁于醉客求。",
                "风羽九逵能抗晚，野心万里欲横秋。",
                "试将衣袖闲招引，转尽花阴意未休。"
            ]
        },
        {
            "title": "忆文正公尝欲卜居宜兴",
            "content": [
                "几年卜筑欲江东，阳羡溪山罨画中。",
                "千里有情春草遍，一樽无地暮云空。",
                "相州未得归韩老，汝颍犹堪葬长公。",
                "曾说近游须馆我，吾亭今合号涯翁。"
            ]
        },
        {
            "title": "书院新成再用前韵",
            "content": [
                "小堂开自绿阴边，故老相过问往年。",
                "水接少陵新槛外，草生茂叔旧庭前。",
                "山从西望城才隔，溪自东行路亦缘。",
                "微醉独歌人莫讶，春衣初试晚晴天。¤"
            ]
        },
        {
            "title": "谢方石先生挽词",
            "content": [
                "我归林下公长逝，千里诗筒望不来。",
                "海隐本非唐少室，山居真似宋徂徕。",
                "雅歌何处声相和，野服它年手自裁。",
                "有石大书明祭酒，古松阴里墓门开。"
            ]
        },
        {
            "title": "袁州谒韩文公祠",
            "content": [
                "一上春台草陆离，忽瞻遗像起遐思。",
                "江山恨少滕王赋，风水愁多二女祠。",
                "石廪不知云去地，雷塘犹想雨来时。",
                "凭君莫引飞鸿望，万里骑龙任所之。"
            ]
        },
        {
            "title": "天马来（读《史记》作。俞宪曰：“此记正德",
            "content": [
                "天马来，来何方？《易》有占，乃尔荒。",
                "先乌孙，后大宛。",
                "马是非，天近远。",
                "使端广，民怨多。",
                "天不闻，如马何。",
                "",
                ""
            ]
        },
        {
            "title": "雪洲追吊夏叔度亦用涯翁尊师韵",
            "content": [
                "月寒沙白水如烟，兴在中洲望宛然。",
                "岂有机心将避世，不知医道已通仙。",
                "孤舟自系须人渡，一鹤时飞为客传。",
                "雨露春来江岸阔，吊君何处放湖船。"
            ]
        },
        {
            "title": "盂城即事",
            "content": [
                "盂城驿前吟夕阳，高邮湖上好秋光。",
                "红分菡萏初经雨，绿满蒹葭未受霜。",
                "远浦有波皆浴鹭，近堤无路尚垂杨。",
                "南来时见吴江棹，却倚船窗问故乡。"
            ]
        },
        {
            "title": "小孤山",
            "content": [
                "昔闻砥柱黄河中，万古坐镇狂澜东。",
                "小孤乃是江砥柱，特起不与群山同。",
                "群山随江铤奔马，爱此石笋凌苍穹。",
                "孤哉孤哉本天造，一任巨浪乘长风。",
                "节宣夙受神禹戒，滔滔不碍江朝宗。",
                "我来信宿彭泽下，咫尺仰望神妃宫。",
                "翠烟霏霏落杯酒，千帆阅尽澄潭空。",
                "举杯酹江江日白，隔江缥缈留青峰。",
                "便当载笔赋东海，三山点破云冥蒙。"
            ]
        },
        {
            "title": "归兴（四首）",
            "content": [
                "镇日冲风起九河，活潮东上不胜波。",
                "云蒙日影当晡密，雨送雷声入夜多。",
                "野史一书还夏五，客灯十载几连窝。",
                "新凉却动江南思，卧看青山听棹歌。¤"
            ]
        },
        {
            "title": "赠周松月",
            "content": [
                "晓起空庭月在松，惠山寺里正鸣钟。",
                "诗人访我来何早，第七峰前一短筇。"
            ]
        },
        {
            "title": "花香",
            "content": [
                "花气祼缊共暖风，谁从起处问西东。",
                "偶来似与游丝下，却散还随梦蝶空。",
                "曲槛有时应独驻，幽居何地不相通。",
                "等闲拟得涯翁句，已落人间色相中。"
            ]
        },
        {
            "title": "八月二十九日门人华云来自汪司成器之所致吾",
            "content": [
                "忽自司成得讣音，燕山湘水夜沈沈。",
                "百年恩义师兼父，千载文章古在今。",
                "无路可奔空缟素，有身堪铸乏黄金。",
                "京华北斗遥瞻处，泣对朱弦欲碎琴。",
                "",
                ""
            ]
        },
        {
            "title": "禽言",
            "content": [
                "看蚕看火，昨夜小姑今夜我。",
                "夜不能眠昼不坐，火弗戒兮蚕受祸。",
                "无丝可，无绵可，蚕死惨那。",
                "看蚕看火。"
            ]
        },
        {
            "title": "发文正公吊书后有作",
            "content": [
                "有句传江左，长教和且歌。",
                "未应知已少，自是爱人多。",
                "云野秋无雨，风江晚更波。",
                "伤心门下士，鬓发渐成皤。"
            ]
        },
        {
            "title": "九江赠冯地官",
            "content": [
                "东曹故人东道主，今雨相逢如旧雨。",
                "江边新阁速我登，坐阅千帆集烟渚。",
                "百年摧政如江风，倏平忽险胡能同。",
                "平涵云日浴凫鹭，险鼓雷雨腾蛟龙。",
                "我行观风四经此，野有歌谣民有史。",
                "燕南楚北天茫茫，青眼高歌对吾子。"
            ]
        },
        {
            "title": "谒谢叠山祠",
            "content": [
                "从容就义几封书，三百年来养士余。",
                "商老不知周粟富，晋人方恨楚材虚。",
                "庭留旧柏生同劲，鼎荐新薇死亦臞。",
                "有诏作人无事日，江花江草正愁予。"
            ]
        },
        {
            "title": "题钱世恒吊文山遗墨卷",
            "content": [
                "北风吹南冠，行行一匏瓜。",
                "作书谢骨肉，涕泪纷交加。",
                "此行已忘身，此书又忘家。",
                "身家既两忘，未忘者何邪。",
                "至哉君与臣，大哉夷与华。",
                "片纸今又灰，浩叹天无涯。"
            ]
        },
        {
            "title": "树色",
            "content": [
                "乍浓还淡弄朝晖，树色依稀定是非。",
                "楼上望回川历历，城阴遮断路微微。",
                "晴云有影团倾盖，春水无波渌染衣。",
                "独坐怀人心正远，天空渭北雁初归。"
            ]
        }
    ]
}