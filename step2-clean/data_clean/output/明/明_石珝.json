{
    "dynasty": "明",
    "author": "石珝",
    "intro": "",
    "items": [
        {
            "title": "元康宫词（二首）",
            "content": [
                "紫殿彤楼锁阿薰，药囊提碎夜行云。",
                "钩帘看罢承盘舞，自摘珠松泣送君。"
            ]
        },
        {
            "title": "陌上花叹",
            "content": [
                "陌上花，何离离，秋风吹汝汝不知。",
                "汝有丹葩及紫萼，恨汝不植琼瑶池。",
                "朝朝行人暮游子，泣露酣霞何日止。",
                "花枝渐减秋月寒，独抱余芳道旁死。",
                "不如三月杨柳绵，犹自飘扬帝城里。"
            ]
        },
        {
            "title": "小园雨后（二首）",
            "content": [
                "新雨膏炎垄，远风涤繁林。",
                "取凉李井上，仲子迹可寻。",
                "玄驹下危垤，屈蠖鸣幽阴。",
                "万类均一适，忘古安有今。",
                "虽复病两背，稍自惬孤襟。",
                "客云焉久留，素石寤同心。¤"
            ]
        },
        {
            "title": "贞元宫词",
            "content": [
                "君王不爱《长门赋》，才士空吟散雪词。",
                "独闭深宫转萧索，露花垂老合欢枝。"
            ]
        },
        {
            "title": "双雁伤翮育于庭中有感",
            "content": [
                "自是排云侣，秋深被网罗。",
                "耦行犹作字，长恨不成歌。",
                "北望燕山月，南思楚水波。",
                "忽惊楼外形，愁绝定如何。"
            ]
        },
        {
            "title": "饮鲍云瑞庄居",
            "content": [
                "城柳初尽处，薄蔼开空明。",
                "潦降古洲出，千里关寸情。",
                "断岸带芳草，远树啼残莺。",
                "钓艇日往还，或有羊裘生。",
                "下马对尊斝，故人相与倾。",
                "坐久出歌舞，柔风濯长缨。",
                "落霞酣野色，吟蛩战秋声。",
                "长恐西日下，衢路立屏营。"
            ]
        },
        {
            "title": "天宝宫词（四首）",
            "content": [
                "龙池乐上练裙飘，珠履金珰称舞腰。",
                "舞罢芙蓉冠欲堕，殿头传旨赐含消。"
            ]
        },
        {
            "title": "七夕",
            "content": [
                "七月七日风雨多，御桥南望水增波。",
                "鸳鸯自向沙头宿，不管牛郎信若何。"
            ]
        },
        {
            "title": "酌泉",
            "content": [
                "往往城中水，不知郊外甘。",
                "如何城市客，不肯住城南。"
            ]
        },
        {
            "title": "拟古",
            "content": [
                "秋夜何迢迢，蟋蟀鸣阴壁。",
                "蟾升林薄见，露下庭宇阒。",
                "萤火寒依人，羸驹倦嘶枥。",
                "开襟纳虚明，万事谢欣戚。"
            ]
        },
        {
            "title": "定昆池",
            "content": [
                "环宝攒山夜陆离，主家新凿定昆池。",
                "珊瑚未大诸韦死，多少珠玑向月悲。"
            ]
        },
        {
            "title": "宫柳",
            "content": [
                "内里垂杨自不同，万条柔翠拂琼宫。",
                "叶含华萼楼前雨，枝带朝元阁上风。",
                "望入画眉情正切，啭来黄鸟语初工。",
                "一般霸水桥头绿，日日行人惆怅中。"
            ]
        },
        {
            "title": "汉宫词",
            "content": [
                "汉宫有明月，秋风悴碧枝。",
                "紫苔绣壁带，积翠隐罛篱。",
                "夜久星河变，人来鹦鹉知。",
                "旧恩随露泻，余欢与日移。",
                "尚忆朝辞辇，深承夜诵诗。",
                "阳阿新得幸，谷永况多辞。",
                "指斥椒房宠，吹求饰室疵。",
                "荣枯付阶草，物化效冰澌。",
                "无言掩明镜，千古妒蛾眉。"
            ]
        },
        {
            "title": "长相思",
            "content": [
                "长相思，长且深，暮云湘水愁阴阴。",
                "海棠庭院燕双语，恼乱无人知妾心。",
                "妾登池上楼，泪滴池中水。",
                "水声活活向东流，妾泪将心千万里。"
            ]
        },
        {
            "title": "宿性公院",
            "content": [
                "清斋夜无寐，星月耿前除。",
                "野客寻诗罢，高僧入定初。",
                "欲来还去梦，才读又忘书。",
                "岂为悲华发，聪明渐不如。"
            ]
        },
        {
            "title": "天宝宫词（四首）",
            "content": [
                "勤政楼前斗两朋，宁王新乐最堪听。",
                "太真偏赏《凉州曲》，自奉黄金出内"
            ]
        },
        {
            "title": "寄北觉隆上人",
            "content": [
                "水北多僧寺，生公院最幽。",
                "地高平受月，林密静宜秋。",
                "梵语中天应，钟声下界浮。",
                "文园多病客，回首欲淹留。"
            ]
        },
        {
            "title": "太行山行",
            "content": [
                "太行之山何崔嵬，岩幽谷隐藏风雷。",
                "汉军已料骑士屈，魏武重叹车轮摧。",
                "其开如陉下如井，云作炊烟瀑垂绠。",
                "羊牛只道来层霄，鸡犬方知接人境。",
                "山僧何年住山顶，亦有山田二三顷。",
                "非关避世应避名，我欲从之玩流景。"
            ]
        },
        {
            "title": "迎冬词",
            "content": [
                "画帘小铁嘶北风，疏栊日影摇轻红。",
                "叠绮重茵夜云暖，博山紫气飞遥空。",
                "霜凄落叶护寒井，素绠萦纡指尖冷。",
                "翠屏东面绣新苔，幻出潇湘美人影。",
                "日高宝瑟拂蛛丝，鱼上深潭鹊绕枝。",
                "十二阑干烟细细，伊州一曲谱相思。"
            ]
        },
        {
            "title": "凉风曲",
            "content": [
                "凉风凉风汝勿至，行人为君双掩耳。",
                "绿杨萧萧叶半脱，一步愁深千万里。",
                "昨朝犹着越罗裳，今夜洞房添锦绮。",
                "百年展转凉复暄，绿发丝丝今几缕。",
                "凉风凉风汝勿至，江天寂寥愁到尔。"
            ]
        },
        {
            "title": "杂诗",
            "content": [
                "凉风动书幔，仿佛西南来。",
                "庭柯下露叶，哽咽递相催。",
                "瓜蔓滞宿雨，袅袅蒙尘埃。",
                "草虫阶下鸣，流萤亦徘徊。",
                "坐感岁事速，忽如车轮推。",
                "门前有层城，层城复高台。",
                "乘风欲登眺，仰溯天汉回。",
                "帝子不可见，青鸟非良媒。",
                "中夜耿深忧，泪落秋生苔。"
            ]
        },
        {
            "title": "苦热行",
            "content": [
                "闭门却暑暑不去，阑街振箑号狂奴。",
                "城头白气勃勃吐，海水汤沸山为垆。",
                "藤床桃簟多败绩，竹姬染汗先模糊。",
                "群蝇讠凶讠凶昼作市，对食谁能操匕箸。",
                "五弦不散虞后风，九阍真折桓公翅。",
                "谁言汉皇勤远略，东海西头尚高阁。",
                "安得长风驾远游，醉挟冰壶上寥廓。"
            ]
        },
        {
            "title": "古意（二首）",
            "content": [
                "今日临长亭，明朝折杨柳。",
                "落叶有相逢，行人未回首。"
            ]
        },
        {
            "title": "远游",
            "content": [
                "君之出矣，游如之何？朝览冀野，夜浮滹沱。",
                "帝子不逢，中流扬歌。",
                "高鸟堕云，游鳞溯波。",
                "曷发昆仑？曷濯洧盘？禾黍蔽野，童欣耄欢。",
                "新声在梁，清酒在尊。",
                "聊以永日，以抒忧烦。",
                "",
                ""
            ]
        },
        {
            "title": "汉宫词",
            "content": [
                "鞠室无人鬼夜悲，监宫印付审郎持。",
                "昭容七子闲言语，直到帘前奏御知。"
            ]
        },
        {
            "title": "小园雨后（二首）",
            "content": [
                "夏木岂无阴，古井亦有泉。",
                "阴疏仅自庇，泉苦得永年。",
                "羲黄世辽邈，畴与论自然。",
                "稍喜禾稼成，藜藿比醲鲜。",
                "浮生能几许，沉郁贵自宣。",
                "偃卧辘轳侧，南风韵树弦。"
            ]
        },
        {
            "title": "漫书",
            "content": [
                "峄阳生孤桐，弦之以吴丝。",
                "坐令风雨色，变出阳春词。",
                "可以养圣性，可以献帝墀。",
                "孤高谅有合，君子贵后时。"
            ]
        },
        {
            "title": "上殿熊",
            "content": [
                "熊上殿，昭仪趋，谁其当者冯倢妤。",
                "玉颜岂能编虎须，不难一死遮乘舆。",
                "孟阳登床信诳楚，亦有华泉逢丑父。",
                "分明造次效忠贞，岂意婵媛成错迕。",
                "傅姬手持黄纸来，昔何勇锐今何衰。",
                "两朝泪湿黄金阶，宫中妒色亦妒才。"
            ]
        },
        {
            "title": "秋色",
            "content": [
                "返照入高楼，楼中客惆怅。",
                "开楼看秋色，犹在阑干上。"
            ]
        },
        {
            "title": "有所思",
            "content": [
                "东风二月扬新沙，忆醉燕南豪士家。",
                "狂歌剧舞共春色，正值东邻桃始花。",
                "情阑每厌筝笛聒，意放不遣山林遮。",
                "船头诗篇船尾酒，解缆直下清溪涯。",
                "太原乔生兴踔绝，偏爱渔蓑冒风雪。",
                "杯空正自吸流泉，月出先判宿岩穴。",
                "封龙山人意原苦，坐觉悲风起尊俎。",
                "鬓星岂乏长安尘，衣斑尚带西湖雨。",
                "百年班合江上云，万事纷纭江水纹。",
                "千里夕阳春草绿，停云空忆鲍参军。"
            ]
        },
        {
            "title": "拟古将进酒",
            "content": [
                "铜龙水涩蟾蜍泣，桂花参差夜云碧。",
                "地上落叶何纷纷，花枝不似三春日。",
                "鸿声渐远江水寒，百年转眼风月残。",
                "夜深杯满君莫难。"
            ]
        },
        {
            "title": "病目杂言",
            "content": [
                "抱病疏棂下，经秋又及春。",
                "色沿衰绖惨，愁入鬓华新。",
                "地僻艰医药，身微听鬼神。",
                "苍旻果无意，长作饭牛人。"
            ]
        },
        {
            "title": "行路难",
            "content": [
                "卢家语燕栖画梁，美人夜半宴兰房。",
                "瑶琴欲奏弦更张，移宫换羽声低昂。",
                "歌喉舞袖竞韶光，花颜照人藕骨香。",
                "欢娱欲尽解鸣珰，宁知杖策走咸阳。",
                "君门咫尺不得见，空弹长铗歌清商。",
                "世路崎岖行不易，丈夫未遇同寻常。"
            ]
        },
        {
            "title": "杂诗（二首）",
            "content": [
                "雪霰纷漉漉，忽然见朝暾。",
                "冰霜堕盈地，中有青苔痕。",
                "幡幡鸣春鸟，解使朝变昏。",
                "果哉乌鸦白，不谓黄河浑。",
                "《小雅》歌蛮髦，陈王悲豆根。",
                "此曲勿复竟，子兰方在门。¤"
            ]
        },
        {
            "title": "契苾儿曲（并序）",
            "content": [
                "君歌《契苾儿》，妾按龟兹舞。",
                "酒尽灯欲灭，堂前鹦鹉语。",
                "光顺门宣供奉郎，莲塘水暖双鸳鸯。",
                "象床犀簟伏熊枕，春风夜簸花枝狂。",
                "谁家少年眼如虎，犁断并州杏花雨。",
                "",
                ""
            ]
        },
        {
            "title": "江都曲",
            "content": [
                "金篦吹笙绛裤讴，君王自理卧箜篌。",
                "夜深未唤憨憨寝，一曲归飞万里愁。"
            ]
        },
        {
            "title": "唐宫词",
            "content": [
                "四月笙歌沸苑池，瑞莲花对海棠丝。",
                "昭容尚记开元日，正是宫中蚕老时。"
            ]
        },
        {
            "title": "清夜游",
            "content": [
                "宫夜泠泠月华白，娇骑踏空红堕雪。",
                "西园门外驮鼓声，十六院中乐齐发。",
                "杨郎萧郎各一席，千牛啮臂宫娃泣。",
                "坐中谁是陈宣华，宝带犹拴绣同结。",
                "芰荷风柔酣海霞，锦缯绷树啼双鸦。",
                "侍臣自舞王自歌，蜥蜴香销金缕纱。",
                "佛经仆射呼不起，梁燕才人竟冤死。",
                "潼关烽火照宫红，犹自心轻汉天子。",
                "龙舟翩翩蔽白日，醉拥笙歌南下疾。",
                "一声悲铎不堪听，至今江柳生愁色。"
            ]
        },
        {
            "title": "送伍朝信守宁波",
            "content": [
                "官柳风柔拂酒盏，渭北江东意何限。",
                "五马谁驱高盖车，画省秋云犹满眼。",
                "累累肘印腰带黄，太守年才三十强。",
                "闾门不敢鸣驺过，里中长者多父行。",
                "高堂日迟采衣舞，一觞一咏声琅琅。",
                "紫薇巨公颜色扬，诸孙绕膝儿绕床。",
                "床头经史映簪笏，膝下欢娱殊未央。",
                "亲恩君宠两磅礴，膏雨还随使车落。",
                "深村无吠厖，公府多神雀。",
                "爱月还登镇海楼，寻幽或到烧丹壑。",
                "镜川几曲春澄澄，人言使君如水清。",
                "棠阴无事坐舒啸，惟听江声杂鸟声。"
            ]
        },
        {
            "title": "中平宫词",
            "content": [
                "宫市新开御水边，绣襦争立市门前。",
                "酒姬未放驴车过，自问刘郎索酒钱。"
            ]
        },
        {
            "title": "天寿山",
            "content": [
                "银峰翠壁峙诸孙，岳势雄开祖宅尊。",
                "关塞正当山右臂，风雷近接海西门。",
                "龙过古涧多成雨，虎撼长松半出根。",
                "隐隐五陵佳气在，欲攀弓剑泣深恩。"
            ]
        },
        {
            "title": "游北寺亨上人后园",
            "content": [
                "偶为寻诗出，秾华触眼新。",
                "鸟歌行酒地，花覆倚阑人。",
                "风籁浑无谱，虫书太逼真。",
                "绝胜弦管夜，红袖舞香尘。"
            ]
        },
        {
            "title": "怨歌行",
            "content": [
                "黄牛将犊鸡将雏，辛苦不异汝与君。",
                "一朝雏犊背母死，洒露空成草头水。",
                "梁间紫燕轻复斜，谁歌乌衣野草花。",
                "纺砖尚有未完线，绣帖犹藏旧缕纱。",
                "吁嗟吾儿不还家，城南愁杀双慈鸦。"
            ]
        },
        {
            "title": "闺怨",
            "content": [
                "当年人对月，共说两团圆。",
                "如何人不见，明月又今年。"
            ]
        },
        {
            "title": "天宝宫词（四首）",
            "content": [
                "羽士承恩列上仙，宝花十树照当筵。",
                "宫中未有新仪注，旋检先朝纳妇篇。"
            ]
        },
        {
            "title": "春暮见莺",
            "content": [
                "百花开尽见莺流，一啭能添数种愁。",
                "巧舌傍人何太苦，春光随水已难留。",
                "心惊陌上谁家笛，梦破城南少妇楼。",
                "柳色万行听不断，莫牵诗思到扬州。"
            ]
        },
        {
            "title": "古意（二首）",
            "content": [
                "秋水凝细縠，秋月明双杵。",
                "江南雁欲归，来向帘前语。"
            ]
        },
        {
            "title": "天宝宫词（四首）",
            "content": [
                "太常迎驾乐声齐，戏马场中舞象犀。",
                "队队宫嫔椎法鼓，绣襟文曌立楼西。"
            ]
        },
        {
            "title": "唐武宫词",
            "content": [
                "宜春苑外免初肥，长从君王射猎归。",
                "一色赭袍飞两骑，外人不辨是贤妃。"
            ]
        },
        {
            "title": "送王尚书德辉还馀姚",
            "content": [
                "春花岂胜秋，新人不如故。",
                "纷纷红紫群，酣艳良未悟。",
                "千金买马首，百罔捕毚兔。",
                "一曲雍门歌，夕阳在高树。"
            ]
        },
        {
            "title": "早朝追和匏老韵",
            "content": [
                "蓬莱宫阙玉为桥，曳履年年侍早朝。",
                "垆霭着衣如过雨，御沟摇月欲生潮。",
                "未排阊阖心犹壮，才望金茎渴已消。",
                "奏罢从容过东观，五云隐隐听笙箫。"
            ]
        },
        {
            "title": "元康宫词（二首）",
            "content": [
                "免轭羊车夜未过，人间乌鹊上银河。",
                "洛南星吏还无赖，卧蹴青娃奏九歌。"
            ]
        },
        {
            "title": "南朝宫词",
            "content": [
                "花簇郊坰锦作围，小怜日暮射生归。",
                "双双羽从重歌舞，不觉齐城漏已微。"
            ]
        },
        {
            "title": "有所思",
            "content": [
                "双星荧荧隔秋水，秋入城头漏声里。",
                "窗间梧桐风瑟瑟，青鸟南飞月华白。",
                "朱弦一拨意已传，梦绕博山双紫烟。",
                "藕丝易脱云易散，十二碧峰秋雨前。"
            ]
        },
        {
            "title": "池上",
            "content": [
                "良辰不易得，池上一来临。",
                "微风感新绿，幽兰欣客襟。",
                "方洲语鸣鸟，忽如鼓瑟琴。",
                "悠悠南行云，成此匝地阴。",
                "美人隔千里，赠我百炼金。",
                "我有锦绶带，愿言结同心。"
            ]
        },
        {
            "title": "拟君子有所思",
            "content": [
                "朝登黄金门，暮上白玉堂。",
                "清飙播柔弦，倏忽变炎凉。",
                "蟋蟀吟苔砌，宵行流夜光。",
                "云汉悬西南，星斗何纵横。",
                "唐虞布文德，中国奏《韶》章。",
                "群后让于朝，凤凰亦来翔。",
                "流音激青霄，奋翮向朝阳。",
                "万动各飞奔，赖此一人庆。",
                "志士思丧元，贤人愿垂芳。",
                "揽镜照容鬓，无使生秋霜。",
                "不及少壮时，摅此忠义肠。",
                "仰视西日速，怛然令内伤。"
            ]
        },
        {
            "title": "社日",
            "content": [
                "春风帘幕驻晴云，社酒杯深我对君。",
                "燕子未来花不语，绿芜寒雀共斜曛。"
            ]
        },
        {
            "title": "杂诗（二首）",
            "content": [
                "騑篱无高鸟，牛涔无巨鳞。",
                "物大会有合，浅小安足陈。",
                "藤萝附松柏，缴绕固其真。",
                "桃李虽不言，吐华自阳春。",
                "齐虏事口舌，秦人如鬼神。",
                "末路多此比，龙蛇贵存身。"
            ]
        },
        {
            "title": "山中曲",
            "content": [
                "峭石激湍响，古城临水居。",
                "城东有渴叟，不及水中鱼。"
            ]
        },
        {
            "title": "秋夜",
            "content": [
                "凉夜始多梦，升沉顷相寻。",
                "蟋蟀入床下，萧序已载阴。",
                "褰裳出庭户，河汉清且深。",
                "华月挂林杪，高鸿送哀音。",
                "百岁岂不多，半为风雨侵。",
                "嗟彼蜗角名，烦此孤鹤心。",
                "流水激古洲，高山出远岑。",
                "子期果难逢，独卧枕素琴。"
            ]
        },
        {
            "title": "新雪",
            "content": [
                "雪意已崇朝，凌风叶旋飘。",
                "着衣初点点，入竹故萧萧。",
                "翠壁谁凝望，青帘久费招。",
                "期君坐今夕，烧烛看琼瑶。"
            ]
        },
        {
            "title": "易州道中",
            "content": [
                "西风羸马经行地，易水长城是旧都。",
                "壮士入秦名尚在，客卿归赵势全孤。",
                "高台岁久黄金尽，古塞秋深白雁徂。",
                "闻道关门犹锁钥，太平天子慎防胡。"
            ]
        },
        {
            "title": "会昌宫词",
            "content": [
                "羽节貂裘谒内庭，太和公主发初星。",
                "御前细说和番事，六院都来堕泪听。"
            ]
        }
    ]
}