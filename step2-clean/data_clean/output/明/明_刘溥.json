{
    "dynasty": "明",
    "author": "刘溥",
    "intro": "",
    "items": [
        {
            "title": "大同克敌进封其镇守总戎都督郭清宁为定襄伯",
            "content": [
                "捷书飞奏入明光，邦伯荣封位定襄。",
                "边阃到今方得将，漠庭从此不称王。",
                "正愁白发逢多难，忽对青春喜欲狂。",
                "却愧无缘走相贺，典衣聊自醉壶觞。",
                "",
                ""
            ]
        },
        {
            "title": "复仇（四首）",
            "content": [
                "勾践昔灭吴，用心非一朝。",
                "种蠡若相忌，宿恨谁与销。",
                "既切尝胆苦，复甘即薪劳。",
                "大仇一云复，草木亦光昭。",
                "于今虏方殷，矧恃屡胜骄。",
                "苟能伺其隙，贼首必见枭。¤"
            ]
        },
        {
            "title": "上巳日与诸公游大同雷公山",
            "content": [
                "群公佳会属芳辰，自笑游人是远人。",
                "花下共拚今日醉，江南又负一年春。",
                "云山满眼伤前事，风雨何时洗战尘。",
                "回首断沟横古道，不胜悲愤欲沾巾。"
            ]
        },
        {
            "title": "赋得石城暮云送别",
            "content": [
                "石城千仞郁嵯峨，城上春云向晚多。",
                "薄映残霞分雉堞，暝随归鸟渡龙河。",
                "依依欲散风前角，幂幂犹停柳外歌。",
                "又逐行舟过江去，相思回首奈愁何。"
            ]
        },
        {
            "title": "寒食日过胡汝器墓",
            "content": [
                "雨晴泥滑路微分，驻马南原日未曛。",
                "白下一杯寒食酒，青山三尺故人坟。",
                "野田行客愁深草，江树残莺泣断云。",
                "俯仰光阴伤往事，落花清泪共纷纷。"
            ]
        },
        {
            "title": "题滕孟章送金司税明远文后",
            "content": [
                "滕君文章不轻作，滕君情怀绝倾倒。",
                "如今尤信古人言，文章有神交有道。",
                "昨日为文送知己，士林往往皆称好。",
                "复来珍重索我诗，我诗近来绝草草。",
                "第愧未得交其人，始向文章见怀抱。",
                "万里长江炯秋月，一片春云丽晴昊。",
                "走向离筵与相见，气宇孤骞更文藻。",
                "不揣新知赠一言，莫负文章自须保。"
            ]
        },
        {
            "title": "江乡渔乐图",
            "content": [
                "桃花雨歇春潮长，江中鲤鱼随水上。",
                "香蒲叶短白鹭飞，渔父乘船自来往。",
                "船头巨罾三丈余，辘轳引缏如引车。",
                "浪花触船鱼乱跃，儿女相顾争欢呼。",
                "江头卖鱼朝买谷，晚来还向江头宿。",
                "老翁不愁儿不啼，新妇船中炊欲熟。"
            ]
        },
        {
            "title": "赵松雪画马",
            "content": [
                "王孙画马世无敌，一画一回飞霹雳。",
                "千里长风入彩毫，平沙碧草春无迹。",
                "砚池想是通渥洼，突然走出白鼻冘。",
                "翻涛浴浪动光彩，云影满身堆玉花。",
                "玉花连钱汗流血，骏尾捎风蹄踣铁。",
                "何时骑得似画中，踏破阴山古时雪。"
            ]
        },
        {
            "title": "茧庵为长洲沈孟渊赋",
            "content": [
                "兜罗腻叠香雪温，影逼混沌春无痕。",
                "龙精出火玉抽缕，剡楮粘番羞薄昏。",
                "纤华茸茸白云老，双轮敛辍晴留晓。",
                "擘开元气纳昆仑，身外乾坤一沤小。",
                "水晶帘幕相间垂，鲛绡掩映光参差。",
                "落花成团卷蝴蝶，蹴破东风闲不知。",
                "东风吹尘尘默默，紫麟驼醉华胥国。",
                "海桑含绿又千年，走马西陵报消息。"
            ]
        },
        {
            "title": "枯木竹石图为赵行恕作",
            "content": [
                "露华洗湿江上秋，美人不来生别愁。",
                "洞庭潇湘隔千里，两岸白云如水流。",
                "碧空茫茫九疑道，君山一点青螺小。",
                "鹧鸪啼断竹枝寒，凤凰飞去梧桐老。"
            ]
        },
        {
            "title": "使回过独石",
            "content": [
                "边城二月暗尘沙，吹过东风不见花。",
                "天上玉京旋日骑，水通银汉系星槎。",
                "云中路出高山险，上谷营连独石斜。",
                "正是旅愁消未得，夕阳楼外又鸣笳。"
            ]
        },
        {
            "title": "美人熨帛图",
            "content": [
                "霜帛丁东捣初歇，女伴相怜白如雪。",
                "掩帷下堂同此情，白腕对曳当中庭。",
                "中庭无风干未得，铜斗自烧还自熨。",
                "只愁熨着有焦晕，难表此身如此白。",
                "小鬟莫更蹲复蹲，复恐皱却葵花纹。"
            ]
        },
        {
            "title": "予生",
            "content": [
                "予生鄙性嗜奇古，北走青徐南走楚。",
                "千金不惜买干将，宝匣腾光快先睹。",
                "龙文星彩莹深秀，结绿青萍何足数。",
                "河汉常时失斗牛，雷电中宵吼风雨。",
                "腰间辘轳引玉鼻，走马走看若环堵。",
                "居然声价盛洋溢，始悟漂山因众喣。",
                "欲将入水屠蛟龙，又欲登山刺豾虎。",
                "前锋呀豁尽低伏，至宝谁能不夸诩。",
                "自从拔仗挺而出，反与铅刀日为伍。",
                "古称知己极难遇，黄鹄摩天困堂庑。",
                "谓是虽能扫妖沴，破屦不及銛锥补。",
                "吹毛可断玉可切，斫木还须避樵斧。",
                "耳侧肠酸极惆怅，涕泪滂沱心更苦。",
                "岂意前人百炼精，出非其时坐招侮。",
                "古云责人必责己，眦裂唇焦膺屡捬。",
                "衒鬻求售予固昧，遗实事名尔何取？橐中黄金落深水，觅",
                "索徒劳施网罟。",
                "有用物置无用地，志士居常心为怃。",
                "泰山虽高隐烟雾，目眩心疑类盲瞽。",
                "驽骀龌龊市者多，骐骥忿饥常致瘦。",
                "吁嗟通塞固由命，不免重言更覼缕。",
                "仰视青天发啸歌，海上?鹈今臭腐。",
                "低徊拂拭且归匣，半夜鸡啼莫轻舞。",
                "知音倘不遗此才，即向沙场杀强虏。"
            ]
        },
        {
            "title": "范宽寒江待渡图引为梁光禄仲齐赋",
            "content": [
                "梁公骑马到我门，手持一幅范宽画。",
                "入门大笑挽我臂，请向中堂壁间挂。",
                "绢阔四尺高丈余，一片雪意寒模糊。",
                "盖因此画历岁久，坡脚破缺裁欲无。",
                "大山小山玉相琐，树石人家无不可。",
                "有人骑驴涉长道，有人下马呼江舸。",
                "想其盘薄心神融，布置自与元气通。",
                "笔势惨澹魂神泣，艺苑久矣无良工。",
                "其上已有三人作，巢云留清与耕乐。",
                "或情或景各其妙，我欲续之愧粗恶。",
                "梁公梁公听我语，此画曾入《宣和谱》。",
                "真是《寒江待渡图》，切莫向人容易与。"
            ]
        },
        {
            "title": "咏衰柳",
            "content": [
                "露叶烟梢翠色浮，向人长是弄春柔。",
                "多情自是多憔悴，莫向西风错怨秋。"
            ]
        },
        {
            "title": "题画龙虎（二首）",
            "content": [
                "古来画龙称叶公，后来又说陈所翁。",
                "呜呼二人不可见，神妙谁复追其踪。",
                "此图知是何人作，一见令人即惊愕。",
                "势翻沧海起风雷，身涌长空奋头角。",
                "双睛泼电鳞鬛分，左盘右蹴拿飞云。",
                "轩然天地动光彩，此时不顾鱼虾群。",
                "满堂惨淡凝烟雾，相对咨嗟毛发竖。",
                "田畴岁旱望甘霖，破壁须看上天去。¤"
            ]
        },
        {
            "title": "赋得琼花观送人",
            "content": [
                "琼花观，在江都，云窗月馆仙人居。",
                "无双亭前一方地，昔日琼花今已无。",
                "玉女香车游碧落，回首人间尘漠漠。",
                "重阑空护八仙花，环佩谁乘九皋鹤。",
                "古城杨柳接东桥，十里红楼路不遥。",
                "行舟过此一停泊，琪树阴中听紫箫。"
            ]
        },
        {
            "title": "金文鼎秋林醉归图为沙溪陈原锡赋",
            "content": [
                "霜华洒红树头叶，白云掩映山重叠。",
                "黄犍驮醉出西庄，童仆扶持稳如楫。",
                "此时陶然那复知，世涂奚较险与夷。",
                "眼中万物一何有，只有松风吹接夌。",
                "疏林斜光漏残照，酡颜霞影争辉耀。",
                "深山阒静不逢人，岂有襄阳小儿笑。",
                "柴门向晚犹未关，山妻煮茶方候还。",
                "人能出饮醉即返，千里龙媒应是闲。"
            ]
        },
        {
            "title": "偶作",
            "content": [
                "灯影分明隔绛桥，玉阶行尽转迢迢。",
                "春风只在银屏里，残雪和愁几日消。"
            ]
        },
        {
            "title": "春晚漫成",
            "content": [
                "重城杨柳昼沉沉，坐久黄鹂啭夕阴。",
                "几处闲门芳草绿，一帘微雨落花深。",
                "年光暗觉随流水，春色长看满上林。",
                "故国松篁还似旧，莫教奔走负归心。"
            ]
        },
        {
            "title": "终南进士行为刘主事廷美赋",
            "content": [
                "长空糊云夜风起，不分成群跳狂鬼。",
                "倒提三尺黄河冰，血洒莲花舞秋水。",
                "飞萤负火明月羞，栎窠影黑啼鸺鹠。",
                "绿袍乌帽逞行事，磔脑刳肠天亦愁。",
                "中有巨妖诛未得，盍驾飙轮驱霹雳。",
                "如何袖手便忘机，回首东方又生白。",
                "",
                ""
            ]
        },
        {
            "title": "斋居杂兴（六首）",
            "content": [
                "抚景怜秋尽，观书喜夜长。",
                "露虫暄砌石，风叶坠琴床。",
                "旧集裁蔬语，新传制墨方。",
                "晓来双鹤舞，踏碎一庭霜。"
            ]
        },
        {
            "title": "寄平江侯陈立卿",
            "content": [
                "梧桐叶老菊花肥，秋气催寒及授衣。",
                "青眼故人频入梦，白头孤客未言归。",
                "江湖寂寂双鱼冷，风雨凄凄一雁飞。",
                "尊酒论文久相约，不堪时与素心违。"
            ]
        },
        {
            "title": "送徐仲吉赴任龙江",
            "content": [
                "杨柳阴阴乳雀飞，可堪相见复相违。",
                "南风草色连江舍，北阙钟声绕禁闱。",
                "盛世一官随处好，故人千里几时归。",
                "欲知后夜相思意，疏雨寒松独掩扉。"
            ]
        },
        {
            "title": "题福山曹氏画",
            "content": [
                "歌舞当年只醉游，不知何物是闲愁。",
                "如今桐树无人洗，风雨空山几度秋。",
                "曹氏富甲一郡，植梧桐数亩，主人将纳凉其下，令人以新",
                "水沃之，谓之洗梧。",
                "淮兵由福山入吴，曹氏园亭首被祸，故草窗诗云云。"
            ]
        },
        {
            "title": "竹枝词（二首）",
            "content": [
                "微风细雨初至，碧水遥天未分。",
                "借问黄陵远近，江心一片春阴。"
            ]
        },
        {
            "title": "晚过扬州",
            "content": [
                "长河悬落照，短棹尚孤征。",
                "衰柳愁边断，残霞雨外明。",
                "人喧杨子渡，钟动广陵城。",
                "渐去乡关远，凄然倍旅情。"
            ]
        },
        {
            "title": "题画龙虎（二首）",
            "content": [
                "千山万山日向脯，哑哑老树愁啼乌。",
                "长途迢递人绝迹，奋跃只有黄于菟。",
                "长风飕飗震林木，百兽纷披望风伏。",
                "霜牙凛凛摧万夫，金镜瞳瞳射双目。",
                "饥来择肉惟熊罴，不更小取豺与狸。",
                "田家黄犊要耕种，又肯搏攫夸能为。",
                "如今天关求守备，盖世雄威素称异。",
                "举首为城掉尾旌，愿保皇家千万世。"
            ]
        },
        {
            "title": "相思曲",
            "content": [
                "相别谁知许久，相思不道能深。",
                "一夜五更妾梦，千山万水郎心。"
            ]
        },
        {
            "title": "斋居杂兴（六首）",
            "content": [
                "绿水平桥北，青帘小巷西。",
                "酒香春瓮满，山色晚楼低。",
                "半醉歌新曲，闲眠改旧题。",
                "偶因乘雨出，双屣尽沾泥。¤"
            ]
        },
        {
            "title": "慷慨歌送叶黄门与中赴山西参政",
            "content": [
                "且莫歌，远别离，别离恋恋儿女悲。",
                "又莫歌，长相思，相思悬悬天一涯。",
                "君今参政晋藩去，何乃慷慨增吁戏。",
                "忆昔混沌初，元气未破时。",
                "动变隐其象，用舍凭何施。",
                "自从开辟显朕兆，阴阳进退争雄雌。",
                "有时贾谊去作长沙傅，有时吕尚来作周王师。",
                "一得一失古来有，往往虚占梦刍狗。",
                "青天白日风雨来，泥窍啁啁蟪蛄吼。",
                "欲洗胸中万古愁，岂在区区一杯酒。",
                "酒杯不暖东风寒，锦袍乱扑沙成团。",
                "杨花着地卷春去，立马四顾天漫漫。",
                "君不见伊皋与益稷，回乾转坤在顷刻。",
                "五云高护黄金台，行色匆匆留不得。",
                "断不是鸱鸮逐凤凰，亦不是苍蝇污白璧。",
                "献纳之官合峻升，空使傍人惜颜色。",
                "请君停鞭听我歌，歌声欲尽愁转多。",
                "太行西来碧嵯峨，黄河万里奔洪波。",
                "呼儿缄辞送君去，极目浮云奈尔何。"
            ]
        },
        {
            "title": "题双喜图送马胜宗从昌平侯出镇宣府",
            "content": [
                "远随金印出边州，早报平安入凤楼。",
                "剪取白罗飞绣影，旗竿十丈挂胡头。",
                "汤东谷作此诗，未出，见草窗作，乃叹服曰：“此真题边",
                "将白鹊诗，吾诗乃学课语耳。",
                "”遂焚其稿。"
            ]
        },
        {
            "title": "竹枝词（二首）",
            "content": [
                "江心濈濈秋影，烟外亭亭绿痕。",
                "帝子祠前别思，鹧鸪声里黄昏。"
            ]
        },
        {
            "title": "送夏公瑾还吴",
            "content": [
                "愁结望冰消，冰消愁转结。",
                "不见乡人来，翻与乡人别。",
                "叵耐东风又弄寒，杨柳长条乱吹折。",
                "一壶旋买金台春，难洗行人衣上尘。",
                "粮车刍载拥官道，歧路复歧愁杀人。",
                "念昔君官考功部，仙才不负亲题柱。",
                "谁知造物如小儿，疋马云中枉高步。",
                "去年上皇北狩回，诏书复用贾生才。",
                "身轻已得释重负，遥指庭闱归去来。",
                "归去来，不可留。",
                "腰间宝带悬吴钩，故园山水今复游。",
                "竹舆青舫诗酒俦，请君莫忘皇恩优。",
                "边城米贵人不饱，征戍未知何日休。"
            ]
        },
        {
            "title": "送盛御史昶巡按广东",
            "content": [
                "玉骢金豸下青霄，庾岭南头道路遥。",
                "霜叶定从行处落，瘴云应向到时消。",
                "山鸡吐绣风号雨，海蚌含珠月映潮。",
                "最喜送行冰雪霁，台中老柏让孤标。"
            ]
        },
        {
            "title": "秋夜曲",
            "content": [
                "丝绳玉瓶引深井，冰厚银床夜初冷。",
                "素手深笼倚辘轳，月明独照娉婷影。",
                "井上高高两桐树，乌啼只在人愁处。",
                "金凤衔珠压鬓云，仿佛随风欲飞去。",
                "井水虽深有限期，人心有愁无尽时。",
                "桐阴散乱月将落，滴尽铜龙谁得知。"
            ]
        },
        {
            "title": "登楼有感",
            "content": [
                "翠华遥隔塞云寒，白草黄沙道路难。",
                "国耻几时能雪洗，群言何事只澜翻。",
                "河东未必无关羽，江左谁知有谢安。",
                "俯仰乾坤独惆怅，夕阳楼上一凭阑。"
            ]
        },
        {
            "title": "斋居杂兴（六首）",
            "content": [
                "情怀甘澹泊，书史自逍遥。",
                "夜读妨邻睡，晨眠误客招。",
                "燕归帘半卷，鸟散竹还摇。",
                "雨足轩东圃，缘溪认药苗。¤"
            ]
        },
        {
            "title": "复仇（四首）",
            "content": [
                "上爵不虚赏，受者诚为难。",
                "惟此铁兜鍪，中有玉貂蝉。",
                "既贵惜其躯，反欲图自安。",
                "所以安成君，受教鲁仲连。",
                "请君迂往驾，急为济时艰。",
                "岂但生富贵，血食千万年。"
            ]
        },
        {
            "title": "斋居杂兴（六首）",
            "content": [
                "北岫青当槛，南园绿近门。",
                "蛛丝粘树叶，蚁穴蚀花根。",
                "移石搘茶灶，临池濯酒尊。",
                "何须求分外，迟起上朝暾。¤"
            ]
        },
        {
            "title": "王将军昭忠诗",
            "content": [
                "将军虎须如刺针，胸中八阵瞿塘深。",
                "昔陪元戎事南事，宝剑入手双龙吟。",
                "麓川小丑据巢穴，沙木龙高瘴云热。",
                "岁金不贡抗王师，象阵横刀乱飞雪。",
                "将军前锋不作难，百骑驰突风雷寒。",
                "阵前妖星欲坠地，战久力尽先摧残。",
                "大军当时若相援，拜将岂得重筑坛。",
                "国殇多年归不得，血染蘼芜至今碧。",
                "旌忠有诰五色文，绝胜区区一方石。"
            ]
        },
        {
            "title": "白云轩",
            "content": [
                "山中多白云，天上多清风。",
                "清风解炎热，白云自西东。",
                "江头坐看云起处，一片从龙上天去。",
                "化为甘雨润枯苗，不作繁阴宿高树。",
                "清风泠泠吹我衣，还送白云天上飞。",
                "天香不断瑶草碧，何处玉笙骑鹤归。"
            ]
        },
        {
            "title": "兰竹画",
            "content": [
                "湘江雨晴白云湿，湘妃愁抱香兰泣。",
                "望望夫君去不还，佩珠落尽无人拾。",
                "碧天秋冷明月多，千里洞庭横白波。",
                "请君莫唱《竹枝》曲，水远山长其奈何。"
            ]
        },
        {
            "title": "赋得涿鹿送丘伯纯还姑苏",
            "content": [
                "平生爱访古，走马游四方。",
                "金台南去百余里，乃是涿鹿古战场。",
                "轩辕骑龙上天去，鼎湖何处秋茫茫。",
                "蚩尤死后几千载，青山蜿蜒至今在。",
                "当时妖雾久销沉，空余易水东流海。",
                "海水变桑田，天地几翻覆。",
                "龙争虎斗且莫论，卷起飞尘纵双目。",
                "三晋在西秦在东，北京正在天之中。",
                "金楼玉殿仰头看，日月普照开鸿濛。",
                "万国朝宗必经此，舁金载玉何匆匆。",
                "紫荆崔嵬雁门固，塞断胡奴往来路。",
                "一锥孤塔河间城，千仞层冰海边戍。",
                "下马促沽酒，洗我磊落怀。",
                "扶桑矗天起，泰华隔云排。",
                "手攀北斗发长啸，凤凰飞上青云叫。",
                "官亭齐和远游篇，燕姬娇笑弄鹍弦。",
                "不将宝剑舞秋月，且赠珊瑚白玉鞭。"
            ]
        },
        {
            "title": "虏使再至喜而有作",
            "content": [
                "北使成群去复来，喧传欲奉上皇回。",
                "悬河涕泪经年尽，匝地风尘一旦开。",
                "福德果符休士兆，英雄空抱救时才。",
                "只愁猾虏多翻覆，早迓鸣鸾入紫台。"
            ]
        },
        {
            "title": "节孝堂为开封程用和赋",
            "content": [
                "母年三十失所天，形容憔悴心烦冤。",
                "怀中之儿仅一岁，忍死不得趋黄泉。",
                "眼中有泪不敢哭，辟纑买书教儿读。",
                "儿今老大五十余，阿父声名可相续。",
                "往时疽发背胛间，表溃岑岑如负山。",
                "儿心痛切无所措，口吮脓出随无艰。",
                "如今母已八十五，节操冰霜人所睹。",
                "况复贤郎著孝称，翼翼高堂燕今古。"
            ]
        },
        {
            "title": "题画寄徐州陆九皋（二首）",
            "content": [
                "目极天涯酒半醒，枫林斜带远山青。",
                "故人家在秋云外，百步洪边水绕亭。"
            ]
        },
        {
            "title": "江上别",
            "content": [
                "相逢兰渚潮长，相送烟江日斜。",
                "只说侬家好认，门前一树梨花。"
            ]
        },
        {
            "title": "送驾北征",
            "content": [
                "正统十四年，秋七月甲午，皇帝提大兵，亲行讨北虏。",
                "其晨日旁气，中黑外如火。",
                "北风转旗脚，猎猎不停舞。",
                "此行为宗社，仓卒出未预。",
                "虏人方恃骄，况复值秋暑。",
                "文臣虽表留，奏上不蒙可。",
                "留之恨不力，苟力必中阻。",
                "小臣从百官，拜送伏道左。",
                "悬绝不得言，徒有泪如雨。",
                "前驱至榆河，营垒乱旗橹。",
                "后队复踉跄，不复辨什伍。",
                "挽车避泥潦，前后相接轲。",
                "裸身走中道，车驾从傍过。",
                "纷纭无纪律，将臣殊莽卤。",
                "既蹈不测渊，可不严为矩。",
                "忆昔虏单弱，款附来塞下。",
                "岁贡马万疋，未敢设钩距。",
                "皇眷来意勤，赏赍特过厚。",
                "一时失防隙，遂得肆强圉。",
                "毡衣易龙锦，皮帽变珠朵。",
                "束腰金匾绦，编贝五色缕。",
                "玉剑悬辘轳，雕弓插文笴。",
                "黄沙白草间，金银耀樽俎。",
                "鞍鞯画麒麟，旌旗绣飞虎。",
                "供具与乐器，事事无不有。",
                "一年复一年，屡有望外取。",
                "岂但不知感，其心竟包祸。",
                "勾连并众力，绐以骄诸部。",
                "罕东兀良哈，久矣被饮羽。",
                "迩来虽纳贡，其意则狎侮。",
                "吾皇天地量，垢秽悉容受。",
                "今来犯我疆，我往非过举。",
                "剿此违天贼，岂为拓疆土。",
                "戎狄无人性，尧舜不亲附。",
                "秦有长城筑，汉有和亲许。",
                "云扰东西晋，厥后极凶丑。",
                "李唐纳婚姻，石晋甘饵诱。",
                "宋初论金币，中败青城旅。",
                "分裂已不堪，未复遭蒙古。",
                "历年九十三，夷风洽华夏。",
                "乾坤合清宁，笃生我太祖。",
                "圣德克肖天，飞龙起淮右。",
                "长驱扫腥毡，直出古北口。",
                "净洗历代羞，日月开天宇。",
                "太宗龙凤姿，丕承奋英武。",
                "天戈时一指，残孽窜他所。",
                "漠南无王庭，漠北走穷狗。",
                "于今已不然，信非朝夕故。",
                "必欲罗奔鲸，在众密网罟。",
                "胡乃劳圣躬，执政何以处。",
                "臣闻千金子，尚不垂堂坐。",
                "虏罪诚可诛，持重慎勿苟。",
                "稽首早回銮，天位要有主。",
                "钦哉祖宗业，正拟磐石固。"
            ]
        },
        {
            "title": "赋得贞松寿姑苏张继孟八十",
            "content": [
                "徂徕之松何蜿蜒，根盘厚地枝摩天。",
                "气横东南动光彩，泰山风雪衡山烟。",
                "长风吹天天宇开，飒飒海涛天上来。",
                "世间草木总卑小，如就彭祖观婴孩。",
                "古来君子不改德，松亦何尝改其色。",
                "往往工师求栋梁，重如山岳谁移得。",
                "春风细洒金粉香，茯苓寒凝琥珀光。",
                "为君取此制春酒，饮之眉寿同无疆。"
            ]
        },
        {
            "title": "题画",
            "content": [
                "荻花吹雪江风冷，江上微云淡山影。",
                "谁将水墨染生绡，一片江南晚秋景。",
                "人家住近红叶村，红叶照水如春源。",
                "问津有客远相访，童子候迎先扫门。",
                "隔岸分明皆橘树，看来应是横塘路。",
                "水禽格格踏波飞，沙雁悠悠入云去。",
                "我别江南今十年，客窗见画心茫然。",
                "明年准拟买归棹，漫游重赋江南篇。"
            ]
        },
        {
            "title": "看花吟",
            "content": [
                "白日已堕地，回光烛青天。",
                "人生时景只如此，莫将眉目夸盛年。",
                "花开容易落，花落难复开。",
                "开落竟谁有，对之心为摧。",
                "君不见玉山山下树，曾见主人罗笙歌。",
                "主人去后亭馆废，空余满树秋风多。",
                "若将金玉驻光景，鉴之前事将如何！"
            ]
        },
        {
            "title": "题郑迪画",
            "content": [
                "阖闾城北阳城湖，一碧万顷涵太虚。",
                "玉山虞山迭襟带，林屋矗矗当前袪。",
                "君家还在河之北，乔木森然围大宅。",
                "长风卷浪送高帆，一日行程才顷刻。",
                "我因瓜葛长往来，南汀西渚芙蓉开。",
                "尊翁平生好怀抱，长日与我衔金杯。",
                "一朝我应征书起，高步天门拜天子。",
                "献策惭无一万言，归梦常飞四千里。",
                "四千里路何悠悠，暮云春树难为愁。",
                "忽报尊翁已沦没，使我恸哭无时休。",
                "今年省侍还乡遇，访旧还来旧游处。",
                "却将愁思改欢容，二子森然如玉树。",
                "旧书增多新宅高，萱堂日日堆蟠桃。",
                "里中长老说佳子，邑里官吏称贤豪。",
                "伯也从容性非懒，仲也谦恭我东坦。",
                "从来孝友出故家，读书出仕亦未晚。"
            ]
        },
        {
            "title": "送周景通还姑苏",
            "content": [
                "塞雁尽南飞，西风及授衣。",
                "不愁孤客老，惟喜上皇归。",
                "雪耻心犹壮，还乡梦独稀。",
                "匆匆一杯酒，何必叹相违。"
            ]
        },
        {
            "title": "斋居杂兴（六首）",
            "content": [
                "诗客每相过，书斋常不扃。",
                "雨生枯木菌，风约小池萍。",
                "得兴翻琴谱，乘闲刻砚铭。",
                "近来耽野趣，频到水西亭。¤"
            ]
        },
        {
            "title": "题画寄徐州陆九皋（二首）",
            "content": [
                "别后重来未有期，且凭图画寄相思。",
                "秋风黄叶茅亭上，犹记逢君是此时。"
            ]
        },
        {
            "title": "斋居杂兴（六首）",
            "content": [
                "凉意生新浴，幽情远垢氛。",
                "雨阶行乱蚁，风箔散饥蚊。",
                "兴好多题扇，神清不茹荤。",
                "有时弦绿绮，横膝奏南薰。¤"
            ]
        },
        {
            "title": "赵子昂画马为长庠萧教谕作",
            "content": [
                "朔风如刀剪飞雪，冰叠龙池冻痕裂。",
                "成群扑簌正猥寒，千里骄嘶汗流血。",
                "云邀电影入四蹄，海雾卷天葱岭低。",
                "一团旋风去无迹，平沙碧草愁萋萋。",
                "珊瑚作鞭金作勒，绿发奚官骑不得。",
                "王孙老去彩毫干，玉栈几回惊霹雳。"
            ]
        },
        {
            "title": "送蒋知县忠复任丹徒",
            "content": [
                "绿酒红亭紫禁东，不堪行色苦匆匆。",
                "正期霄汉登黄霸，又见江湖复鲁恭。",
                "沙气半蒸梅子雨，浪花初过鲤鱼风。",
                "道涂跋涉须珍重，自古循良简帝衷。"
            ]
        },
        {
            "title": "寄南京大理廖少卿",
            "content": [
                "塞北风尘暗，江南道路赊。",
                "上皇犹在虏，贱子敢思家。",
                "岁去人空老，天寒日易斜。",
                "不堪千古恨，抚剑独兴嗟。"
            ]
        },
        {
            "title": "题戴武库山水图歌",
            "content": [
                "长笑司马迁，足迹半天下。",
                "天下区区只九州，何乃中涂便回驾。",
                "昆仑拔地撑九天，地脉四走瓜蔓延。",
                "星分棋布耸乔岳，千里万里相钩连。",
                "元气胚浑异南北，荒服之外何茫然。",
                "天山冷断黑楼雪，海国瘴隔苍梧烟。",
                "大江西来汇百川，黄河触裂蛟龙渊。",
                "长风吹涛卷高雾，扶桑咫尺眉睫边。",
                "周王八骏不足贵，蹀躞弄影瑶池前。",
                "何不驾飚轮，望八极，手握斗柄云中旋。",
                "仙人骖紫鸾，一去不复返。",
                "浩荡千古怀，尧舜事已远。",
                "不如高卧读书楼，采芳摘秀春复秋。",
                "六经为山道为海，稷禼伊傅期同游。",
                "手掖疲癃登寿域，熙熙皞皞无时休。",
                "况君少年饱经济，直上天门朝冕旒。",
                "昔人文势君可敌，昔人事业君须惜。",
                "吐我胸中五色奇，醉倚秋云写寒碧。"
            ]
        },
        {
            "title": "雪山图为建德周廷晖赋",
            "content": [
                "我昔曾见《寒林图》，范宽妙笔天下无。",
                "千山一白气栗冽，万木尽黑云模糊。",
                "此图乃是谁作者？布置大抵如临摹。",
                "比之寒林势差小，木石琐碎何其殊。",
                "周君持来索我诗，我为品藻精与粗。",
                "吁哉画法且勿论，且将画景相排铺。",
                "其时严冬十二月，大雪照映如冰壶。",
                "千岩万壑冻初合，山腰有路郁以纡。",
                "何人马上正痴绝，冒寒不顾冰满须。",
                "复携肴酒欲何往，不念跣行双仆夫。",
                "茅亭孤高在绝顶，直下万仞当平湖。",
                "风波茫茫鸟飞绝，却有渔艇行相呼。",
                "此曹岂不畏冷冽，但苦衣食来求鱼。",
                "世间苦乐有如此，使我不觉长嗟吁。",
                "我从挈家来帝都，侨寓于此三月余。",
                "北风怒号卷飞雪，厨中久矣薪无储。",
                "乃令我仆入山去，归来满担欢妻孥。",
                "妻孥所欢在暖热，岂知此仆寒而痡。",
                "顷因见画感怀抱，正与此意同一涂。",
                "诗成并以写其上，幸勿向此憎嗫嚅。"
            ]
        },
        {
            "title": "送钱理平还吴",
            "content": [
                "江上芦花似雪飞，玉京游客正思归。",
                "画船载酒寻诗社，沙鸟冲人下钓矶。",
                "南浦早霜秋潦涸，西风残照故山微。",
                "到家想见开筵处，翠竹黄花晚更辉。"
            ]
        },
        {
            "title": "复仇（四首）",
            "content": [
                "土木昔丧师，实为权奸误。",
                "存者多创瘢，死者骸骼露。",
                "何彼骨肉亲，迷方不知顾。",
                "苟能一斯奋，殊胜新所募。",
                "上以雪国耻，下以申私愫。",
                "蚩哉释耕者，守株焉得兔。¤"
            ]
        },
        {
            "title": "复仇（四首）",
            "content": [
                "天有必还运，人无不报仇。",
                "乘舆久蒙尘，吾属得无羞。",
                "江海有时尽，此恨何时休。",
                "徒有犬马心，孤身谁与谋。",
                "有发上冲冠，有泪悬河流。",
                "安得倚天剑，为君斩旄头。¤"
            ]
        },
        {
            "title": "送盛佾赴吴江医学",
            "content": [
                "阙下新凉生潞河，江南犹唱采菱歌。",
                "菱歌袅袅唱不断，画舫载风冲白波。",
                "香兰叶劲那堪结，美人不是轻离别。",
                "一阶领得故乡官，堂上双亲正垂雪。",
                "玉壶满注香露清，欲别未别难为情。",
                "梧桐杨柳秋未老，积水半涸天河横。",
                "吴江一望五千里，鸿雁亦逐孤云征。",
                "长桥鲤鱼黄金色，太湖影动罗衫碧。",
                "好将尺素待东风，杏花春雨传消息。"
            ]
        },
        {
            "title": "感怀",
            "content": [
                "塞雁南飞又北旋，上皇音问转茫然。",
                "孤臣自恨无容地，逆虏犹存共戴天。",
                "王衍昔年知石勒，谢玄何日破苻坚。",
                "京城四塞山河固，一望龙沙一泪涟。"
            ]
        },
        {
            "title": "题昆山沈愚通理诗集",
            "content": [
                "吴城东头八十里，玉山青插娄江水。",
                "何人秀发山水间，沈生文章妙无比。",
                "清如玉树含秋霜，丽如五色云锦张。",
                "琅然天外度灵响，一曲一奏春风香。",
                "春风吹入长安陌，紫陌烟花烂晴色。",
                "隋珠赵璧常自珍，乐府词林尽相惜。",
                "生今年才二十余，声名欲与前辈俱。",
                "方今四海被皇化，好协雅颂歌唐虞。"
            ]
        },
        {
            "title": "钟馗杀鬼图",
            "content": [
                "空山无人夜色寒，鬼群乱啸西风酸。",
                "绿袍进士倚长剑，席帽珣影乌靴宽。",
                "灯笼无光照斜水，怒裂鬼头燃鬼髓。",
                "大鬼跳踉小鬼嚎，满地?鹈飞不起。",
                "如今城市鬼出游，青天白日声啾啾。",
                "安得此公起复作，杀鬼千万吾亦乐。"
            ]
        }
    ]
}