{
    "dynasty": "明",
    "author": "王醇",
    "intro": "",
    "items": [
        {
            "title": "集严道澈云松巢",
            "content": [
                "园径苍苍烟蔼间，画栏人度板桥湾。",
                "帘衣香罥春残絮，屋角青飞雨后山。",
                "松吹暗摇琴曲冷，池波深照客心闲。",
                "衔杯不使疏棂闭，巢湿红泥乳燕还。"
            ]
        },
        {
            "title": "过月公故庐",
            "content": [
                "又向何尘内，随缘转性珠。",
                "自非趋寂灭，人妄见空无。",
                "野日山房掩，寒声雨叶枯。",
                "昔依松柄处，抆泪一灯孤。"
            ]
        },
        {
            "title": "春林欲雨",
            "content": [
                "长林气忽暗，势欲夺晴春。",
                "愁动初芳色，知先老病身。",
                "闲居成短昼，空阁倍寒人。",
                "碍我听鹂出，野香漫新。"
            ]
        },
        {
            "title": "昔园",
            "content": [
                "伤心履迹断，园在主何人。",
                "池水将憎影，山花懒蒨春。",
                "孤眠难语众，旧客反成新。",
                "怅此维鸠意，聊支衰暮身。"
            ]
        },
        {
            "title": "悼星上人",
            "content": [
                "乍逢伤永别，交惜在逢前。",
                "肢弱易为病，心灵翻损年。",
                "缘随一念了，诗到几乡传。",
                "孤塔寒花外，莺声愁暝烟。"
            ]
        },
        {
            "title": "过吴幼时别业",
            "content": [
                "岚里人家满，远栖人外闲。",
                "与君坐芳草，随意望南山。",
                "花气微风际，鱼苗新水间。",
                "苍苔见虎迹，未及夕阳还。"
            ]
        },
        {
            "title": "虎丘山后访张叔维",
            "content": [
                "磴杪见山尽，入迷烟构重。",
                "非寻独栖客，不度一层峰。",
                "春望属闲野，幽心宜远钟。",
                "还期投宿夜，月出寺门松。"
            ]
        },
        {
            "title": "忆",
            "content": [
                "前期知己绝，犹待碧江濆。",
                "往事不可忆，微恩何足云。",
                "人宁如旧燕，心忽化浮云。",
                "莫上花西阁，檐间有夕曛。"
            ]
        },
        {
            "title": "文文起掩关药圃却寄",
            "content": [
                "短墙傍市锁烟鬟，孤客凝思罨画间。",
                "飞梦不曾离一郭，传书翻似隔重山。",
                "世尘恼眼聊思净，花事关心恐未闲。",
                "小簟疏窗留醉后，几虚清月照池湾。"
            ]
        },
        {
            "title": "湖园访王修微",
            "content": [
                "栖寂将疏客，犹令秀句传。",
                "见能深道想，交或在诗缘。",
                "湖水别成态，山花休浪妍。",
                "净心何所印，临镜绿窗前。"
            ]
        },
        {
            "title": "城隅",
            "content": [
                "城隅极秋目，暝色又闲津。",
                "无树不归鸟，好山皆属人。",
                "游应似湖冷，诗且送愁新。",
                "去土终非策，男儿愧有身。"
            ]
        },
        {
            "title": "秋水开士归自南海",
            "content": [
                "春洋归似梦，未见奈思何。",
                "险向闻方半，忧非到始多。",
                "薄衫寒远雨，旅色带余波。",
                "莫叩南询意，灵山肯漫过。"
            ]
        },
        {
            "title": "一秋",
            "content": [
                "一秋宛驰驷，志士感何深。",
                "随事涉虚境，与时销烈心。",
                "行惭窥止水，坐不耐疏林。",
                "系日方无策，仍伤老病侵。"
            ]
        },
        {
            "title": "开元寺送朗道人祝发庐山",
            "content": [
                "芳草萋迷闭曲房，竹床芸帙一灯光。",
                "常悲逝水因除发，偶看浮云遂别乡。",
                "烟月待吟开远岸，江妃闻梵礼孤航。",
                "净心好过东林寺，寻向莲花印旧香。"
            ]
        },
        {
            "title": "松下",
            "content": [
                "莫言斯坐易，虽我亦来稀。",
                "野色不相忌，人颜安可依。",
                "鼠惊寒吹落，樵束乱青归。",
                "根下沉眠者，方知生世非。"
            ]
        },
        {
            "title": "病",
            "content": [
                "筇影虽离户，无能落近邻。",
                "多眠常废昼，如醉暗销春。",
                "面改翻疑镜，衣宽似借人。",
                "未从空际得，莫叹有兹身。"
            ]
        },
        {
            "title": "广陵感事怀张异度",
            "content": [
                "江介烟霜入，孤舟悔泊时。",
                "违心不敢说，别汝益相思。",
                "世乱生为误，身贫病易欺。",
                "忧如衣未浣，何以寄将知。"
            ]
        },
        {
            "title": "寺居答陆无从先生六韵",
            "content": [
                "还乡亦是客，栖寺宛如僧。",
                "麦饭邀孤磬，花龛忏一灯。",
                "夜寒分白氎，月好借青藤。",
                "病起惟嫌雨，心清似结冰。",
                "所思穷巷隔，相望乱愁凝。",
                "几日东林下，秋风落叶层。"
            ]
        },
        {
            "title": "题马姬湘兰所画兰竹卷",
            "content": [
                "寒映秋芳数枝玉，冰绡宛是湘江曲。",
                "能使湘灵怆别魂，瑶瑟泠泠怨秋绿。",
                "霓裳奔月留难住，锦衾红烛生愁绪。",
                "墨花化作秦淮云，犹向妆楼日来去。"
            ]
        },
        {
            "title": "日珥录（五首）",
            "content": [
                "牛毛寨头屯虏营，朝鲜请援诣汉京。",
                "已丧义军荒碛里，难保鸭绿一泓水。",
                "危今因我危，死昔因我死。",
                "将赫斯怒安远邦，当为犄角守镇江。",
                "君不见金台什前车覆，事到噬脐将安咎。"
            ]
        },
        {
            "title": "辽野战",
            "content": [
                "笳声先阵至，心慓半无闻。",
                "相视绝生色，满前皆死云。",
                "锋才没余响，鬼误是残军。",
                "奏草推元帅，能无悔所云。"
            ]
        },
        {
            "title": "毕仲明侍御邀集西清馆听文儿歌",
            "content": [
                "平波削玉天倒明，绿绡轻绉凉醿生。",
                "芙容千尺回绣楹，一枝含艳忽有声。",
                "圆珠沥沥溜盘走，不断柔烟醉春柳。",
                "点点鸣泉滴暗冰，微啼征妇背红灯。",
                "林间轻籁时能止，斑竹鸾弦几回死。",
                "蜡花半剪夜色遥，况复霞凝酒晕娇。",
                "欲邀眼笑心先荡，得近衣香魂已销。",
                "此际心魂余几许，不知离却寒塘渚。",
                "且向花龛忏有情，高楼睡掩秋山雨。"
            ]
        },
        {
            "title": "冬日客中送章结父",
            "content": [
                "一日几相见，岁阑翻远离。",
                "莫将归客意，说向旅人知。",
                "独雁追寒阵，枯桑语冻枝。",
                "板桥春水绿，忆照并行时。"
            ]
        },
        {
            "title": "秋夜酒家所思",
            "content": [
                "堤馆能留醉，当垆艳似花。",
                "秋槽分滴酒，夜火映捞虾。",
                "风寂山犹响，江清月自华。",
                "所思隔烟水，离恨起蒹葭。"
            ]
        },
        {
            "title": "赠林羽仲",
            "content": [
                "业废归无定，年衰见屡难。",
                "诗名半生过，客舍几移安。",
                "少已深边策，贫聊就幕官。",
                "西风剪江郭，犹有故人寒。"
            ]
        },
        {
            "title": "决绝辞",
            "content": [
                "火灭不复然，泉出不归源。",
                "君心既已死，捐玦向平川。",
                "由来负心人，头上无青天。"
            ]
        },
        {
            "title": "微月照疏雨",
            "content": [
                "月痕云半覃，窥雨在檐端。",
                "疏影成丝辨，微光裹湿看。",
                "斜明风乍侧，分映露初漙。",
                "灭烛山楼夜，幽生几曲栏。"
            ]
        },
        {
            "title": "秋林闲坐寄山僧",
            "content": [
                "秋晖荡夕痕，秋意到林根。",
                "坐实有深入，静犹多一言。",
                "驰波忽似住，落叶不成喧。",
                "野衲可知此，空山应闭门。"
            ]
        },
        {
            "title": "无闻上人许留栖吴门不果送之还山复订春期",
            "content": [
                "若未曾期住，虽离岂怨深。",
                "定知孤寺语，那入向山心。",
                "窗烛思前影，江寒念晚阴。",
                "成言不可倚，况复望春林。"
            ]
        },
        {
            "title": "秋夜次栝斋中坐雨",
            "content": [
                "群岫掩朝翠，预知风雨生。",
                "虽妨寻寺约，稍减应人行。",
                "懒竹沉秋态，遥舂裹夕声。",
                "冷烟飞入户，为戒客衣轻。"
            ]
        },
        {
            "title": "日珥录（五首）",
            "content": [
                "铁岭将军载辎重，避胡入关妻子共。",
                "先议和戎乏远猷，蜡书暗约杀杜刘。",
                "经略潜谋玉帐底，四帅北征撒回李。",
                "穷荒深入绝援师，六万汉军空战死。",
                "於戏！众关那及鸦骨关，六师魂返李生还。",
                "不知庙堂迩何议，代李者谁是其弟。¤"
            ]
        },
        {
            "title": "桃花阡",
            "content": [
                "南阡桃花花丛丛，花枝晓动阴蒙蒙溪西碎锦飘溪东，绿波",
                "不绿红映红。",
                "天掷彩云堕花下，一抔香泥封艳冶。",
                "子规愁春哭春野，血和情泪胭脂泻。",
                "前春醉花金屈卮，桃花羞杀葳蕤枝。",
                "金镜永绝明月姿，花阡无主酹者谁。",
                "何须乱眼花如许，遍觅芳魂无处所。",
                "阴风拂林狐狸语，伤心归去桃花雨。"
            ]
        },
        {
            "title": "不出",
            "content": [
                "将买谿西曲，几家梅树边。",
                "泛交思可畏，老骨望安眠。",
                "白业融诗性，青山迕世缘。",
                "弄云真不出，第未定何年。"
            ]
        },
        {
            "title": "日珥录（五首）",
            "content": [
                "狼烟夜照大安戍，胡儿夜缚将军去。",
                "骏马默金晓赎归，正阳门底捷书飞。",
                "清水照面不照背，分旄使臣日似醉。",
                "番兵时入如向家，杯水讵救薪一车。",
                "幕府覃覃隐奸士，受金泄出天朝事。¤"
            ]
        },
        {
            "title": "晓出田间",
            "content": [
                "香稻欲辞野，村家无整眠。",
                "鸡难动高树，人影乱秋田。",
                "残火犹照屋，清歌时隔烟。",
                "东溪旧业废，凝思在驴鞯。"
            ]
        },
        {
            "title": "残漏",
            "content": [
                "层户昨已闭，丁丁何到兹。",
                "最难酒醒际，正在烛残时。",
                "斜月不肯落，远风非与期。",
                "东征几家妇，惜梦有余思。"
            ]
        },
        {
            "title": "舟夜闻络纬",
            "content": [
                "渐伤空杼轴，为响亦徒然。",
                "汝力虽无惜，客衣曾未全。",
                "残灯孤舫思，秋草半江烟。",
                "独不关心者，篙师正倦眠。"
            ]
        },
        {
            "title": "花谿春暮",
            "content": [
                "苍苍烟屿西，掩阁卧花谿。",
                "春不邀愁去，莺来搅梦啼。",
                "他乡三月病，新绿几枝齐。",
                "捣药茅檐下，空林日又低。"
            ]
        },
        {
            "title": "饷饥",
            "content": [
                "画饼饷饥人，安能克其虚。",
                "悬雨在半空，弗肯及涸渔。",
                "宁与悍儿处，莫与懦夫居。",
                "懦夫信不足，悍儿义有余。"
            ]
        },
        {
            "title": "访屠瑞之",
            "content": [
                "园桑蔼霁晖，戴胜贴枝飞。",
                "隔水客来少，到门人语稀。",
                "趁船时一出，中酒昨方归。",
                "欲见独栖意，短檐横翠微。"
            ]
        },
        {
            "title": "山中废宅见古琴",
            "content": [
                "废宅何遗此，终年掩暗尘。",
                "弦残空抱响，谷冷未逢人。",
                "余趣思纤指，全身总剩薪。",
                "转虞归俗士，沉没任山春。"
            ]
        },
        {
            "title": "西村雪中寄程凝之",
            "content": [
                "频枉相寻屟，能怜客未安。",
                "不令筇影独，翻隔雪花寒。",
                "无梦将欢续，何忧比序阑。",
                "近情难寄与，君向出游看。"
            ]
        },
        {
            "title": "季远赠衲衣",
            "content": [
                "预关风雪念，赠暖到岩阿。",
                "独匹成繁指，千针卷密波。",
                "受因身尚在，曳称寺频过。",
                "顾影俄临水，兹时只发多。"
            ]
        },
        {
            "title": "赠茅远士",
            "content": [
                "层阁澹阳景，落花深晏眠。",
                "起乘沙溆舸，或荡寺门烟。",
                "续醉夜归后，遣愁春梦先。",
                "时摹玉板帖，买茧作冰笺。"
            ]
        },
        {
            "title": "日珥录（五首）",
            "content": [
                "戈船健儿不习马，兵气无能震屋瓦。",
                "羽书调入白狼川，去伤此日归何年。",
                "南人膏血溅北虏，饷金百万消如土。",
                "兵马空多深未策，封章徒乞内帑金。",
                "绯袍昔走金山寺，拳石焉能著多骑。",
                "蛮女新兵簇塞云，成功或在娘子军。¤"
            ]
        },
        {
            "title": "延季居士种花诗",
            "content": [
                "谁能了空意，因示数枝春。",
                "色但随根现，花聊过眼新。",
                "护香栽刺遍，界绿委泉匀。",
                "岂必来游者，方为借玩人。"
            ]
        },
        {
            "title": "寄李达生太守守巨津（郡为筰国，属土官，凡",
            "content": [
                "筰蛮遮在碧烟丛，浪说车间已画熊。",
                "官舍转离孤郡远，家书常隔一年通。",
                "酱分篓叶香消瘴，布纳桐花软贴风。",
                "乡思偶停时出郭，闲看调象乱山中。",
                "",
                ""
            ]
        },
        {
            "title": "客居",
            "content": [
                "斯世尽浮客，一城聊寄身。",
                "饮须求似我，炊自不因人。",
                "草色闭门老，菰香离水新。",
                "几圆松际月，居此未知邻。"
            ]
        },
        {
            "title": "见落叶",
            "content": [
                "朝来见落叶，因愧向林行。",
                "飞鸟不无意，何人非有生。",
                "枝容昨夜月，秋减一村声。",
                "转禁樵童入，留兹长道情。"
            ]
        },
        {
            "title": "早秋客舍忆故山",
            "content": [
                "何处非如寄，一山安足云。",
                "秋来倚林阁，日看度江云。",
                "客况层苔老，疑心杂响闻。",
                "遥知溪墅月，坐少一人分。"
            ]
        },
        {
            "title": "答王亦房病中见送北归",
            "content": [
                "远别惜多病，一帆停浦沙。",
                "翻令倍含戚，不减昔离家。",
                "江路积梅雨，客衣生藓花。",
                "后期淮水曲，莫使怨蒹葭。"
            ]
        },
        {
            "title": "寄吴社二三诗僧",
            "content": [
                "花坛仙梵毕，拂石坐秋吟。",
                "语到新方止，思于静始沉。",
                "江烟寒入寺，野吹夕疏林。",
                "此际伤离急，云山落远心。"
            ]
        },
        {
            "title": "送仰之上人之广陵",
            "content": [
                "春寒衲一层，片笠挂青藤。",
                "相别每怜客，不归何异僧。",
                "津遥投夕雨，波浅晕舟灯。",
                "欲倩传双泪，柴门到未曾。"
            ]
        },
        {
            "title": "新秋夜坐",
            "content": [
                "水烟凉独夜，坐惜几家眠。",
                "僧阁掩深际，磬声生悄然。",
                "竹归人意净，萤漾壁光圆。",
                "乡国方邻乱，幽心忽易迁。"
            ]
        },
        {
            "title": "慰林羽仲",
            "content": [
                "几日摇乡思，孤灯梦海涯。",
                "久离惊得信，垂老哭无家。",
                "暗恨烦支骨，余心冷到花。",
                "黄昏邻寺树，未敢听慈鸦。"
            ]
        },
        {
            "title": "道中怀周元修",
            "content": [
                "正悲前度别，兹别更何安。",
                "黄叶水西路，晚风驴背寒。",
                "出常怜我独，聚反失冬残。",
                "渐逼他人面，天涯意所难。"
            ]
        },
        {
            "title": "促织",
            "content": [
                "风露渐凄紧，家家促织声。",
                "墙根童夜伏，草际火低明。",
                "入手驯难得，当场怒不平。",
                "秋高见余勇，一忆度辽兵。"
            ]
        },
        {
            "title": "日珥录（五首）",
            "content": [
                "连环双珥夹晴日，左右生戟气青赤。",
                "岂惟兵甲生外夷，百殃之本众乱基。",
                "前月黄霾泰山侧，青龙吐火烟光黑。",
                "去年御沟流血波，天鼓满空挝海鼍。",
                "又看彗星扫空百余丈，彻夜光芒侵斗象。",
                "辽东军民半陷胡，天复示变胡为乎。¤",
                "",
                ""
            ]
        },
        {
            "title": "吴门送刘元博游楚",
            "content": [
                "芹芽相浅江渌深，江南画船载楚心。",
                "因君余梦瓜州渡，期君水宿梦相遇。",
                "梁间敝笋江底鱼，三年意密见面疏。",
                "写与苦歌伴千里，峡夜啼猿疑在纸。"
            ]
        },
        {
            "title": "雨集高君佐园亭同邓林宗张卿子",
            "content": [
                "妒花无可飞，晴不验斜晖。",
                "新水拓鱼界，乱烟层竹衣。",
                "病多如醉少，情密觉逢稀。",
                "语及贫交外，难窥人意非。"
            ]
        },
        {
            "title": "丰谿逢王灵运话旧",
            "content": [
                "自说握中镜，日禁繁恨加。",
                "颓年且风叶，昔境已冰花。",
                "哭子数回病，隔村几里家。",
                "羁栖今不远，步出巷门斜。"
            ]
        },
        {
            "title": "夜同曹野臣宿西清馆",
            "content": [
                "夕烟如雨滃山脚，烟际园林隔层幕。",
                "遥灯一点透微红，正月花枝闪萤爝。",
                "路穷石子横塘角，小门轻响迸鱼钥。",
                "纸帏絮被重重阁，新诗搅思眠难着。",
                "十载清颜梦中索，此宵是梦翻愁觉。"
            ]
        },
        {
            "title": "哭黄元幹墓",
            "content": [
                "下马凉风吹墓村，昔离谁谓隔重原。",
                "转因宿草泪犹下，谁种寒松阴渐繁。",
                "长夜何年归远骨，深山片月主游魂。",
                "可怜香阁啼红妾，销尽桃花满镜痕。"
            ]
        },
        {
            "title": "寒夜宿程彦中山房",
            "content": [
                "计时方一见，一语一情生。",
                "孤墅遂成趣，寒山非独清。",
                "众烟沉夜色，空雨定人声。",
                "眠忆未眠处，梦中携手行。"
            ]
        },
        {
            "title": "逢黄改之归自辽难",
            "content": [
                "战后念弥甚，谁如脱虏尘。",
                "兹逢谓非汝，翻问在傍人。",
                "测变先群虑，全生又一身。",
                "死恩丈夫事，安肯逐降臣。"
            ]
        },
        {
            "title": "逢病军人",
            "content": [
                "回望魂犹乱，归支病缓行。",
                "道傍将掩骨，塞外即前生。",
                "店主辞孤宿，军装付破城。",
                "便令身战死，序绩不知名。"
            ]
        },
        {
            "title": "芦",
            "content": [
                "昨夜边鸿栖几行，练花十里截回塘。",
                "西风横水自秋色，明月照汀分冷光。",
                "远送繁声满江店，时吹乱雪在渔航。",
                "南兵正戍辽河畔，卷叶愁听虏曲长。"
            ]
        }
    ]
}