{
    "dynasty": "明",
    "author": "朱有燉",
    "intro": "",
    "items": [
        {
            "title": "元宫词（一百三首）",
            "content": [
                "骑来骏马响金铃，苏合薰衣透体馨。",
                "罟罟珠冠高尺五，暖风轻袅鹖鸡翎。"
            ]
        },
        {
            "title": "宫词（四首）",
            "content": [
                "秋深凉气满楼台，落叶萧萧拥玉阶。",
                "清晓九门金锁掣，监宫先报进鹰来。"
            ]
        },
        {
            "title": "拟不如来饮酒（八首）",
            "content": [
                "莫入三街市，宜乘九夏凉。",
                "随缘得妙术，守分是仙乡。",
                "写字腾龙虎，吹箫引凤凰。",
                "不如来饮酒，烂醉锦筝傍。"
            ]
        },
        {
            "title": "元宫词（一百三首）",
            "content": [
                "莴苣颜色熟樱桃，树底青青草不薅。",
                "生怕百禽先啄破，护花铃索胜琅璈。"
            ]
        },
        {
            "title": "元宫词（一百三首）",
            "content": [
                "恻恻轻寒透凤帏，夜深前殿按歌归。",
                "银台烛烬香销鼎，困倚屏风脱舞衣。"
            ]
        },
        {
            "title": "宫词（四首）",
            "content": [
                "劲翮凝霜画不成，马前多是内官擎。",
                "鹰坊下直人争问，谁贡河东白海青。"
            ]
        },
        {
            "title": "元宫词（一百三首）",
            "content": [
                "圣心常恤叆焉贫，特敕中书赐绢银。",
                "分得不均嗟怨众，受恩多是本朝人。"
            ]
        },
        {
            "title": "元宫词（一百三首）",
            "content": [
                "初调音律是关卿，伊尹扶汤杂剧呈。",
                "传入禁垣官里悦，一时咸听唱新声。",
                "",
                ""
            ]
        },
        {
            "title": "元宫词（一百三首）",
            "content": [
                "元统年来诏敕殷，中书省里事纷纭。",
                "昨朝传出宫中旨，江浙支盐数万斤。"
            ]
        },
        {
            "title": "元宫词（一百三首）",
            "content": [
                "诸方贡物殿前排，召得鹰坊近露台。",
                "清晓九关严虎豹，辽阳先进白雕来。"
            ]
        },
        {
            "title": "绿腰琶琵（亦云\"六么琶琵\"）",
            "content": [
                "四面帘垂碧玉钩，重重深院锁春愁。",
                "绿腰舞困琶琵歇，花落东风懒下楼。"
            ]
        },
        {
            "title": "暮春久阴寒风雨",
            "content": [
                "蝶怨蜂愁静小园，阴寒已过勒花天。",
                "雨中狼藉榆钱少，风里飘扬柳絮颠。",
                "堪笑一春惟饮酒，自怜三月尚衣绵。",
                "海棠开尽蔷薇老，孤负芳辰又一年。"
            ]
        },
        {
            "title": "拟不如来饮酒（八首）",
            "content": [
                "寄语红尘客，其如岁月何。",
                "新诗随意写，时曲放怀歌。",
                "老去朱颜改，年高白发多。",
                "不如来饮酒，看我舞婆娑。"
            ]
        },
        {
            "title": "元宫词（一百三首）",
            "content": [
                "胭粉钱关岁岁新，例教出外探诸亲。",
                "归来父母曾相嘱，侍奉尤当效力频。"
            ]
        },
        {
            "title": "和白香山何处难忘酒（六首）",
            "content": [
                "何处难忘酒，寒窗一局棋。",
                "新篘开竹叶，老树发梅枝。",
                "拨火煨霜芋，围炉咏雪诗。",
                "此时无一盏，虚度小春时。"
            ]
        },
        {
            "title": "杨柳枝（二首）",
            "content": [
                "莫折柔丝五尺金，一丝丝系别离心。",
                "春风吹到无情处，乱滚香绵结昼阴。"
            ]
        },
        {
            "title": "元宫词（一百三首）",
            "content": [
                "夜深烧罢斗前香，旋整云鬟拂御床。",
                "遇着上班三鼓尽，内筵犹自未抬羊。",
                "",
                ""
            ]
        },
        {
            "title": "元宫词（一百三首）",
            "content": [
                "王孙王子值三春，火赤相随出内门。",
                "射柳击球东苑里，流星骏马蹴红尘。",
                "",
                ""
            ]
        },
        {
            "title": "偶成（二首）",
            "content": [
                "平生但乐迂疏趣，那得工夫计较愁。",
                "有酒便宜同客饮，无材何必为身谋。",
                "推窗玩《易》风生树，扫石焚香月满楼。",
                "手种西园好花竹，可人佳景足欢游。"
            ]
        },
        {
            "title": "柳枝歌（三首）",
            "content": [
                "三月风和散曲尘，枝枝垂地每伤神。",
                "为君系得春心住，忍折长条送远人"
            ]
        },
        {
            "title": "元宫词（一百三首）",
            "content": [
                "上都四月衣金纱，避暑随銮即是家。",
                "纳钵北来天气冷，只宜栽种牡丹花。"
            ]
        },
        {
            "title": "元宫词（一百三首）",
            "content": [
                "一别诸亲三十载，诏令相见出宫垣。",
                "就中苦乐谁知得，内侍丛中不敢言。"
            ]
        },
        {
            "title": "元宫词（一百三首）",
            "content": [
                "背番莲掌舞天魔，二八娇娃赛月娥。",
                "本是河西参佛曲，把来宫苑席前歌。",
                "",
                ""
            ]
        },
        {
            "title": "宫词（四首）",
            "content": [
                "三山冰合放鹰时，千骑如云授指麾。",
                "日暮六街尘滚滚，马前横抱白鹅归。"
            ]
        },
        {
            "title": "元宫词（一百三首）",
            "content": [
                "江南名伎号穿针，贡入天家抵万金。",
                "莫向人前唱南曲，内中都是北方音。"
            ]
        },
        {
            "title": "元宫词（一百三首）",
            "content": [
                "海晏河清罢虎符，闲观翰墨足欢娱。",
                "内中独召王渊画，搨得黄筌《孔雀图》。"
            ]
        },
        {
            "title": "和白香山何处难忘酒（六首）",
            "content": [
                "何处难忘酒，年光似掷梭。",
                "清明怜已过，春色苦无多。",
                "席上红牙板，花前皓齿歌。",
                "此时无一盏，争奈牡丹何。"
            ]
        },
        {
            "title": "元宫词（一百三首）",
            "content": [
                "健儿千队足如飞，随从南郊露未晞。",
                "鼓吹声中春日晓，御前咸着只孙衣。",
                "",
                ""
            ]
        },
        {
            "title": "临安即事",
            "content": [
                "冻雨寒烟满戍城，雨中烟外更伤情。",
                "沙头风静鸳鸯睡，岭上云深孔雀鸣。",
                "番域白盐从海出，野田青蔗绕篱生。",
                "蛮方异俗那堪语，独立高台泪似倾。"
            ]
        },
        {
            "title": "元宫词（一百三首）",
            "content": [
                "奎章阁下文词盛，太液池边游幸多。",
                "南国女官能翰墨，外间抄得《竹树》歌。",
                "",
                ""
            ]
        },
        {
            "title": "悟道吟（二首）",
            "content": [
                "慈悲为雨法为航，心是莲华性是香。",
                "静里工夫些子力，闲中议论许多长。",
                "提携一气通金界，颠倒三车运玉浆。",
                "笑把明珠闲玩弄，眉间万丈白毫光。"
            ]
        },
        {
            "title": "登城有怀",
            "content": [
                "一上高城思渺冥，情怀如梦复如醒。",
                "长河浊浪从来急，嵩岳高峰分外青。",
                "樵径远萦芳草岸，渔舟闲傍夕阳汀。",
                "登临感慨斜阳外，望尽长亭复短亭。"
            ]
        },
        {
            "title": "元宫词（一百三首）",
            "content": [
                "几番怯薛上班慵，生怕鸾舆又到宫。",
                "一自恩归西内日，飞鱼闲挂宝雕弓。"
            ]
        },
        {
            "title": "元宫词（一百三首）",
            "content": [
                "一段无瑕白玉光，来从西域献君王。",
                "制成新样双龙鼎，庆寿宫中奉太皇。"
            ]
        },
        {
            "title": "元宫词（一百三首）",
            "content": [
                "晓灯垂焰落银缸，犹自春眠近小窗。",
                "唤醒玉人莺语滑，宝钗敲枕理新腔。",
                "",
                ""
            ]
        },
        {
            "title": "元宫词（一百三首）",
            "content": [
                "金风苑树日光晨，内侍鹰坊出入频。",
                "遇着中秋时节近，剪绒花勣斗鹌鹑。"
            ]
        },
        {
            "title": "元宫词（一百三首）",
            "content": [
                "承宠娇行宝殿前，新裁罗扇合欢圆。",
                "进来不为凉风好，欲讽君心莫弃捐。"
            ]
        },
        {
            "title": "元宫词（一百三首）",
            "content": [
                "春情只在两眉尖，懒向妆台对粉奁。",
                "怕见双双莺燕语，杨花满院不钩帘。"
            ]
        },
        {
            "title": "元宫词（一百三首）",
            "content": [
                "百年四海罢干戈，处处黎民鼓腹歌。",
                "偶值太平时节久，政声常少乐声多。"
            ]
        },
        {
            "title": "元宫词（一百三首）",
            "content": [
                "纤纤初月鹅黄嫩，浅浅方池鸭绿澄。",
                "内苑秋深天气冷，越罗衫子换吴绫。"
            ]
        },
        {
            "title": "秋信",
            "content": [
                "飘飘梧叶委银床，天际初来雁几行。",
                "露气忽从今夜白，漏声偏觉五更长。",
                "惊幽梦矣书千里，有美人兮天一方。",
                "报道桂花成蓓蕾，雨余庭院喜新凉。"
            ]
        },
        {
            "title": "元宫词（一百三首）",
            "content": [
                "河西女子年十八，宽着长衫左掩衣。",
                "前向拢头高一尺，入宫先被众人讥。"
            ]
        },
        {
            "title": "元宫词（一百三首）",
            "content": [
                "十五胡姬玉雪姿，深冬校猎出郊时。",
                "海青帽暖无风冷，鬒发偏宜打练椎。"
            ]
        },
        {
            "title": "元宫词（一百三首）",
            "content": [
                "上都随驾自西回，女伴遥骑骏马来。",
                "踏遍路傍青野韭，白翎飞上李陵台。",
                "",
                ""
            ]
        },
        {
            "title": "元宫词（一百三首）",
            "content": [
                "地寒不种芙蓉树，土厚宜栽栝子松。",
                "清晓内官呼彩緌，各官分赐牡丹丛。"
            ]
        },
        {
            "title": "元宫词（一百三首）",
            "content": [
                "湖上驾鹅映水明，海青常是内官擎。",
                "二宫皇后随銮驾，辇内开帘看放鹰。"
            ]
        },
        {
            "title": "元宫词（一百三首）",
            "content": [
                "内中演乐教师教，凝碧池头日色高。",
                "女伴不来情思懒，海棠花下共吹箫。",
                "",
                ""
            ]
        },
        {
            "title": "元宫词（一百三首）",
            "content": [
                "棕殿巍巍西内中，御筵箫鼓奏薰风。",
                "诸王驸马咸称寿，满酌葡萄饮玉钟。",
                "",
                ""
            ]
        },
        {
            "title": "元宫词（一百三首）",
            "content": [
                "春日融和上翠台，芳池九曲似流杯。",
                "合香殿外花如锦，不是看花不敢来。"
            ]
        },
        {
            "title": "元宫词（一百三首）",
            "content": [
                "鬼赤遥催驼鼓鸣，短檐毡帽傍车行。",
                "上京咫尺山川好，纳钵南来十八程。",
                "",
                ""
            ]
        },
        {
            "title": "秋怀",
            "content": [
                "楼阁凉生夜雨余，碧天如水雁来初。",
                "青山落日两行泪，锦树西风万里书。",
                "滇海相思情愈切，梁园行乐兴全疏。",
                "人还定把平安报，惟有霜华白满梳。"
            ]
        },
        {
            "title": "元宫词（一百三首）",
            "content": [
                "月宫小殿赏中秋，玉宇银蟾素色浮。",
                "官里犹思旧风俗，鹧鸪长笛序《梁州》。"
            ]
        },
        {
            "title": "元宫词（一百三首）",
            "content": [
                "十六天魔按舞时，宝妆缨络斗腰肢。",
                "就中新有承恩者，不敢分明问是谁。",
                "",
                ""
            ]
        },
        {
            "title": "和白香山何处难忘酒（六首）",
            "content": [
                "何处难忘酒，重阳戏马台。",
                "菰蒲随水落，橘柚待霜催。",
                "蟋蟀吟将老，茱萸插几回。",
                "此时无一盏，黄菊向谁开。"
            ]
        },
        {
            "title": "元宫词（一百三首）",
            "content": [
                "深宫春暖日初长，花气浑如百和香。",
                "睡足倚栏闲坐久，琵琶声里拨当当。",
                "",
                ""
            ]
        },
        {
            "title": "元宫词（一百三首）",
            "content": [
                "宝殿遥闻佩玉珊，侍朝常是奉宸欢。",
                "要知各位恩深浅，只看珍珠罟罟冠。"
            ]
        },
        {
            "title": "元宫词（一百三首）",
            "content": [
                "苑内萧墙景最幽，一方池阁正新秋。",
                "内臣净扫场中地，官里时来步打球。"
            ]
        },
        {
            "title": "和白香山何处难忘酒（六首）",
            "content": [
                "何处难忘酒，初秋暑尚存。",
                "双星渡银汉，微月照黄昏。",
                "瓜果排中閤，笙歌拂小轩。",
                "此时无一盏，何以待天孙。"
            ]
        },
        {
            "title": "元宫词（一百三首）",
            "content": [
                "安息薰坛遣众魔，听传秘密许宫娥。",
                "自从受得毗卢咒，日日持珠念那摩。",
                "",
                ""
            ]
        },
        {
            "title": "元宫词（一百三首）",
            "content": [
                "谷雨天时尚薄寒，梨花开谢杏花残。",
                "内园张盖三宫宴，细乐喧阗赏牡丹。"
            ]
        },
        {
            "title": "元宫词（一百三首）",
            "content": [
                "比胛裁成土豹皮，着来暖胜黑貂衣。",
                "严冬校猎昌平县，上马方才赐贵妃。",
                "",
                ""
            ]
        },
        {
            "title": "元宫词（一百三首）",
            "content": [
                "侍从皮帽总姑麻，罟罟高冠胜六珈。",
                "进得女真千户妹，十三娇小唤茶茶。"
            ]
        },
        {
            "title": "元宫词（一百三首）",
            "content": [
                "腰肢瘦弱不胜裙，病里恹恹过一春。",
                "因识玉颜多宠幸，殿前催得太医频。"
            ]
        },
        {
            "title": "拟不如来饮酒（八首）",
            "content": [
                "世态看来熟，浮生何苦忙。",
                "好花供老眼，佳茗刷枯肠。",
                "池上红鸳并，帘前紫燕翔。",
                "不如来饮酒，高卧北窗凉。"
            ]
        },
        {
            "title": "元宫词（一百三首）",
            "content": [
                "阊阖门开拥钺旄，千官侍立晓星高。",
                "尚衣欲进虬龙服，错捧天鹅织锦袍。"
            ]
        },
        {
            "title": "柳枝歌（三首）",
            "content": [
                "宛转千条罥晚风，拖烟带雨渭城东。",
                "征衫点得轻轻絮，寄入《阳关》曲调中。"
            ]
        },
        {
            "title": "元宫词（一百三首）",
            "content": [
                "二十余年备掖庭，红颜消渴每伤情。",
                "三弦弹处分明语，不是欢声是怨声。"
            ]
        },
        {
            "title": "元宫词（一百三首）",
            "content": [
                "侍从常向北方游，龙虎台前正麦秋。",
                "信是上京无暑气，行装五月载貂裘。"
            ]
        },
        {
            "title": "拟不如来饮酒（八首）",
            "content": [
                "莫向忙中去，闲时自养神。",
                "功名一场梦，世界半分尘。",
                "日月朝还暮，时光秋复春。",
                "不如来饮酒，醉里乐天真。"
            ]
        },
        {
            "title": "元宫词（一百三首）",
            "content": [
                "哇聚喧阗苦不禁，不鲁罕后喻言深。",
                "东安州里池塘静，鼓吹无闻直到今。"
            ]
        },
        {
            "title": "元宫词（一百三首）",
            "content": [
                "叆抹多官上直时，丹墀千队列旌旗。",
                "殿前每遇观西马，诏许宫臣辇路骑。",
                "",
                ""
            ]
        },
        {
            "title": "元宫词（一百三首）",
            "content": [
                "憔悴花容只自知，番思娇小入宫时。",
                "经年不识东风面，蹙损春山为阿谁。"
            ]
        },
        {
            "title": "拟不如来饮酒（八首）",
            "content": [
                "故友成衰谢，新交未是俦。",
                "心劳悲幕燕，计拙笑巢鸠。",
                "莫作少年事，休将老态愁。",
                "不如来饮酒，赏玩菊花秋。"
            ]
        },
        {
            "title": "元宫词（一百三首）",
            "content": [
                "合香殿倚翠峰头，太液波澄暑雨收。",
                "两岸垂杨千百尺，荷花深处戏龙舟。",
                "",
                ""
            ]
        },
        {
            "title": "柳枝歌（三首）",
            "content": [
                "苏小门前万缕垂，白家园内两三枝。",
                "听歌看舞人何在，惟有东风展翠眉",
                "",
                ""
            ]
        },
        {
            "title": "元宫词（一百三首）",
            "content": [
                "珊瑚枕冷象牙床，耿耿青灯伴月光。",
                "不是宫闱有仙境，如何觉得夜偏长。"
            ]
        },
        {
            "title": "元宫词（一百三首）",
            "content": [
                "新颁式样出宫门，不许倡家服用新。",
                "伎女紫衣盘小髻，乐工咸着戴青巾。"
            ]
        },
        {
            "title": "竹枝歌（二首）",
            "content": [
                "巴山后面竹鸡啼，巴水前头沙鸟栖。",
                "巴水巴山到郎处，闻郎又过石门溪。"
            ]
        },
        {
            "title": "元宫词（一百三首）",
            "content": [
                "秋深飞放出郊行，选得驯驹内里乘。",
                "野雉满鞍如缀锦，马前珍重是黄鹰。",
                "",
                ""
            ]
        },
        {
            "title": "元宫词（一百三首）",
            "content": [
                "梦觉银台画烛残，窗前风雪满雕栏。",
                "为嫌衾薄和衣睡，火冷金垆夜半寒。"
            ]
        },
        {
            "title": "元宫词（一百三首）",
            "content": [
                "官里前朝驾未回，六宫迎辇殿门开。",
                "帘前三寸弓鞋露，知是々小姐来。"
            ]
        },
        {
            "title": "杨柳枝（二首）",
            "content": [
                "春来折尽更逢春，旧折长条又复新。",
                "谁有行人相送别，今年不是去年人。"
            ]
        },
        {
            "title": "元宫词（一百三首）",
            "content": [
                "杏脸桃腮弱柳腰，那知福是祸根苗。",
                "高丽妃子初封册，六月阴寒大雪飘。",
                "",
                ""
            ]
        },
        {
            "title": "元宫词（一百三首）",
            "content": [
                "二弦声里实清商，只许知音仔细详。",
                "阿忽令教诸伎唱，北来腔调莫相忘。"
            ]
        },
        {
            "title": "元宫词（一百三首）",
            "content": [
                "蜜渍金桃始献新，禁城三伏绝嚣尘。",
                "炎蒸微至清宁殿，玉杵敲冰赐近臣。"
            ]
        },
        {
            "title": "元宫词（一百三首）",
            "content": [
                "低绾云鬟浅淡妆，从来阁内看诸王。",
                "只缘谨厚君心喜，令侍明宗小影堂。"
            ]
        },
        {
            "title": "元宫词（一百三首）",
            "content": [
                "白露横空殿宇凉，房头蠙洗旧衣裳。",
                "玉栏金牛西风起，几叶梧桐弄晚黄。"
            ]
        },
        {
            "title": "元宫词（一百三首）",
            "content": [
                "大都三月柳初黄，内苑群花渐有香。",
                "小阁日长人倦绣，隔帘呼伴去寻芳。"
            ]
        },
        {
            "title": "宫词（四首）",
            "content": [
                "屏掩春山夜渐长，秋来处处有新凉。",
                "一天明月星河澹，满殿风吹茉莉香。"
            ]
        },
        {
            "title": "元宫词（一百三首）",
            "content": [
                "瑞气氤氲万岁山，碧池一带水潺湲。",
                "殿傍种得青青豆，要识民生稼穑艰。",
                "",
                ""
            ]
        },
        {
            "title": "元宫词（一百三首）",
            "content": [
                "按舞婵娟十六人，内园乐部每承恩。",
                "缠头例是宫中赏，妙乐文殊锦最新。"
            ]
        },
        {
            "title": "和白香山何处难忘酒（六首）",
            "content": [
                "何处难忘酒，深冬掩凤帏。",
                "管弦清晓发，猎骑夜深归。",
                "羊角旋风起，鹅毛大雪飞。",
                "此时无一盏，辜负黑貂衣。"
            ]
        },
        {
            "title": "元宫词（一百三首）",
            "content": [
                "清宁殿里见元勋，侍坐茶余到日曛。",
                "旋着内官开宝藏，剪绒段子御前分。"
            ]
        },
        {
            "title": "芸阁初夏即事",
            "content": [
                "玉阶槐影绿阴阴，长日清闲罢抚琴。",
                "满架酴飐如散雪，一畦萱草似堆金。",
                "诗因中酒多随意，棋为饶人不用心。",
                "芸阁晚凉清兴发，兔毫新试写来禽。"
            ]
        },
        {
            "title": "元宫词（一百三首）",
            "content": [
                "包髻团衫别样妆，东朝谒罢出宫墙。",
                "内中多有亲姨嫂，潜与交州百和香。"
            ]
        },
        {
            "title": "和白香山何处难忘酒（六首）",
            "content": [
                "何处难忘酒，遥登庾亮楼。",
                "歌声通上界，笑语在瀛洲。",
                "玉宇晴无际，冰轮夜不收。",
                "此时无一盏，何以玩中秋。"
            ]
        },
        {
            "title": "秋凉",
            "content": [
                "苍凉初日照帘栊，秋气清高八月中。",
                "满砌寒蛩啼冷露，一天新雁度西风。",
                "病怀得酒如春暖，老眼看花似叶红。",
                "独坐小轩无个事，闷来聊复理丝桐。"
            ]
        },
        {
            "title": "元宫词（一百三首）",
            "content": [
                "梨花素脸髻盘龙，南国娇娃乍入宫。",
                "无奈胡姬皆笑倒，乱将脂粉与添红。"
            ]
        },
        {
            "title": "元宫词（一百三首）",
            "content": [
                "祈雨番僧鲊答名，降龙刺马胆巴瓶。",
                "牛酥马乳宫中赐，小阁西头听唪经。",
                "",
                ""
            ]
        },
        {
            "title": "元宫词（一百三首）",
            "content": [
                "昨朝进得高丽女，太半咸称奇氏亲。",
                "最苦女官难派散，总教送作二宫嫔。"
            ]
        },
        {
            "title": "元宫词（一百三首）",
            "content": [
                "清晓龙闱侍寝回，纻松云鬓对妆台。",
                "绮窗昨夜东风暖，一树梨花对雨开。"
            ]
        },
        {
            "title": "元宫词（一百三首）",
            "content": [
                "奇氏家居鸭绿东，盛年才得位中宫。",
                "翰林昨日新裁诏，三代蒙恩爵禄崇。"
            ]
        },
        {
            "title": "元宫词（一百三首）",
            "content": [
                "自供东苑久司茶，览镜俄惊岁月加。",
                "纵使深宫春似海，也教云鬓点霜华。"
            ]
        },
        {
            "title": "云英诗",
            "content": [
                "云英何处访遗踪，空对阳台十二峰。",
                "花院无情金锁合，兰房有路碧苔封。",
                "消愁茶煮双团凤，萦恨香盘九篆龙。",
                "肠断端清楼阁里，墨痕烛炧尚重重。",
                "",
                ""
            ]
        },
        {
            "title": "元宫词（一百三首）",
            "content": [
                "鹿顶殿中逢七夕，遥瞻牛女列珍羞。",
                "明朝看巧开金盒，喜得蛛丝笑未休。"
            ]
        },
        {
            "title": "元宫词（一百三首）",
            "content": [
                "上都楼阁霭云烟，风俗从来朔漠天。",
                "自是胡儿无禁忌，满宫嫔御唱银钱。"
            ]
        },
        {
            "title": "元宫词（一百三首）",
            "content": [
                "大安楼阁耸云霄，列坐三宫御早朝。",
                "政是太平无事日，九重深处奏箫《韶》。",
                "",
                ""
            ]
        },
        {
            "title": "元宫词（一百三首）",
            "content": [
                "燕子泥香红杏雨，苕花风澹白鸥波。",
                "一年春事闲中过，镜里容颜奈老何。"
            ]
        },
        {
            "title": "竹枝歌（二首）",
            "content": [
                "春风满山花正开，春衫女儿红杏腮。",
                "侬家荡桨过江去，为问阿郎来不来。"
            ]
        },
        {
            "title": "元宫词（一百三首）",
            "content": [
                "月钱常是散千缗，大例关支不是恩。",
                "南国女官呼姓字，只愁国语不能翻。"
            ]
        },
        {
            "title": "元宫词（一百三首）",
            "content": [
                "独木凉亭锡宴时，年年巡幸孟秋归。",
                "红妆小伎频催酌，醉倒胡儿阿剌吉。",
                "",
                ""
            ]
        },
        {
            "title": "元宫词（一百三首）",
            "content": [
                "五色云生七宝台，小山子上数峰排。",
                "奇花异草香风度，不是天仙不到来。"
            ]
        },
        {
            "title": "元宫词（一百三首）",
            "content": [
                "金鸭烧残午夜香，内家初试越罗裳。",
                "芳容不肯留春驻，几阵东风落海棠。"
            ]
        },
        {
            "title": "元宫词（一百三首）",
            "content": [
                "天马西来自佛郎，图成又敕写文章。",
                "翰林国语重翻译，袄鲁诸营赐百张。"
            ]
        },
        {
            "title": "元宫词（一百三首）",
            "content": [
                "海子东头暗绿槐，碧波新涨灏无涯。",
                "瑞莲花落巡游少，白首宫人扫殿阶。",
                "",
                ""
            ]
        },
        {
            "title": "忆友丁大舍（国初勋爵之子未袭爵者皆称大舍",
            "content": [
                "故人一别一年余，转眼光阴暑渐除。",
                "南徼万山常有梦，中原六月尚无书。",
                "窗前烛暗巴山雨，江上帆留楚水鱼。",
                "准拟重阳定相见，茱萸新酒候旋车。",
                "",
                ""
            ]
        },
        {
            "title": "元宫词（一百三首）",
            "content": [
                "兴圣宫中侍太皇，十三初到捧垆香。",
                "如今白发成衰老，四十年如梦一场。"
            ]
        },
        {
            "title": "静坐",
            "content": [
                "静坐闲观理自明，是非荣辱岂须争。",
                "一身常在闲中过，万事肯于先处行。",
                "嫩竹半欹听夜雨，晚云收尽看秋晴。",
                "两般清意谁能识，世事交游物外情。"
            ]
        },
        {
            "title": "元宫词（一百三首）",
            "content": [
                "暑风催雨滴檐楹，深院吴姬睡不成。",
                "梦入西湖荡莲桨，起来弹泪到天明。"
            ]
        },
        {
            "title": "拟不如来饮酒（八首）",
            "content": [
                "幸喜身康健，休论愚共贤。",
                "诗联有神助，老懒得天全。",
                "十日一风雨，三家百顷田。",
                "不如来饮酒，同乐好丰年。"
            ]
        },
        {
            "title": "拟不如来饮酒（八首）",
            "content": [
                "羡我霜髯老，逢时正太平。",
                "园畦频点检，书画悦心情。",
                "绿竹栽些个，红棋着一秤。",
                "不如来饮酒，且莫问输赢。"
            ]
        },
        {
            "title": "拟不如来饮酒（八首）",
            "content": [
                "攫攘何因尔，终朝傀儡牵。",
                "望尘忙趁市，满贯苦多钱。",
                "造物商岩板，羲和穆骏鞭。",
                "不如来饮酒，一醉大家眠。"
            ]
        },
        {
            "title": "元宫词（一百三首）",
            "content": [
                "月夜西宫听按筝，文殊指拨太分明。",
                "清音刘亮天颜喜，弹罢还教合凤笙。"
            ]
        },
        {
            "title": "老人灯",
            "content": [
                "百岁身躯浪得名，提携何苦自劳形。",
                "年来偏觉心肠热，老去只余脏腑明。",
                "半夜风中常懊恨，一生线上作经营。",
                "可怜亦被风光引，摆手摇头学后生。"
            ]
        },
        {
            "title": "元宫词（一百三首）",
            "content": [
                "灯月交光照绮罗，元宵无处不笙歌。",
                "太平官里时行乐，辇路香风散玉珂。"
            ]
        },
        {
            "title": "朝谒皇陵",
            "content": [
                "万壑松风卷翠涛，花间晴露滴征袍。",
                "龙收夜雨归沧海，虎带春泥过石壕。",
                "千古衮旒藏玉匣，九重宫殿压金鳌。",
                "桥陵谒罢频回首，五色氤氲王气高。"
            ]
        },
        {
            "title": "元宫词（一百三首）",
            "content": [
                "兴和西路献时新，猩血平波颗颗匀。",
                "捧入内庭分品第，一时宣赐与功臣。"
            ]
        },
        {
            "title": "小亭即景",
            "content": [
                "小亭西畔画楼东，开遍阶前芍药丛。",
                "梅子雨干还有雨，楝花风过更无风。",
                "喜看池内鱼生子，惊退帘前燕逐虫。",
                "坐久忽闻黄鸟语，绿杨深处午阴中。"
            ]
        },
        {
            "title": "元宫词（一百三首）",
            "content": [
                "尸谏灵公演传奇，一朝传到九重知。",
                "奉宣赍与中书省，诸路都教唱此词。"
            ]
        },
        {
            "title": "暮春",
            "content": [
                "九十春光似转蓬，半晴天气雾溟蒙。",
                "一池新水今朝雨，满地残花昨夜风。",
                "白发自怜诗兴在，红颜莫放酒樽空。",
                "闲看青简思今古，得失由来一梦中。"
            ]
        },
        {
            "title": "元宫词（一百三首）",
            "content": [
                "西山晴雪玉围屏，随驾登楼眼界明。",
                "供奉女儿偏觉冷，貂裘特赐荷恩荣。"
            ]
        },
        {
            "title": "元宫词（一百三首）",
            "content": [
                "凶吉占年北俗淳，旋烧羊胛问祆神。",
                "自从受得金刚戒，摩顶然香告世尊。"
            ]
        },
        {
            "title": "元宫词（一百三首）",
            "content": [
                "白酒新篘进玉壶，水亭深处暑全无。",
                "君王笑向奇妃问，何似西凉打剌苏。"
            ]
        },
        {
            "title": "悟道吟（二首）",
            "content": [
                "自从悟得真如理，今古空谈善有因。",
                "撒手往来还是我，点头问讯属何人。",
                "安闲常乐胜中胜，自在频观身外身。",
                "大笑西来缘底事，等闲识破便休论。"
            ]
        },
        {
            "title": "送雪",
            "content": [
                "天山一色冻云垂，罨画楼台缀玉时。",
                "准备暖金香盒子，明朝送雪与相知。",
                "",
                ""
            ]
        },
        {
            "title": "元宫词（一百三首）",
            "content": [
                "小楼春浅杏花寒，象鼎烟销宝篆残。",
                "情思不忺梳洗懒，半偏云髻倚阑干。"
            ]
        },
        {
            "title": "元宫词（一百三首）",
            "content": [
                "金莲处处有花开，斜插云鬟笑满腮。",
                "辕轼向南遵旧典，地椒香里属车回。"
            ]
        },
        {
            "title": "秋蝉",
            "content": [
                "败柳疏林寄此生，凉时不似热时鸣。",
                "蜕形先觉金风动，轻翼偏嫌玉露清。",
                "抱叶常如经雨态，过枝犹带咽寒声。",
                "桑间此际螵蛸老，游息安闲莫漫惊。"
            ]
        },
        {
            "title": "元宫词（一百三首）",
            "content": [
                "大宴三宫旧典谟，珍羞络绎进行厨。",
                "殿前百戏皆呈应，先向春风舞鹧鸪。"
            ]
        },
        {
            "title": "元宫词（一百三首）",
            "content": [
                "彩绳高挂绿杨烟，人在虚空半是仙。",
                "忽见驾来频奉旨，含羞不肯上秋千。",
                "",
                ""
            ]
        },
        {
            "title": "元宫词（一百三首）",
            "content": [
                "雨顺风调四海宁，丹墀大乐列优伶。",
                "年年正旦将朝会，殿内先观玉海青。",
                "",
                ""
            ]
        },
        {
            "title": "元宫词（一百三首）",
            "content": [
                "年年避暑出居庸，北望滦京朔漠中。",
                "经过缙云山水秀，吴姬疑是越江东。",
                "",
                ""
            ]
        },
        {
            "title": "偶成（二首）",
            "content": [
                "纮纮病骨觉清癯，心上清闲百事无。",
                "晓起灌园呼内竖，昼长临帖写官奴。",
                "宜人景物随时好，垂老风情得自娱。",
                "且进一樽花下酒，便拚微醉不须扶。"
            ]
        },
        {
            "title": "元宫词（一百三首）",
            "content": [
                "春游到处景堪夸，厌戴名花插野花。",
                "笑语懒行随凤辂，内官催上骆驼车。"
            ]
        },
        {
            "title": "元宫词（一百三首）",
            "content": [
                "队里惟夸三圣奴，清歌妙舞世间无。",
                "御前供奉蒙深宠，赐得西洋塔纳珠。",
                "",
                ""
            ]
        },
        {
            "title": "元宫词（一百三首）",
            "content": [
                "东风吹绽牡丹芽，漠漠轻阴护碧纱。",
                "向晓内园春色重，满栏清露湿桃花。"
            ]
        },
        {
            "title": "元宫词（一百三首）",
            "content": [
                "玉京凉早是初秋，银汉斜分大火流。",
                "吹彻洞箫天似水，半钩新月挂西楼。"
            ]
        },
        {
            "title": "元宫词（一百三首）",
            "content": [
                "月明深院有霜华，开遍阶前紫菊花。",
                "凉入绣帏眠不得，起来窗下拨琵琶。"
            ]
        },
        {
            "title": "元宫词（一百三首）",
            "content": [
                "御沟秋水碧如天，偶忆当时事惘然。",
                "红叶纵教能寄恨，不知流得到谁边。"
            ]
        }
    ]
}