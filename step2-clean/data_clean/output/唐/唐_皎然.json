{
    "dynasty": "唐",
    "author": "皎然",
    "intro": "皎然（生卒不详），诗僧。字清昼，本姓谢，为南朝宋谢灵运十世孙。湖州（今浙江吴兴）人。有《皎然集》。",
    "items": [
        {
            "title": "春夜赋得漉水囊歌，送郑明府",
            "content": [
                "吴缣楚练何白皙，居士持来遗禅客。禅客能裁漉水囊，",
                "不用衣工秉刀尺。先师遗我式无缺，一滤一翻心敢赊。",
                "夕望东峰思漱盥，曨曨斜月悬灯纱。徙倚花前漏初断，",
                "白猿争啸惊禅伴。玉瓶徐泻赏涓涓，溅著莲衣水珠满。",
                "因识仁人为宦情，还如漉水爱苍生。聊歌一曲与君别，",
                "莫忘寒泉见底清。"
            ]
        },
        {
            "title": "赋得吴王送女潮歌，送李判官之河中府",
            "content": [
                "见说吴王送女时，行宫直到荆溪口。溪上千年送女潮，",
                "为感吴王至今有。乃知昔人由志诚，流水无情翻有情。",
                "平波忽起二三尺，此上疑与神仙宅。今人犹望荆之湄，",
                "长令望者增所思。吴王已殁女不返，潮水无情那有期。",
                "溪草何草号帝女，溪竹何竹号湘妃。灵涛旦暮自堪伤，",
                "的烁婵娟又争发。客归千里自兹始，览古高歌感行子。",
                "不知别后相见期，君意何如此潮水。"
            ]
        },
        {
            "title": "裴端公使君清席，赋得青桂歌送徐长史",
            "content": [
                "昔年攀桂为留人，今朝攀桂送归客。秋风桃李摇落尽，",
                "为君青青伴松柏。谢公南楼送客还，高歌桂树凌寒山。",
                "应怜独秀空林上，空赏敷华积雪间。昨夜一枝生在月，",
                "婵娟可望不可折。若为天上堪赠行，徒使亭亭照离别。"
            ]
        },
        {
            "title": "寒栖子歌（曾居庐山，欲有事罗浮之行）",
            "content": [
                "君在庐山知不群，有疑是鹤又是云。生死尘埃污不得，",
                "眼前荣利徒纷纷。今日惠然来访我，酒榼书囊肩背荷。",
                "拂除衣上饵烟霞，昨夜胥门宿蔡家。天然不饮亦不食，",
                "抛名换姓觅不得。且向人间作酒仙，不肯将身生羽翼。",
                "停形为饵天地根，世人皆死我独存。洗虑因吞清明箓，",
                "世人皆贪我常足。栖子妙今道已成，手把玄枢心运冥。",
                "能令鬼哭神效灵，身如飘风不可绊。朝游崆峒夕汗漫，",
                "向来坐客犹未散。忽忆罗浮欲去时，遥指孤云作路岐。",
                "海上仙游不可见，人间日落空桑枝。"
            ]
        },
        {
            "title": "晨登乐游原，望终南积雪",
            "content": [
                "凌晨拥弊裘，径上古原头。雪霁山疑近，天高思若浮。",
                "琼峰埋积翠，玉嶂掩飞流。曜彩含朝日，摇光夺寸眸。",
                "寒空标瑞色，爽气袭皇州。清眺何人得，终当独再游。"
            ]
        },
        {
            "title": "赋得夜雨滴空阶，送陆羽归龙山（同字）",
            "content": [
                "闲阶夜雨滴，偏入别情中。断续清猿应，淋漓候馆空。",
                "气令烦虑散，时与早秋同。归客龙山道，东来杂好风。"
            ]
        },
        {
            "title": "赋颜氏古今一事，得《晋仙传》，送颜逸",
            "content": [
                "曾看颜氏传，多记晋时仙。却忆桐君老，俱还桂父年。",
                "青春留鬓发，白日向云烟。远别赍遗简，囊中有几篇。"
            ]
        },
        {
            "title": "奉同颜使君真卿送李侍御萼，赋得荻塘路",
            "content": [
                "落日车遥遥，客心在归路。细草暗回塘，春泉萦古渡。",
                "遗踪叹芜没，远道悲去住。寂寞荻花空，行人别无数。"
            ]
        },
        {
            "title": "奉酬陆使君见过，各赋院中一物，得江蓠",
            "content": [
                "江蓠生古砌，花每落禅床。嘉客未采掇，空门自馨香。",
                "名因诗目见，色对道心忘。不遇陆内史，谁知殊众芳。"
            ]
        },
        {
            "title": "雪夜送海上人常州觐叔父，上人殷仲文后",
            "content": [
                "继世风流在，传心向一灯。望云裁衲惯，玩雪步花能。",
                "交战情忘久，销魂别未曾。明朝阮家集，知有竹林僧。"
            ]
        },
        {
            "title": "浣纱女（一作王维诗，题云白石滩）",
            "content": [
                "清浅白沙滩，绿蒲尚堪把。家住水东西，浣纱明月下。"
            ]
        },
        {
            "title": "奉陪颜使君修《韵海》毕，东溪泛舟饯诸文士",
            "content": [
                "诸侯崇鲁学，羔雁日成群。外史刊新韵，中郎定古文。",
                "菁华兼百氏，缣素备三坟。国语思开物，王言欲致君。",
                "研精业已就，欢宴惜应分。独望西山去，将身寄白云。"
            ]
        },
        {
            "title": "送珍上人还天竺，兼寄广通上人、秦山人",
            "content": [
                "江寺名天竺，多居蹑远踪。春帆依柳浦，轻履上莲峰。",
                "禅子兼三隐，空书共一封。因君达山信，应向白云逢。"
            ]
        },
        {
            "title": "同颜使君清明日游，因送萧主簿",
            "content": [
                "谁知赏嘉节，别意忽相和。暮色汀洲遍，春情杨柳多。",
                "高城恋旌旆，极浦宿风波。惆怅支山月，今宵不再过。"
            ]
        },
        {
            "title": "早春送颜主簿游越东，兼谒元中丞",
            "content": [
                "轻舸趣不已，东风吹绿蘋。欲看梅市雪，知赏柳家春。",
                "别意倾吴醑，芳声动越人。山阴三月会，内史得嘉宾。"
            ]
        },
        {
            "title": "奉送袁高使君诏征赴行在，效曹刘体",
            "content": [
                "皇心亭毒广，蝥贼皆陶甄。未刈蚩尤旗，方同轩后年。",
                "天子幸汉中，轘辕阻氛烟。玺书召幕牧，名在列岳仙。",
                "国难倚长城，庙谋资大贤。清损休汝骑，仁留述职篇。",
                "遐路渺天末，繁笳思河边。饰徒促远期，祗命赴急宣。",
                "謏才岂足称，深仁顾何偏。那堪临流意，千里望旗旃。"
            ]
        },
        {
            "title": "对陆迅饮天目山茶，因寄元居士晟",
            "content": [
                "喜见幽人会，初开野客茶。日成东井叶，露采北山芽。",
                "文火香偏胜，寒泉味转嘉。投铛涌作沫，著碗聚生花。",
                "稍与禅经近，聊将睡网赊。知君在天目，此意日无涯。"
            ]
        },
        {
            "title": "奉陪颜使君真卿登岘山，送张侍御严归台",
            "content": [
                "岘首千里情，北辕自兹发。烟霞正登览，簪笔限趋谒。",
                "黄鹤望天衢，白云归帝阙。客心南浦柳，离思西楼月。",
                "留赏景不延，感时芳易歇。他晨有山信，一为访林樾。"
            ]
        },
        {
            "title": "寒食日同陆处士行报德寺，宿解公房",
            "content": [
                "古寺章陵下，潜公住几年。安心生软草，灌顶引春泉。",
                "寂寂传灯地，寥寥禁火天。世间多暗室，白日为谁悬。"
            ]
        },
        {
            "title": "与朝阳山人张朝夜集湖亭，赋得各言其志",
            "content": [
                "洞庭孤月在，秋色望无边。零露积衰草，寒螀鸣古田。",
                "茫茫区中想，寂寂尘外缘。从此悟浮世，胡为伤暮年。"
            ]
        },
        {
            "title": "奉和颜使君真卿修《韵海》毕，州中重宴",
            "content": [
                "世学高南郡，身封盛鲁邦。九流宗韵海，七字揖文江。",
                "借赏云归堞，留欢月在窗。不知名教乐，千载与谁双。"
            ]
        },
        {
            "title": "界石守风，望天竺、灵隐二寺",
            "content": [
                "山顶东西寺，江中旦暮潮。归心不可到，松路在青霄。"
            ]
        },
        {
            "title": "自义亭驿送李长史纵，夜泊临平东湖",
            "content": [
                "长亭宾驭散，岐路起悲风。千里勤王事，驱车明月中。",
                "寒生洞庭水，夜度塞门鸿。处处堪伤别，归来山又空。"
            ]
        },
        {
            "title": "和邢端公登台春望句，句有春字之什",
            "content": [
                "春日绣衣轻，春台别有情。春烟间草色，春鸟隔花声。",
                "春树乱无次，春山遥得名。春风正飘荡，春瓮莫须倾。"
            ]
        },
        {
            "title": "喜义兴权明府自君山至，集陆处士羽青塘别业",
            "content": [
                "应难久辞秩，暂寄君阳隐。已见县名花，会逢闱是粉。",
                "本自寻人至，宁因看竹引。身关白云多，门占春山尽。",
                "最赏无事心，篱边钓溪近。"
            ]
        },
        {
            "title": "奉和袁使君高，郡中新亭会张炼师昼会二上人",
            "content": [
                "置亭隐城堞，事简迹易幽。公性崇俭素，雅才非广求。",
                "傍檐竹雨清，拂案杉风秋。不移府中步，登兹如远游。",
                "坐觉诗思高，俯知物役休。虚寂偶禅子，逍遥亲道流。",
                "更闻临川作，下节安能酬。"
            ]
        },
        {
            "title": "兵后与故人别，予西上，至今在扬楚，因有是",
            "content": [
                "日月不相待，思君魂屡惊。草玄寄扬子，作赋得芜城。",
                "温温独游迹，遥遥相望情。淮上春草歇，楚子秋风生。",
                "辟士天下尽，君何独屏营。运开应佐世，业就可成名。",
                "谁借楚山住，年年事耦耕。"
            ]
        },
        {
            "title": "怀旧山（一作沧浩诗，题云留别嘉兴知己）",
            "content": [
                "一坐西林寺，从来未下山。不因寻长者，无事到人间。",
                "宿雨愁为客，寒花笑未还。空怀旧山月，童子念经闲。"
            ]
        },
        {
            "title": "遥酬袁使君高春暮行县，过报德寺见怀",
            "content": [
                "江春行求瘼，偶与真境期。见说三陵下，前朝开佛祠。",
                "停舟仰丽刹，绣组发香墀。咫尺空界色，天人花落时。",
                "盛游限羸疾，悚踊瞻旌旗。峰翠羡闲步，松声入遥思。",
                "素高淮阳理，况负东山姿。迨此一登览，深情见新诗。"
            ]
        },
        {
            "title": "妙喜寺高房期灵澈上人不至，重招之一首",
            "content": [
                "晨起峰顶心，怀人望空碧。扫雪开寺门，洒水净僧席。",
                "言笑形外阻，风仪想中觌。驰心惊叶动，倾耳闻泉滴。",
                "岂虑咆虎逢，乍疑崩湍隔。前期或不顾，知尔隳常格。",
                "如今谁山下，秋霖步淅沥。吾亦聊自得，行禅荷轻策。",
                "松声畅幽情，山意导遐迹。举目无世人，题诗足奇石。",
                "贫山何所有，特此邀来客。"
            ]
        },
        {
            "title": "泛长城东溪，暝宿崇光寺，寄处士陆羽联句",
            "content": [
                "箬水青似箬，玉山碧于玉。--崔子向",
                "逼霄沓万状，截地分千曲。--皎然",
                "萍解深可窥，林豁遥在瞩。--崔子向",
                "已高物外赏，稍涤区中欲。--皎然",
                "野鹤翔又飞，世人羁且跼。--崔子向",
                "沈吟迹所误，放浪心自足。--皎然",
                "缅怀虚舟客，愿寄生刍束。--崔子向",
                "说诗整颓波，立义激浮俗。--皎然",
                "荆吴备登历，风土随编录。--崔子向",
                "恨与清景别，拟教长路促。--皎然",
                "溪鸟语鹂喽，寺花翻踯躅。--崔子向",
                "印围水坛净，香护莲衣触。--皎然",
                "捧经启纱灯，收衽礼金粟。--崔子向",
                "安得扣关子，玄言对吾属。--皎然"
            ]
        },
        {
            "title": "建安寺夜会，对雨怀皇甫侍御曾联句",
            "content": [
                "相思非是远，风雨遣情多。--皎然",
                "愿欲披云见，难堪候晓过。--李纵",
                "夜长同岁月，地近极山河。--郑说",
                "戒相初传授，文章旧切磋。--王遘",
                "时称洛下咏，人许郢中歌。--崔子向",
                "惆怅徒延首，其如一水何。--齐翔"
            ]
        },
        {
            "title": "次日",
            "content": [
                "野外有一人，独立无四邻。彼见是我身，我见是彼身。"
            ]
        },
        {
            "title": "与昂上人两字继合四句初字日",
            "content": [
                "有一鸟雏，凌寒独宿。若逢云雨，两两相逐。"
            ]
        },
        {
            "title": "送别",
            "content": [
                "闻说情人怨别情，霜天淅沥在寒城。",
                "长宵漫漫角声发，禅子无心恨亦生。"
            ]
        },
        {
            "title": "送旻上人游天台",
            "content": [
                "真心不废别，试看越溪清。知汝机忘尽，春山自有情。",
                "月思华顶宿，云爱石门行。海近应须泛，无令鸥鹭惊。"
            ]
        },
        {
            "title": "酬郑判官湖上见赠",
            "content": [
                "岁岁湖南隐已成，如何星使忽知名。",
                "沙鸥惯识无心客，今日逢君不解惊。"
            ]
        },
        {
            "title": "题郑谷江畔桐斋（郑生好琴，性达，兼寡欲）",
            "content": [
                "客斋开别住，坐占绿江濆。流水非外物，闲云长属君。",
                "浮荣未可累，旷达若为群。风起高梧下，清弦日日闻。"
            ]
        },
        {
            "title": "答李季兰",
            "content": [
                "天女来相试，将花欲染衣。禅心竟不起，还捧旧花归。"
            ]
        },
        {
            "title": "湖南草堂读书招李少府",
            "content": [
                "削去僧家事，南池便隐居。为怜松子寿，还卜道家书。",
                "药院常无客，茶樽独对余。有时招逸史，来饭野中蔬。"
            ]
        },
        {
            "title": "陪卢中丞闲游山寺",
            "content": [
                "野寺出人境，舍舟登远峰。林开明见月，万壑静闻钟。",
                "拥烛明山翠，交麾动水容。如何股肱守，尘外得相逢。"
            ]
        },
        {
            "title": "渚山春暮，会顾丞茗舍，联句效小庾体",
            "content": [
                "谁是惜暮人，相携送春日。因君过茗舍，留客开兰室。",
                "--陆士修",
                "湿苔滑行屐，柔草低藉瑟。鹊喜语成双，花狂落非一。",
                "--崔子向",
                "烟浓山焙动，泉破水舂疾。莫抝挂瓢枝，会移阆书帙。",
                "--皎然",
                "颇容樵与隐，岂闻禅兼律。栏竹不求疏，网藤从更密。",
                "--陆士修",
                "池添逸少墨，园杂庄生漆。景晏枕犹奇支，酒醒头懒栉。",
                "--崔子向",
                "云教淡机虑，地可遗名实。应待御荈青，幽期踏芳出。",
                "--皎然"
            ]
        },
        {
            "title": "武源行赠丘卿岑",
            "content": [
                "昔年群盗阻江东，吴山动摇楚泽空。齐人亦戴蜂虿毒，",
                "美稷化为荆棘丛。汹汹四顾多窟穴，浮云白波名不同。",
                "万人死地当虎口，一旦生涯悬彀中。昨日将军殉死节，",
                "悉向生民陷成血。胸中豹略张阵云，握内蛇矛挥白雪。",
                "长洲南去接孤城，居人散尽鼓噪惊。三春不见芳草色，",
                "四面唯闻刁斗声。此时狂寇纷如市，君当要冲固深垒。",
                "纵横计出皆获全，士卒身先每轻死。扫平氛祲望吴门，",
                "人间岁美桑柘繁。比屋生全受君赐，连营罢战赖君恩。",
                "如何弃置功不录，通籍无名滞江曲。灞亭不重李将军，",
                "汉爵犹轻苏属国。荒营寂寂隐山椒，春意空惊故柳条。",
                "野战攻城尽如此，即今谁是霍嫖姚。"
            ]
        },
        {
            "title": "顾渚行寄裴方舟",
            "content": [
                "我有云泉邻渚山，山中茶事颇相关。鶗鴂鸣时芳草死，",
                "山家渐欲收茶子。伯劳飞日芳草滋，山僧又是采茶时。",
                "由来惯采无近远，阴岭长兮阳崖浅。大寒山下叶未生，",
                "小寒山中叶初卷。吴婉携笼上翠微，蒙蒙香刺罥春衣。",
                "迷山乍被落花乱，度水时惊啼鸟飞。家园不远乘露摘，",
                "归时露彩犹滴沥。初看怕出欺玉英，更取煎来胜金液。",
                "昨夜西峰雨色过，朝寻新茗复如何。女宫露涩青芽老，",
                "尧市人稀紫笋多。紫笋青芽谁得识，日暮采之长太息。",
                "清泠真人待子元，贮此芳香思何极。"
            ]
        },
        {
            "title": "山月行（一作关山月）",
            "content": [
                "家家望秋月，不及秋山望。山中万境长寂寥，",
                "夜夜孤明我山上。海人皆言生海东，山人自谓出山中。",
                "忧虞欢乐皆占月，月本无心同不同。自从有月山不改，",
                "古人望尽今人在。不知万世今夜时，孤月将□谁更待。"
            ]
        },
        {
            "title": "短歌行",
            "content": [
                "古人若不死，吾亦何所悲。萧萧烟雨九原上，",
                "白杨青松葬者谁。贵贱同一尘，死生同一指。",
                "人生在世共如此，何异浮云与流水。短歌行，",
                "短歌无穷日已倾。邺宫梁苑徒有名，春草秋风伤我情。",
                "何为不学金仙侣，一悟空王无死生。"
            ]
        },
        {
            "title": "姑苏行",
            "content": [
                "古台不见秋草衰，却忆吴王全盛时。千年月照秋草上，",
                "吴王在时几回望。至今月出君不还，世人空对姑苏山。",
                "山中精灵安可睹，辙迹人踪麋鹿聚。婵娟西子倾国容，",
                "化作寒陵一堆土。"
            ]
        },
        {
            "title": "兵后西日溪行",
            "content": [
                "一从清气上为天，仙叟何年见乾海。黄河几度浊复清，",
                "此水如今未曾改。西寻仙人渚，误入桃花穴。",
                "风吹花片使我迷，时时问山惊踏雪。石梁丹灶意更奇，",
                "春草不生多故辙。我来隐道非隐身，如今世上无风尘。",
                "路是武陵路，人非秦代人。饭松得高侣，濯足偶清津。",
                "数片昔贤磐石在，几回并坐戴纶巾。"
            ]
        },
        {
            "title": "水精数珠歌",
            "content": [
                "西方真人为行密，臂上记珠皎如日。佛名无著心亦空，",
                "珠去珠来体常一。谁道佛身千万身，重重只向心中出。"
            ]
        },
        {
            "title": "送顾处士歌",
            "content": [
                "吴门顾子予早闻，风貌真古谁似君。人中黄宪与颜子，",
                "物表孤高将片云。性背时人高且逸，平生好古无俦匹。",
                "醉书在箧称绝伦，神画开厨怕飞出。谢氏檀郎亦可俦，",
                "道情还似我家流。安贫日日读书坐，不见将名干五侯。",
                "知君别业长洲外，欲行秋田循畎浍。门前便取觳觫乘，",
                "腰上还将鹿卢佩。禅子有情非世情，御荈贡馀聊赠行。",
                "满道喧喧遇君别，争窥玉润与冰清。"
            ]
        },
        {
            "title": "观裴秀才松石障歌",
            "content": [
                "谁工此松唯拂墨，巧思丹青营不得。初写松梢风正生，",
                "此中势与真松争。高柯细叶动飒飒，乍听幽飗如有声。",
                "左右双松更奇绝，龙鳞麈尾仍半折。经春寒色聚不散，",
                "逼座阴阴将下雪。荆门石状凌玙璠，蹙成数片倚松根。",
                "何年蒨蒨苔黏迹，几夜潺潺水击痕。裴生诗家后来客，",
                "为我开图玩松石。对之自有高世心，何事劳君上山屐。"
            ]
        },
        {
            "title": "湛处士枸杞架歌",
            "content": [
                "天生灵草生灵地，误生人间人不贵。独君井上有一根，",
                "始觉人间众芳异。拖线垂丝宜曙看，裴回满架何珊珊。",
                "春风亦解爱此物，袅袅时来傍香实。湿云缀叶摆不去，",
                "翠羽衔花惊畏失。肯羡孤松不凋色，皇天正气肃不得。",
                "我独全生异此辈，顺时荣落不相背。孤松自被斧斤伤，",
                "独我柔枝保无害。黄油酒囊石棋局，吾羡湛生心出俗。",
                "撷芳生影风洒怀，其致翛然此中足。"
            ]
        },
        {
            "title": "春夜赋得",
            "content": [
                "吴缣楚练何白皙，居士持来遗禅客。禅客能裁漉水囊，",
                "不用衣工秉刀尺。先师遗我式无缺，一滤一翻心敢赊。",
                "夕望东峰思漱盥，曨曨斜月悬灯纱。徙倚花前漏初断，",
                "白猿争啸惊禅伴。玉瓶徐泻赏涓涓，溅著莲衣水珠满。",
                "因识仁人为宦情，还如漉水爱苍生。聊歌一曲与君别，",
                "莫忘寒泉见底清。"
            ]
        },
        {
            "title": "洞庭山维谅上人院阶前孤生橘树歌",
            "content": [
                "洞庭仙山但生橘，不生凡木与梨栗。真子无私自不栽，",
                "感得一株阶下出。细叶繁枝委露新，四时常绿不关春。",
                "若言此物无道性，何意孤生来就人。二月三月山初暖，",
                "最爱低檐数枝短。白花不用乌衔来，自有风吹手中满。",
                "九月十月争破颜，金实离离色殷殷，一夜天晴香满山。",
                "天生珍木异于俗，俗士来逢不敢触。清阴独步禅起时，",
                "徙倚前看看不足。"
            ]
        },
        {
            "title": "观王右丞维沧洲图歌",
            "content": [
                "沧洲误是真，萋萋忽盈视。便有春渚情，褰裳掇芳芷。",
                "飒然风至草不动，始悟丹青得如此。丹青变化不可寻，",
                "翻空作有移人心。犹言雨色斜拂座，乍似水凉来入襟。",
                "沧洲说近三湘口，谁知卷得在君手。披图拥褐临水时，",
                "翛然不异沧洲叟。"
            ]
        },
        {
            "title": "花石长枕歌答章居士赠",
            "content": [
                "楚山有石郢人琢，琢成长枕知是玉。全疑冰片坐恐销，",
                "间发花丛惊不足。赠予比之金琅玕，琼花烂熳浮席端。",
                "吾师道吾不执宝，今日感君因执看。试叩铿然应清律，",
                "纤尘不留蝇敢拂。万物皆因造化资，如何独负清贞质。",
                "南山有云鹄在空，长松为我生凉风。高友朗咏乐其中，",
                "行住四仪皆道意。不学小乘一曲士，唯将此物安座隅，",
                "取次闲眠有禅味。"
            ]
        },
        {
            "title": "饮茶歌送郑容",
            "content": [
                "丹丘羽人轻玉食，采茶饮之生羽翼。名藏仙府世空知，",
                "骨化云宫人不识。云山童子调金铛，楚人茶经虚得名。",
                "霜天半夜芳草折，烂漫缃花啜又生。赏君此茶祛我疾，",
                "使人胸中荡忧栗。日上香炉情未毕，醉踏虎溪云，",
                "高歌送君出。"
            ]
        },
        {
            "title": "冬日建安寺西院，喜昼公自吴兴至，联句一首",
            "content": [
                "宗系传康乐，精修学远公。--王遘",
                "相寻当暮岁，行李犯寒风。--李纵",
                "累积浮生里，机惭半偈中。--郑说",
                "传家知业坠，继祖忝声同。--皎然",
                "云与轻帆至，山将本寺空。--崔子向",
                "向来忘起灭，留我宿花宫。--齐翔"
            ]
        },
        {
            "title": "陈氏童子草书歌",
            "content": [
                "书家孺子有奇名，天然大草令人惊。僧虔老时把笔法，",
                "孺子如今皆暗合。飙挥电洒眼不及，但觉毫端鸣飒飒。",
                "有时作点险且能，太行片石看欲崩。偶然长掣浓入燥，",
                "少室枯松欹不倒。夏室炎炎少人欢，山轩日色在阑干。",
                "桐花飞尽子规思，主人高歌兴不至。浊醪不饮嫌昏沈，",
                "欲玩草书开我襟。龙爪状奇鼠须锐，水笺白皙越人惠。",
                "王家小令草最狂，为予洒出惊腾势。"
            ]
        },
        {
            "title": "观李中丞洪二美人唱歌轧筝歌（时量移湖州长",
            "content": [
                "君家双美姬，善歌工筝人莫知。轧用蜀竹弦楚丝，",
                "清哇宛转声相随。夜静酒阑佳月前，高张水引何渊渊。",
                "美人矜名曲不误，蹙响时时如迸泉。赵琴素所嘉，",
                "齐讴世称绝。筝歌一动凡音辍，凝弦且莫停金罍。",
                "淫声已阕雅声来，游鱼噞喁鹤裴回。主人高情始为开，",
                "高情放浪出常格。偶世有名道无迹，勋业先登上将科。",
                "文章已冠诸人籍。每笑石崇无道情，轻身重色祸亦成。",
                "君有佳人当禅伴，于中不废学无生。爱君天然性寡欲，",
                "家贫禄薄常知足。谪官无愠如古人，交道忘言比前躅。",
                "不意全家万里来，湖中再见春山绿。吴兴公舍幽且闲，",
                "何妨寄隐在其间。时议名齐谢太傅，更看携妓似东山。"
            ]
        },
        {
            "title": "赋得吴王送女潮歌",
            "content": [
                "见说吴王送女时，行宫直到荆溪口。溪上千年送女潮，",
                "为感吴王至今有。乃知昔人由志诚，流水无情翻有情。",
                "平波忽起二三尺，此上疑与神仙宅。今人犹望荆之湄，",
                "长令望者增所思。吴王已殁女不返，潮水无情那有期。",
                "溪草何草号帝女，溪竹何竹号湘妃。灵涛旦暮自堪伤，",
                "的烁婵娟又争发。客归千里自兹始，览古高歌感行子。",
                "不知别后相见期，君意何如此潮水。"
            ]
        },
        {
            "title": "桃花石枕歌送安吉康丞",
            "content": [
                "君吏桃州尚奇迹，桃州采得桃花石。烂疑朝日照已舒，",
                "含似春风吹未坼。珪璋特达世所珍，吾知此物亦其伦。",
                "应羡花开不凋悴，应嘉玉片无缁磷。立性坚刚平若砥，",
                "君子偏将交道比。何人亦秉坚刚姿，吾见君心得如此。",
                "君心所好我独知，别多见少长相思。从来赏玩安左右，",
                "万里提携君莫辞。"
            ]
        },
        {
            "title": "薛卿教长行歌（时量移湖州别驾）",
            "content": [
                "桂阳仙柳道家说，昔传苏君今是薛。聊将握槊偶时人，",
                "便被人间称冠绝。黄杨文局龟螭蟠，琢成骰子双琅玕。",
                "初疑月破云中堕，复怪星移指下攒。谁识兵奇势可保，",
                "坐看将军上一道。有时彩王非所希，笑击单于出重围。",
                "凫惊隼击疾若飞，左顾右盻生光辉。家本联姻汉戚里，",
                "身是长安贵公子。名高艺绝何翩翩，几回决胜君王前。",
                "扈游长乐与祈年，人望青云白日边。谪宦江南岁阴晚，",
                "还将此道聊自遣。由来君子行最长，予亦知君寄心远。"
            ]
        },
        {
            "title": "买药歌送杨山人",
            "content": [
                "华阴少年何所希，欲饵丹砂化骨飞。江南药少淮南有，",
                "暂别胥门上京口。京口斜通江水流，斐回应上青山头。",
                "夜惊潮没鸬鹚堰，朝看日出芙蓉楼。摇荡春风乱帆影，",
                "片云无数是扬州。扬州喧喧卖药市，浮俗无由识仙子。",
                "河间姹女直千金，紫阳夫人服不死。吾于此道复何如，",
                "昨朝新得蓬莱书。"
            ]
        },
        {
            "title": "饮茶歌诮崔石使君",
            "content": [
                "越人遗我剡溪茗，采得金牙爨金鼎。素瓷雪色缥沫香，",
                "何似诸仙琼蕊浆。一饮涤昏寐，情来朗爽满天地。",
                "再饮清我神，忽如飞雨洒轻尘。三饮便得道，",
                "何须苦心破烦恼。此物清高世莫知，世人饮酒多自欺。",
                "愁看毕卓瓮间夜，笑向陶潜篱下时。崔侯啜之意不已，",
                "狂歌一曲惊人耳。孰知茶道全尔真，唯有丹丘得如此。"
            ]
        },
        {
            "title": "戛铜碗为龙吟歌",
            "content": [
                "逸僧戛碗为龙吟，世上未曾闻此音。一从太尉房公赏，",
                "遂使秦人传至今。初戛徐徐声渐显，乐音不管何人辨。",
                "似出龙泉万丈底，乍怪声来近而远。未必全由戛者功，",
                "真生虚无非碗中。寥亮掩清笛，萦回凌细风。",
                "遥闻不断在烟杪，万籁无声天境空。乍向天台宿华顶，",
                "秋宵一吟更清迥。能令听者易常性，忧人忘忧躁人静。",
                "今日铿锽江上闻，蛟螭奔飞如得群。声过阴岭恐成雨，",
                "响驻晴天将起云。坐来吟尽空江碧，却寻向者听无迹。",
                "人生万事将此同，暮贱朝荣动还寂。"
            ]
        },
        {
            "title": "奉同颜使君真卿清风楼赋得洞庭歌送吴炼师归",
            "content": [
                "名山洞府到金庭，三十六洞称最灵。不有古仙启其秘，",
                "今日安知灵宝经。中山炼师栖白云，道成仙秩号元君。",
                "三千甲子朝玉帝，世上如今名始闻。吐纳青牙养肌发，",
                "花冠玉舄何高洁。不闻天上来谪仙，自是人间授真诀。",
                "吴兴太守道家流，仙师远放清风楼。应将内景还飞去，",
                "且从分风当此留。湖之山兮楼上见，山冥冥兮水悠悠。",
                "世人不到君自到，缥缈仙都谁与俦。黄鹤孤云天上物，",
                "物外飘然自天匹。一别千年未可期，仙家不数人间日。"
            ]
        },
        {
            "title": "郑容全成蛟形木机歌",
            "content": [
                "万物贵天然，天然不可得。浑朴无劳剞劂工，",
                "幽姿自可蛟龙质。欲腾未去何翩翩，扬袂争前谁敢拂。",
                "可中风雨一朝至，还应不是池中物。苍山万重采一枝，",
                "形如器车生意奇。风号雨喷心不折，众木千丛君独知。",
                "高人心，多越格。有时就月吟春风，持来座右惊神客。",
                "爱君开閤江之滨，白云黄鹤长相亲。南郭子綦我不识，",
                "非君独是是何人。"
            ]
        },
        {
            "title": "奉和颜鲁公真卿落玄真子舴艋舟歌",
            "content": [
                "沧浪子后玄真子，冥冥钓隐江之汜。刳木新成舴艋舟，",
                "诸侯落舟自兹始。得道身不系，无机舟亦闲。",
                "从水远逝兮任风还，朝五湖兮夕三山。停纶乍入芙蓉浦，",
                "击汰时过明月湾。太公取璜我不取，龙伯钓鳌我不钓。",
                "竹竿袅袅鱼簁簁，此中自得还自笑。汗漫一游何可期，",
                "后来谁遇冰雪姿。上古初闻出尧世，今朝还见在尧时。"
            ]
        },
        {
            "title": "周长史昉画毗沙门天王歌",
            "content": [
                "长史画神独感神，高步区中无两人。雅而逸，高且真，",
                "形生虚无忽可亲。降魔大戟缩在手，倚天长剑横诸绅。",
                "慈威示物虽凛凛，在德无秋唯有春。吾知真象本非色，",
                "此中妙用君心得。苟能下笔合神造，误点一点亦为道。",
                "写出霜缣可舒卷，何人应识此情远。秋斋清寂无外物，",
                "盥手焚香聊自展。忆昔胡兵围未解，感得此神天上下。",
                "至今云旗图我形，为君一顾烟尘清。"
            ]
        },
        {
            "title": "裴端",
            "content": [
                "昔年攀桂为留人，今朝攀桂送归客。秋风桃李摇落尽，",
                "为君青青伴松柏。谢公南楼送客还，高歌桂树凌寒山。",
                "应怜独秀空林上，空赏敷华积雪间。昨夜一枝生在月，",
                "婵娟可望不可折。若为天上堪赠行，徒使亭亭照离别。"
            ]
        },
        {
            "title": "翔隼歌送王端公",
            "content": [
                "古人赏神骏，何如秋隼击。独立高标望霜翮，",
                "应看天宇如咫尺。低回拂地凌风翔，鹏雏敢下雁断行。",
                "晴空四顾忽不见，有时独出青霞傍。穷阴万里落寒日，",
                "气杀草枯增奋逸。云塞斜飞搅叶迷，雪天直上穿花疾。",
                "见君高情有所属，赠别因歌翔隼曲。离亭惨惨客散时，",
                "歌尽路长意不足。"
            ]
        },
        {
            "title": "寒栖子歌（曾居庐",
            "content": [
                "君在庐山知不群，有疑是鹤又是云。生死尘埃污不得，",
                "眼前荣利徒纷纷。今日惠然来访我，酒榼书囊肩背荷。",
                "拂除衣上饵烟霞，昨夜胥门宿蔡家。天然不饮亦不食，",
                "抛名换姓觅不得。且向人间作酒仙，不肯将身生羽翼。",
                "停形为饵天地根，世人皆死我独存。洗虑因吞清明箓，",
                "世人皆贪我常足。栖子妙今道已成，手把玄枢心运冥。",
                "能令鬼哭神效灵，身如飘风不可绊。朝游崆峒夕汗漫，",
                "向来坐客犹未散。忽忆罗浮欲去时，遥指孤云作路岐。",
                "海上仙游不可见，人间日落空桑枝。"
            ]
        },
        {
            "title": "张伯英草书歌",
            "content": [
                "伯英死后生伯高，朝看手把山中毫。先贤草律我草狂，",
                "风云阵发愁钟王。须臾变态皆自我，象形类物无不可。",
                "阆风游云千万朵，惊龙蹴踏飞欲堕。更睹邓林花落朝，",
                "狂风乱搅何飘飘。有时凝然笔空握，情在寥天独飞鹤。",
                "有时取势气更高，忆得春江千里涛。张生奇绝难再遇，",
                "草罢临风展轻素。阴惨阳舒如有道，鬼状魑容若可惧。",
                "黄公酒垆兴偏入，阮籍不嗔嵇亦顾。长安酒榜醉后书，",
                "此日骋君千里步。"
            ]
        },
        {
            "title": "桃花石枕歌赠康从事",
            "content": [
                "卞山幽石产奇璞，荆人至死采不著。何人琢枕持赠君，",
                "片片桃花开未落。剑工见兮可为剑，玉工辨兮知非石。",
                "至宝由来览者稀，今君独鉴应欲惜。何辞售与章天真，",
                "幸得提携近玉人。可中弃置君不顾，天生秀色徒璘玢。",
                "四座喧喧争目悦，巧过造化称一绝。莫言昨日因错磨，",
                "看取从来无点缺。六月江南暑未阑，一尺花冰试枕看。",
                "高窗正午风飒变，室中不减春天寒。主人所重重枕德，",
                "文章外饰徒相惑。更有坚贞不易心，与君天下为士则。"
            ]
        },
        {
            "title": "答韦山人隐起龙文药瓢歌",
            "content": [
                "野人药瓢天下绝，全如浑金割如月。彪炳文章智使然，",
                "生成在我不在天。若言有物不由物，何意中虚道性全。",
                "韦生能诗兼好异，获此灵瓢远相遗。仙侯玉帖人漫传，",
                "若士青囊世何秘。一捧一开如见君，药盛五色香氛氲。",
                "背上骊龙蟠不睡，张鳞摆颔生风云。世人强知金丹道，",
                "默仙不成秽仙老。年少纷如陌上尘，不见吾瓢尽枯槁。",
                "聊将系肘步何轻，便有三山孤鹤情。东方小儿乏此物，",
                "遂令仙籍独无名。"
            ]
        },
        {
            "title": "奉应颜尚书真卿观玄真子置酒张乐舞破阵画洞",
            "content": [
                "道流迹异人共惊，寄向画中观道情。如何万象自心出，",
                "而心澹然无所营。手援毫，足蹈节，披缣洒墨称丽绝。",
                "石文乱点急管催，云态徐挥慢歌发。乐纵酒酣狂更好，",
                "攒峰若雨纵横扫。尺波澶漫意无涯，片岭崚嶒势将倒。",
                "盻睐方知造境难，象忘神遇非笔端。昨日幽奇湖上见，",
                "今朝舒卷手中看。兴馀轻拂远天色，曾向峰东海边识。",
                "秋空暮景飒飒容，翻疑是真画不得。颜公素高山水意，",
                "常恨三山不可至。赏君狂画忘远游，不出轩墀坐苍翠。"
            ]
        },
        {
            "title": "吊灵均词",
            "content": [
                "昧天道兮有无，听汨渚兮踌躇。期灵均兮若存，",
                "问神理兮何如。愿君精兮为月，出孤影兮示予。",
                "天独何兮有君，君在万兮不群。既冰心兮皎洁，",
                "上问天兮胡不闻。天不闻，神莫睹，若云冥冥兮雷霆怒，",
                "萧条杳眇兮馀草莽。古山春兮为谁，今猿哀兮何思。",
                "风激烈兮楚竹死，国殇人悲兮雨飔飔。雨飔飔兮望君时，",
                "光茫荡漾兮化为水，万古忠贞兮徒尔为。"
            ]
        },
        {
            "title": "送商季皋",
            "content": [
                "比来知尔有诗名，莫恨东归学未成。",
                "新丰有酒为我饮，消取故园伤别情。"
            ]
        },
        {
            "title": "晨登乐游原",
            "content": [
                "凌晨拥弊裘，径上古原头。雪霁山疑近，天高思若浮。",
                "琼峰埋积翠，玉嶂掩飞流。曜彩含朝日，摇光夺寸眸。",
                "寒空标瑞色，爽气袭皇州。清眺何人得，终当独再游。"
            ]
        },
        {
            "title": "若邪春兴",
            "content": [
                "夫春生若邪水，雨后漫流通。芳草行无尽，清源去不穷。",
                "野烟迷极浦，斜日起微风。数处乘流望，依稀似剡中。"
            ]
        },
        {
            "title": "浮云三章",
            "content": [
                "浮云浮云，集于扶桑。扶桑茫茫，日暮之光。",
                "非日之暮，浮云之污。嗟我怀人，犹心如蠹。",
                "浮云浮云，集于咸池。咸池微微，日昃之时。",
                "非日之昃，浮云之惑。嗟我怀人，忧心如织。",
                "浮云浮云，集于高舂。高舂濛濛，日夕之容。",
                "非日之夕，浮云之积。嗟我怀人，忧心如惄。"
            ]
        },
        {
            "title": "戏作",
            "content": [
                "乞我百万金，封我异姓王。不如独悟时，大笑放清狂。"
            ]
        },
        {
            "title": "前溪作",
            "content": [
                "春歌已寂寂，古水自涓涓。徒误时人辈，伤心作逝川。"
            ]
        },
        {
            "title": "寓言",
            "content": [
                "吾道本无我，未曾嫌世人。如今到城市，弥觉此心真。"
            ]
        },
        {
            "title": "问天",
            "content": [
                "天公何时有，谈者皆不经。谁道贤人死，今为傅说星。"
            ]
        },
        {
            "title": "偶然五首",
            "content": [
                "乐禅心似荡，吾道不相妨。独悟歌还笑，谁言老更狂。",
                "偶然寂无喧，吾了心性源。可嫌虫食木，不笑鸟能言。",
                "隐心不隐迹，却欲住人寰。欠树移春树，无山看画山。",
                "居喧我未错，真意在其间。",
                "虏语嫌不学，胡音从不翻。说禅颠倒是，乐杀金王孙。",
                "真隐须无矫，忘名要似愚。只将两条事，空却汉潜夫。"
            ]
        },
        {
            "title": "杂兴六首",
            "content": [
                "吾观谈天客，工言丧其精。万物资广庇，此中何有情。",
                "若为昧颜跖，修短怨太清。高论让邹子，放词征屈生。",
                "请从象外推，至论尤明明。",
                "短龄役长世，扰扰悟不早。嫔女身后空，欢娱梦中好。",
                "从教西陵树，千载伤怀抱。鹤驾何冥冥，鳌洲去浩浩。",
                "柔颜感三花，凋发悲蔓草。月中伐桂人是谁，",
                "翻使年年不衰老。",
                "谁高齐公子，泣听雍门琴。死且何足伤，殊非达人心。",
                "独高庭中鹤，意远贵氛埃。有时青冥游，顾我还下来。",
                "白云琅玕色，一片生虚无。此物若无心，若何卷还舒。",
                "疏散遂吾性，栖山更无机。寥寥高松下，独有闲云归。",
                "精意不可道，冥然还掩扉。"
            ]
        },
        {
            "title": "杂寓兴",
            "content": [
                "嗟嗟号呶子，世称谪仙俦。媚俗被鲛绡，欺天荐昫修。",
                "奔景谓可致，驰龄言易流。燕昭昧往事，嬴政亡前筹。",
                "三山果不见，九仙忽悠悠。君看牛山乐，君见麋浦游。",
                "昨日千金子，联绵成古丘。吾将揽明月，照尔生死流。",
                "至乐享爰居，惭贻达者尤。冥冥光尘内，机丧成海沤。"
            ]
        },
        {
            "title": "寓言",
            "content": [
                "人生百年我过半，天生才定不可换。",
                "东海钓鳌鳌不食，南山坐石石欲烂。"
            ]
        },
        {
            "title": "戏题二首",
            "content": [
                "看饮逢歌日屡曛，我身何似系浮云。",
                "时人不解野僧意，归去溪头作鸟群。",
                "喧喧共在是非间，终日谁知我自闲。",
                "偶客狂歌何所为，欲于人事强相关。"
            ]
        },
        {
            "title": "戏题松树",
            "content": [
                "为爱松声听不足，每逢松树遂忘还。",
                "翛然此外更何事，笑向闲云似我闲。"
            ]
        },
        {
            "title": "赤松（一作赤松涧）",
            "content": [
                "缘岸蒙笼出见天，晴沙沥沥水溅溅。",
                "何处羽人长洗药，残花无数逐流泉。"
            ]
        },
        {
            "title": "述梦",
            "content": [
                "梦中归见西陵雪，渺渺茫茫行路绝。觉来还在剡东峰，",
                "乡心缭绕愁夜钟。寺北禅冈犹记得，梦归长见山重重。"
            ]
        },
        {
            "title": "支公诗",
            "content": [
                "支公养马复养鹤，率性无机多脱略。天生支公与凡异，",
                "凡情不到支公地。得道由来天上仙，为僧却下人间寺，",
                "道家诸子论自然，此公唯许逍遥篇。山阴诗友喧四座，",
                "佳句纵横不废禅。"
            ]
        },
        {
            "title": "禅思",
            "content": [
                "真我性无主，谁为尘识昏。奈何求其本，若拔大木根。",
                "妄以一念动，势如千波翻。伤哉子桑扈，虫臂徒虚言。",
                "神威兴外论，宗邪生异源。空何妨色在，妙岂废身存。",
                "寂灭本非寂，喧哗曾未喧。嗟嗟世上禅，不共智者论。"
            ]
        },
        {
            "title": "问遥山禅老",
            "content": [
                "天与松子寿，独饮日月精。复令颜子贤，胡为夭其生。",
                "吾将寻河源，上天问天何不平？吾将诘仙老，",
                "大道无私谁强名？仙老难逢天不近，世人何人解应尽。",
                "明朝欲向翅头山，问取禅公此义还。"
            ]
        },
        {
            "title": "山雨",
            "content": [
                "一片雨，山半晴。长风吹落西山上，满树萧萧心耳清。",
                "云鹤惊乱下，水香凝不然。风回雨定芭蕉湿，",
                "一滴时时入昼禅。"
            ]
        },
        {
            "title": "江上风",
            "content": [
                "江风西复东，飘暴忽何穷。初生虚无际，稍起荡漾中。",
                "应吹夏口樯竿折，定蹙湓城浪花咽。今朝莫怪沙岸明，",
                "昨夜声狂卷成雪。"
            ]
        },
        {
            "title": "山雪",
            "content": [
                "夕阳在西峰，叠翠萦残雪。狂风卷絮回，惊猿攀玉折。",
                "何意山中人，误报山花发。"
            ]
        },
        {
            "title": "溪上月",
            "content": [
                "秋水月娟娟，初生色界天。蟾光散浦溆，素影动沦涟。",
                "何事无心见，亏盈向夜禅。"
            ]
        },
        {
            "title": "闻钟",
            "content": [
                "古寺寒山上，远钟扬好风。声余月树动，响尽霜天空。",
                "永夜一禅子，泠月丈心境中。"
            ]
        },
        {
            "title": "哀教",
            "content": [
                "本师不得已，强为我著书。知尽百虑遣，名存万象拘。",
                "如何工言子，终日论虚无。伊人独冥冥，时人以为愚。"
            ]
        },
        {
            "title": "禅诗",
            "content": [
                "万法出无门，纷纷使智昏。徒称谁氏子，独立天地元。",
                "实际且何有，物先安可存。须知不动念，照出万重源。"
            ]
        },
        {
            "title": "万回寺",
            "content": [
                "万里称逆化，愚蠢性亦全。紫绂拖身上，妖姬安膝前。",
                "见他拘坐寂，故我是眠禅。吾知至人心，杳若青冥天。"
            ]
        },
        {
            "title": "白云歌寄陆中丞使君长源",
            "content": [
                "一见西山云，使人情意远。凭高发咏何超遥，",
                "道妙如君有舒卷。萦空叠景多丽容，众峰峰上自为峰。",
                "洁白不由阴雨积，高明肯共杂烟重。万物有形皆有著，",
                "白云有形无系缚。黄金被烁玉亦瑕，一片飘然污不著。",
                "或逢天上或人间，人自营营云自闲。忽尔飞来暂为侣，",
                "忽然飞去莫能攀。逸民对云效高致，禅子逢云增道意。",
                "白云遇物无偏颇，自是人心见同异。阊阖天门宜曙看，",
                "为缨作盖拥千官。从龙合沓临清暑，就日逶迤绕露寒。",
                "谁怜西山云，亭亭处幽绝。坐石长看非我羁，",
                "手中欲揽待君说。贞白先生那得知，只向空山自怡悦。"
            ]
        },
        {
            "title": "忆天台",
            "content": [
                "箬溪朝雨散，云色似天台。应是东风便，吹从海上来。",
                "灵山游汗漫，仙石过莓苔。误到人间世，经年不早回。"
            ]
        },
        {
            "title": "同李洗马入余不溪经辛将军故城",
            "content": [
                "惨惨寒城望，将军下世时。高墉暮草遍，大树野风悲。",
                "壁垒今惟在，勋庸近可思。苍然古溪上，川逝共凄其。"
            ]
        },
        {
            "title": "题余不溪废寺",
            "content": [
                "武原离乱后，真界积尘埃。残月生秋水，悲风起故台。",
                "居人今已尽，栖鸽暝还来。不到无生理，应堪赋七哀。"
            ]
        },
        {
            "title": "哭觉上人（时绊剡中）",
            "content": [
                "忆君南适越，不作买山期。昨得耶溪信，翻为逝水悲。",
                "神交如可见，生尽杳难思。白日东林下，空怀步影时。"
            ]
        },
        {
            "title": "哭吴县房耸明府",
            "content": [
                "仁人迈厚德，可谓名实全。抚迹若疏旷，会心极精研。",
                "履危节讵屈，著论识不偏。恨以荣级浅，嘉猷未及宣。",
                "伊人期远大，志业难比肩。昭世既合并，吾君藉陶甄。",
                "奈何明明理，与善徒空诠。征教或稽圣，穷源反问天。",
                "一官自吴邑，六翮委江壖。始是牵丝日，翻成撤瑟年。",
                "金膏果不就，玉珮长此捐。倚伏信冥昧，夭修惊后先。",
                "安知忘情子，爱网素已褰。为有深仁感，遂令真性迁。",
                "心悲空林下，泪洒秋景前。夫子寡兄弟，抚孤伤藐然。",
                "倾云为惨结，吊鹤共联翩。割念命归驾，诀词向空筵。",
                "树桃阴始合，爱客位常悬。幡然远行时，崇望归朝旋。",
                "悟兹欢宴隔，哀被岁月延。书带变芳草，履痕移绿钱。",
                "冥期傥可逢，生尽会无缘。幸愿示因业，代君运精专。",
                "相思转寂寞，独往西林泉。欲见故人心，时阅所赠篇。",
                "素高陶靖节，今重楚先贤。芳躅将遗爱，可为终古传。"
            ]
        },
        {
            "title": "铜雀妓",
            "content": [
                "强开尊酒向陵看，忆得君王旧日欢。",
                "不觉余歌悲自断，非关艳曲转声难。"
            ]
        },
        {
            "title": "昭君怨",
            "content": [
                "自倚婵娟望主恩，谁知美恶忽相翻。",
                "黄金不买汉宫貌，青冢空埋胡地魂。"
            ]
        },
        {
            "title": "效古",
            "content": [
                "思君转战度交河，强弄胡琴不成曲。日落应愁陇底难，",
                "春来定梦江南数。万丈游丝是妾心，惹蝶萦花乱相续。"
            ]
        },
        {
            "title": "拟长安春词",
            "content": [
                "春信在河源，春风荡妾魂。春歌杂鶗鴂，春梦绕轘辕。",
                "春絮愁偏满，春丝闷更繁。春期不可定，春曲懒新翻。"
            ]
        },
        {
            "title": "效古（天宝十四年）",
            "content": [
                "日出天地正，煌煌辟晨曦。六龙驱群动，古今无尽时。",
                "夸父亦何愚，竞走先自疲。饮干咸池水，折尽扶桑枝。",
                "渴死化爝火，嗟嗟徒尔为。空留邓林在，折尽令人嗤。"
            ]
        },
        {
            "title": "惜暮景",
            "content": [
                "疏阴花不动，片景松梢度。夏日旧来长，佳游何易暮。"
            ]
        },
        {
            "title": "望远村",
            "content": [
                "林杪不可分，水步遥难辨。一片山翠边，依稀见村远。"
            ]
        },
        {
            "title": "南池杂咏五首·寒竹",
            "content": [
                "袅袅孤生竹，独立山中雪。苍翠摇动风，婵娟带寒月。",
                "狂花不相似，还共凌冬发。"
            ]
        },
        {
            "title": "南池杂咏五首·寒山",
            "content": [
                "侵空撩乱色，独爱我中峰。无事负轻策，闲行蹑幽踪。",
                "众山摇落尽，寒翠更重重。"
            ]
        },
        {
            "title": "南池杂咏五首·水月",
            "content": [
                "夜夜池上观，禅身坐月边。虚无色可取，皎洁意难传。",
                "若向空心了，长如影正圆。"
            ]
        },
        {
            "title": "潘丞孩子",
            "content": [
                "爱子性情奇，初生玉树枝。人曾天上见，名向月中知。",
                "我识婴儿意，何须待佩觿。"
            ]
        },
        {
            "title": "南池杂咏五首·溪云",
            "content": [
                "舒卷意何穷，萦流复带空。有形不累物，无迹去随风。",
                "莫怪长相逐，飘然与我同。"
            ]
        },
        {
            "title": "灵澈上人何山寺七贤石诗",
            "content": [
                "七石配七贤，隐僧山上移。石性殊磊落，君子又高奇。",
                "跂禅服宜坏，坐客冠可隳。夜倚月树影，昼倾风竹枝。",
                "集质患追琢，表顽用磷缁。佚火玉亦害，块然长在兹。"
            ]
        },
        {
            "title": "仙女台（得仙字）",
            "content": [
                "寂寂旧桑田，谁家女得仙。应无鸡犬在，空有子孙传。",
                "古木花犹发，荒台路未迁。暮来云一片，疑是欲归年。"
            ]
        },
        {
            "title": "咏小瀑布",
            "content": [
                "瀑布小更奇，潺湲二三尺。细脉穿乱沙，丛声咽危石。",
                "初因智者赏，果会幽人迹。不向定中闻，那知我心寂。"
            ]
        },
        {
            "title": "妙喜寺逵公院赋得夜磬送吕评事",
            "content": [
                "一磬寒山至，凝心转清越。细和虚籁尽，疏绕悬泉发。",
                "在夜吟更长，停空韵难绝。幽僧悟深定，归客忘远别。",
                "寂历无性中，真声何起灭。"
            ]
        },
        {
            "title": "夏日登观农楼和崔使君",
            "content": [
                "片雨拂檐楹，烦襟四坐清。霏微过麦陇，萧散傍莎城。",
                "静爱和花落，幽闻入竹声。朝观趣无限，高咏寄深情。"
            ]
        },
        {
            "title": "南池杂咏五首·虚舟",
            "content": [
                "虚舟动又静，忽似去逢时。触物知无迕，为梁幸见遗。",
                "因风到此岸，非有济川期。"
            ]
        },
        {
            "title": "咏敡上人座右画松",
            "content": [
                "写得长松意，千寻数尺中。翠阴疑背日，寒色欲生风。",
                "真树孤标在，高人立操同。一枝遥可折，吾欲问生公。"
            ]
        },
        {
            "title": "赋得竹如意送详师赴讲（青字）",
            "content": [
                "缥竹湘南美，吾师尚毁形。仍留负霜节，不变在林青。",
                "每入杨枝手，因谈贝叶经。谁期沃州讲，持此别东亭。"
            ]
        },
        {
            "title": "听素法师讲《法华经》",
            "content": [
                "法子出西秦，名齐漆道人。才敷药草义，便见雪山春。",
                "护讲龙来远，闻经鹤下频。应机如一雨，谁不涤心尘。"
            ]
        },
        {
            "title": "赋得灯心送李侍御萼（光字）",
            "content": [
                "灯心生众草，因有始知芳。彩妓窗偏丽，金桃动更香。",
                "花惊春未尽，焰喜夜初长。别后空离室，何人借末光。"
            ]
        },
        {
            "title": "赋得夜",
            "content": [
                "闲阶夜雨滴，偏入别情中。断续清猿应，淋漓候馆空。",
                "气令烦虑散，时与早秋同。归客龙山道，东来杂好风。"
            ]
        },
        {
            "title": "赋得石梁泉送崔逵",
            "content": [
                "架石通霞壁，悬崖散碧沙。天晴虹影渡，风细练文斜。",
                "举陟幽期阻，沿洄客意赊。河梁非此路，别恨亦无涯。"
            ]
        },
        {
            "title": "赋颜氏",
            "content": [
                "曾看颜氏传，多记晋时仙。却忆桐君老，俱还桂父年。",
                "青春留鬓发，白日向云烟。远别赍遗简，囊中有几篇。"
            ]
        },
        {
            "title": "奉同颜使君",
            "content": [
                "落日车遥遥，客心在归路。细草暗回塘，春泉萦古渡。",
                "遗踪叹芜没，远道悲去住。寂寞荻花空，行人别无数。"
            ]
        },
        {
            "title": "咏数探得七",
            "content": [
                "邹子谭天岁，黄童对日年。求真初作传，炼魄已成仙。",
                "鹤驾迎缑岭，星桥下蜀川。逢君竹林客，相对弄清弦。"
            ]
        },
        {
            "title": "咏史",
            "content": [
                "独负高世资，冥冥寄浮俗。卞子去不归，何人辩荆玉。",
                "鬻舂意不浅，污迹身岂辱。鸾铩乐迍邅，虬蟠甘窘束。",
                "五噫谲且正，可以见心曲。"
            ]
        },
        {
            "title": "览史",
            "content": [
                "黄绮皆皓发，秦时隐商山。嘉谋匡帝道，高步游天关。",
                "不爱珪组绁，却思林壑还。放歌长松下，日与孤云闲。"
            ]
        },
        {
            "title": "读张曲江集",
            "content": [
                "相公乃天盖，人文佐生成。立程正颓靡，绎思何纵横。",
                "春杼弄缃绮，阳林敷玉英。飘然飞动姿，邈矣高简情。",
                "后辈惊失步，前修敢争衡。始欣耳目远，再使机虑清。",
                "体正力已全，理精识何妙。昔年歌阳春，徒推郢中调。",
                "今朝听鸾凤，岂独羡门啸。帝命镇雄州，待济寄上流。",
                "才兼荆衡秀，气助潇湘秋。逸荡子山匹，经奇文畅俦。",
                "沈吟未终卷，变态纷难数。曜耳代明珰，袭衣同芳杜。",
                "愔愔闻玉磬，寤寐在灵府。"
            ]
        },
        {
            "title": "陇头水二首",
            "content": [
                "陇头水欲绝，陇水不堪闻。碎影摇枪垒，寒声咽幔军。",
                "素从盐海积，绿带柳城分。日落天边望，逶迤入塞云。",
                "秦陇逼氐羌，征人去未央。如何幽咽水，并欲断君肠。",
                "西注悲穷漠，东分忆故乡。旅魂声搅乱，无梦到咸阳。"
            ]
        },
        {
            "title": "从军行五首",
            "content": [
                "候骑出纷纷，元戎霍冠军。汉鞞秋聒地，羌火昼烧云。",
                "万里戈城合，三边羽檄分。乌孙驱未尽，肯顾辽阳勋。",
                "韩旆拂丹霄，汉军新破辽。红尘驱卤簿，白羽拥嫖姚。",
                "战苦军犹乐，功高将不骄。至今丁零塞，朔吹空萧萧。",
                "百万逐呼韩，频年不解鞍。兵屯绝漠暗，马饮浊河干。",
                "破虏功未录，劳师力已殚。须防肘腋下，飞祸出无端。",
                "飞将下天来，奇谋阃外裁。水心龙剑动，地肺雁山开。",
                "望气燕师锐，当锋虏阵摧。从今射雕骑，不敢过云堆。",
                "黄纸君王诏，青泥校尉书。誓师张虎落，选将擐犀渠。",
                "雾暗津蒲失，天寒塞柳疏。横行十万骑，欲扫虏尘余。"
            ]
        },
        {
            "title": "劳山居寄呈吴处士",
            "content": [
                "官居鼎鼐古今无，名世才臣独一余。",
                "贤阁御题龙墨灿，诏归补衮在须臾。"
            ]
        },
        {
            "title": "夏日同崔使君论登城楼赋得远山",
            "content": [
                "远山湖上小，青翠望依稀。才向窗中列，还从林表微。",
                "色浓春草在，峰起夏云归。不是蓬莱岛，如何人去稀。"
            ]
        },
        {
            "title": "酬张明府",
            "content": [
                "爱君诗思动禅心，使我休吟待鹤吟。",
                "更说郡中黄霸在，朝朝无事许招寻。"
            ]
        },
        {
            "title": "塞下曲二首",
            "content": [
                "寒塞无因见落梅，胡人吹入笛声来。",
                "劳劳亭上春应度，夜夜城南战未回。",
                "都护今年破武威，胡沙万里鸟空飞。",
                "旄竿瀚海扫云出，毡骑天山蹋雪归。"
            ]
        },
        {
            "title": "奉酬陆",
            "content": [
                "江蓠生古砌，花每落禅床。嘉客未采掇，空门自馨香。",
                "名因诗目见，色对道心忘。不遇陆内史，谁知殊众芳。"
            ]
        },
        {
            "title": "咏史",
            "content": [
                "田氏门下客，冯公众中贱。一朝市义还，百代名独擅。",
                "始知下客不可轻，能使主人功业成。借问高车与珠履，",
                "何如卑贱一书生。"
            ]
        },
        {
            "title": "赋得谢墅送王长史（其墅即昼七代祖吴兴守旧",
            "content": [
                "世业西山墅，移家长我身。萧疏遗树老，寂寞废田春。",
                "车巷伤前辙，篱沟忆旧邻。何堪再过日，更送北归人。"
            ]
        },
        {
            "title": "答胡处士",
            "content": [
                "西山禅隐比来闻，长道唯应我与君。",
                "书上无名心忘却，人间聚散似浮云。"
            ]
        },
        {
            "title": "送僧游宣州",
            "content": [
                "楚山千里一僧行，念尔初缘道未成。",
                "莫向舒姑泉口泊，此中呜咽为伤情。"
            ]
        },
        {
            "title": "送吴冯游京",
            "content": [
                "北期何意促，蕙草夜来繁。清月思淮水，春风望国门。",
                "此时休旋逸，万里忽飞翻。若忆山阴会，孤琴为我援。"
            ]
        },
        {
            "title": "诮士和别",
            "content": [
                "今日同，明日隔，何事悠悠久为客。君怜溪上去来云，",
                "我羡磷磷水中石。"
            ]
        },
        {
            "title": "送胜云小师",
            "content": [
                "昨日雪山记尔名，吾今坐石已三生。",
                "少年道性易流动，莫遣秋风入别情。"
            ]
        },
        {
            "title": "答裴评事澄荻花间送梁肃拾遗",
            "content": [
                "波上荻花非雪花，风吹撩乱满袈裟。",
                "如今岁晏无芳草，独对离樽作物华。"
            ]
        },
        {
            "title": "答张乌程",
            "content": [
                "莫道谪官无主人，秣陵才令日相亲。",
                "前溪更有忘忧处，荷叶田田间白蘋。"
            ]
        },
        {
            "title": "送僧绎",
            "content": [
                "斜日摇扬在柳丝，孤亭寂寂水逶迤。",
                "谁堪别后行人尽，唯有春风起路岐。"
            ]
        },
        {
            "title": "宿支硎寺上房",
            "content": [
                "上方精舍远，共宿白云端。寂寞千峰夜，萧条万木寒。",
                "山光霜下见，松色月中看。却与西林别，归心即欲阑。"
            ]
        },
        {
            "title": "寺院听胡笳送李殷",
            "content": [
                "一奏胡笳客未停，野僧还欲废禅听。",
                "难将此意临江别，无限春风葭菼青。"
            ]
        },
        {
            "title": "日曜上人还润州",
            "content": [
                "送君何处最堪思，孤月停空欲别时。露茗犹芳邀重会，",
                "寒花落尽不成期。鹤令先去看山近，云碍初飞到寺迟。",
                "莫倚禅功放心定，萧家陵树误人悲。"
            ]
        },
        {
            "title": "送如献上人游长安",
            "content": [
                "关中四子教犹存，见说新经待尔翻。为法应过七祖寺，",
                "忘名不到五侯门。闲寻鄠杜看修竹，独上风凉望古原。",
                "高逸诗情无别怨，春游从遣落花繁。"
            ]
        },
        {
            "title": "秋日送择高上人往江西谒曹王",
            "content": [
                "超然独游趣，无限别山情。予病不同赏，云闲应共行。",
                "斋容秋水照，香氎早风轻。曾被陈王识，遥知江上迎。"
            ]
        },
        {
            "title": "送沙弥长文游京",
            "content": [
                "白版年犹小，黄花褐已通。若为诗思逸，早欲似休公。",
                "迈俗多真气，传家有素风。应须学心地，宗旨在关东。"
            ]
        },
        {
            "title": "送道契上人之越觐大夫叔",
            "content": [
                "楚僧推后辈，唐本学新经。外国传香氎，何人施竹瓶。",
                "秋风别李寺，春日向柯亭。大阮今为郡，看君眼最青。"
            ]
        },
        {
            "title": "送王山人游庐山",
            "content": [
                "千里访灵奇，山资亦相随。叶舟过鹤市，花漏宿龙池。",
                "峰顶应闲散，人间足别离。白云将世事，吾见尔心知。"
            ]
        },
        {
            "title": "送潘秀才之舒州",
            "content": [
                "楚水清风生，扬舲泛月行。荻洲寒露彩，雷岸曙潮声。",
                "东道思才子，西人望客卿。从来金谷集，相继有诗名。"
            ]
        },
        {
            "title": "送禀上人游越",
            "content": [
                "云泉谁不赏，独见尔情高。投石轻龙窟，临流笑鹭涛。",
                "折荷为片席，洒水净方袍。剡路逢禅侣，多应问我曹。"
            ]
        },
        {
            "title": "送沙弥大智游五台",
            "content": [
                "童年随法侣，家世本儒流。章句三生学，清凉万里游。",
                "云归龙沼暗，木落雁门秋。长老应相问，传予向祖州。"
            ]
        },
        {
            "title": "京口送卢孟明还扬州",
            "content": [
                "萧萧北风起，孤棹下江濆。暮客去来尽，春流南北分。",
                "萋萋御亭草，渺渺芜城云。相送目千里，空山独望君。"
            ]
        },
        {
            "title": "送崔詹事论之上都（崔尝典吴兴）",
            "content": [
                "金虎城池在，铜龙剑珮新。重看前浦柳，犹忆旧洲蘋。",
                "远思秦云暮，归心腊月春。青园昔游处，惆怅别离人。"
            ]
        },
        {
            "title": "送裴秀才往会稽山读书",
            "content": [
                "一身赍万卷，编室寄烟萝。砚滴穿池小，书衣种楮多。",
                "吟诗山响答，泛瑟竹声和。鹤板求儒术，深居意若何。"
            ]
        },
        {
            "title": "送乌程李明府得陟状赴京",
            "content": [
                "驿吏满江城，深仁见此情。士林推玉振，年府荐冰清。",
                "为政移风久，承恩就日行。仲容纶綍贵，南巷有光荣。"
            ]
        },
        {
            "title": "于武原从送卢士举",
            "content": [
                "落日独归客，空山匹马嘶。萧条古关外，岐路更东西。",
                "大泽云寂寂，长亭雨凄凄。君还到湘水，寒夜满猿啼。"
            ]
        },
        {
            "title": "送路少府使京兼觐侍御兄",
            "content": [
                "国赋推能吏，今朝发贡湖。伫瞻双阙凤，思见柏台乌。",
                "树向秦关远，江分楚驿孤。荣君有兄弟，相继骋长途。"
            ]
        },
        {
            "title": "送还本上人游江西",
            "content": [
                "欲广分何教，心将江汉期。云招望寺处，月待溯杯时。",
                "真侣谁伤别，降猿汝自悲。多应过庐阜，幽赏却来迟。"
            ]
        },
        {
            "title": "送孙侍御游越",
            "content": [
                "不知持斧客，吟会是何情。丹陛恩犹在，沧洲赏暂行。",
                "江桡随月泛，山策逐云行。佳句传零雨，诗流许盛名。"
            ]
        },
        {
            "title": "同颜鲁公泛舟送皇甫侍御曾",
            "content": [
                "维舟若许暂从容，送过重江不厌重。",
                "霜简别来今始见，雪山归去又难逢。"
            ]
        },
        {
            "title": "九月八日送萧少府归洪州",
            "content": [
                "明日重阳今日归，布帆丝雨望霏霏。",
                "行过鹤渚知堪住，家在龙沙意有违。"
            ]
        },
        {
            "title": "送维谅上人归洞庭",
            "content": [
                "从来湖上胜人间，远爱浮云独自还。",
                "孤月空天见心地，寥寥一水镜中山。"
            ]
        },
        {
            "title": "送颜处士还长沙觐省",
            "content": [
                "西候风信起，三湘孤客心。天寒汉水广，乡远楚云深。",
                "服彩将侍膳，撷芳思满襟。归人忘艰阻，别恨独何任。"
            ]
        },
        {
            "title": "送文会上人还富阳",
            "content": [
                "悠悠渺渺属寒波，故寺思归意若何。",
                "长忆孤洲二三月，春山偏爱富春多。"
            ]
        },
        {
            "title": "送裴参军还下邳旧居",
            "content": [
                "北望烟铺骠骑营，虏烽无火楚天晴。",
                "此时千里西归客，泗上春风得及耕。"
            ]
        },
        {
            "title": "送李道士",
            "content": [
                "常随山上下，忽限江南北。共是忘情人，何由肯相忆。"
            ]
        },
        {
            "title": "留别阎士和",
            "content": [
                "不惯人间别，多应忘别时。逢山又逢水，只畏却来迟。"
            ]
        },
        {
            "title": "送李少宾赴举",
            "content": [
                "岂谓江南别，心如塞上行。苦云摇阵色，乱木搅秋声。",
                "周谷雨未散，汉河流尚横。春司迟尔策，方用静妖兵。"
            ]
        },
        {
            "title": "送卢孟明还上都",
            "content": [
                "江皋北风至，归客独伤魂。楚水逢乡雁，平陵忆故园。",
                "征骖嘶别馆，落日隐寒原。应及秦川望，春华满国门。"
            ]
        },
        {
            "title": "九日同卢使君幼平吴兴郊外送李司仓赴选",
            "content": [
                "重阳千骑出，送客为踟蹰。旷野多摇落，寒山满路隅。",
                "晴空悬蒨旆，秋色起菱湖。几日登司会，扬才盛五都。"
            ]
        },
        {
            "title": "送至洪沙弥赴上元受戒（上元江中蔡州有梁戒",
            "content": [
                "不肯资章甫，胜衣被木兰。今随秣陵信，欲及蔡州坛。",
                "野寺钟声远，春山戒足寒。归来次第学，应见后心难。"
            ]
        },
        {
            "title": "送淳于秀才兰陵觐省",
            "content": [
                "欢言欲忘别，风信忽相惊。柳浦归人思，兰陵春草生。",
                "撷芳心未及，视枕恋常盈。此去非长路，还如千里情。"
            ]
        },
        {
            "title": "送李季良北归",
            "content": [
                "风吹残柳丝，孤客欲归时。掩抑楚弦绝，离披湘叶衰。",
                "前军犹转战，故国杳难期。北望雁门雪，空吟平子诗。"
            ]
        },
        {
            "title": "乌程李明府水堂同卢使君幼平送奘上人游五台",
            "content": [
                "身将刘令隐，经共谢公翻。有此宗师在，应知我法存。",
                "问心常寂乐，为别岂伤魂。独访华泉去，秋风入雁门。"
            ]
        },
        {
            "title": "送韦秀才",
            "content": [
                "晨装行堕叶，万里望桑干。旧说泾关险，犹闻易水寒。",
                "黄云战后积，白草暮来看。近得君苗信，时教旅思宽。"
            ]
        },
        {
            "title": "送陈秀才赴举",
            "content": [
                "诸侯惧削地，选士皆不羁。休隐脱荷芰，将鸣矜羽仪。",
                "甲科争玉片，诗句拟花枝。君实三楚秀，承家有清规。"
            ]
        },
        {
            "title": "送唐赞善游越",
            "content": [
                "田园临汉水，离乱寄随关。今日烟尘尽，东西又未还。",
                "长亭百越外，孤棹五湖间。何处游芳草，云门千万山。"
            ]
        },
        {
            "title": "送李喻之处士洪州谒曹王",
            "content": [
                "独思贤王府，遂作豫章行。雄镇庐霍秀，高秋江汉清。",
                "见闻惊苦节，艰故伤远情。西邸延嘉士，遗才得正平。"
            ]
        },
        {
            "title": "送裴判官赴商幕",
            "content": [
                "商洛近京师，才难赴幕时。离歌纷白纻，候骑拥青丝。",
                "会喜疲人息，应逢猾虏衰。看君策高足，自此烟霄期。"
            ]
        },
        {
            "title": "送吉判官还京赴崔尹幕",
            "content": [
                "江南梅雨天，别思极春前。长路飞鸣鹤，离帆聚散烟。",
                "清晨趋九陌，秋色望三边。见说王都尹，山阳辟一贤。"
            ]
        },
        {
            "title": "送德守二叔侄上人还国清寺觐师",
            "content": [
                "道贤齐二阮，俱向竹林归。古偈穿花线，春装卷叶衣。",
                "僧墟回水寺，佛陇启山扉。爱别吾何有，人心强有违。"
            ]
        },
        {
            "title": "送李秀才赴婺州招",
            "content": [
                "山开江色上，孤赏去应迟。绿水迎吴榜，秋风入楚词。",
                "猿清独宿处，木落远行时。见说东阳守，登楼为尔期。"
            ]
        },
        {
            "title": "送罗判官还寿州幕",
            "content": [
                "君章才五色，知尔得家风。故里旋归驾，寿春思奉戎。",
                "天寒长蛇伏，飙烈文虎雄。定颂张征虏，桓桓戡难功。"
            ]
        },
        {
            "title": "送广通上人游江西",
            "content": [
                "香炉七岭秀，秋色九江清。自古多禅隐，吾常爱此行。",
                "寻师经鄂渚，受请到青城。离别人间事，何关道者情。"
            ]
        },
        {
            "title": "送赟上人还京",
            "content": [
                "久游春草尽，还寄北船归。沙鸟窥中食，江云入净衣。",
                "秦原山色近，楚寺磬声微。见说翻经馆，多闻似者稀。"
            ]
        },
        {
            "title": "送杨遂初赴选",
            "content": [
                "秋风吹别袂，客思在长安。若得临觞醉，何须减瑟弹。",
                "秉心凌竹柏，仗信越波澜。春会文昌府，思君每北看。"
            ]
        },
        {
            "title": "送杨校书还济源",
            "content": [
                "妖烽昨日静，故里近嵩丘。楚月摇归梦，江枫见早秋。",
                "乡心无远道，北信减离忧。禅子还无事，辞君买沃州。"
            ]
        },
        {
            "title": "送丘秀才游越",
            "content": [
                "山情与诗思，烂熳欲何从。夜舸谁相逐，空江月自逢。",
                "春期越草秀，晴忆剡云浓。便拟将轻锡，携居入乱峰。"
            ]
        },
        {
            "title": "送常清上人还舒州",
            "content": [
                "灊人思尔法，楚信有回船。估客亲宵语，闲鸥偶昼禅。",
                "经声含石潋，麈尾拂江烟。常说归山意，诛茅庐霍前。"
            ]
        },
        {
            "title": "雪夜送海上人",
            "content": [
                "继世风流在，传心向一灯。望云裁衲惯，玩雪步花能。",
                "交战情忘久，销魂别未曾。明朝阮家集，知有竹林僧。"
            ]
        },
        {
            "title": "同杨使君白蘋洲送陆侍御士佳入朝",
            "content": [
                "久爱吴兴客，来依道德藩。旋师闻杕杜，归路忆轘辕。",
                "旧佩苍玉在，新歌白芷繁。今朝天地静，北望重飞翻。"
            ]
        },
        {
            "title": "今上初登极岁送皇甫孝廉赴选（孝廉即故大夫",
            "content": [
                "行应会府春，欲劝及芳辰。北极天文正，东风汉律新。",
                "少年逢圣代，欢笑别情亲。况是勋庸后，恩荣袭尔身。"
            ]
        },
        {
            "title": "奉陪颜使君修《韵",
            "content": [
                "诸侯崇鲁学，羔雁日成群。外史刊新韵，中郎定古文。",
                "菁华兼百氏，缣素备三坟。国语思开物，王言欲致君。",
                "研精业已就，欢宴惜应分。独望西山去，将身寄白云。"
            ]
        },
        {
            "title": "陪颜使君饯宣谕萧常侍",
            "content": [
                "江涛凋瘵后，远使发天都。昏垫宸心及，哀矜诏命敷。",
                "恤民驱急传，访旧枉征舻。外镇藩条最，中朝顾问殊。",
                "文皆正风俗，名共溢寰区。已事方怀阙，归期早戒涂。",
                "繁笳咽水阁，高盖拥云衢。暮色生千嶂，秋声入五湖。",
                "离歌犹宛转，归驭已踟躇。今夕庾公意，西楼月亦孤。"
            ]
        },
        {
            "title": "同袁高使君送李判官使回",
            "content": [
                "庾公欢此别，路远意犹赊。为出塘边柳，荣归府中花。",
                "驰阳照古堞，遥思凝寒笳。延步下前渚，溯觞流浅沙。",
                "湖光引行色，轻舸傍残霞。"
            ]
        },
        {
            "title": "兵后余不亭重送卢孟明游江西",
            "content": [
                "携手曾此分，怳如隔胡越。伦侯古封邑，荣盛风雨歇。",
                "饥鼯号空亭，野草生故辙。如何此路岐，更作千年别。",
                "冯轼望远道，春山无断绝。朝行入郢树，夜泊依楚月。",
                "佳士持操高，扬才日昭晰。离言何所赠，盈满有亏缺。",
                "时节伤蟪蛄，芳菲忌氵睿菙。予思鹿门隐，心迹贵冥灭。",
                "颓颜反芝朮，昔貌成冰雪。岁晏期尔来，销声坐岩穴。"
            ]
        },
        {
            "title": "舂陵登望",
            "content": [
                "西底空流水，东垣但聚云。最伤梅岭望，花雪正纷纷。"
            ]
        },
        {
            "title": "送严明府入关谒黎京兆",
            "content": [
                "春日异秋风，何为怨别同。潮回芳渚没，花落昼山空。",
                "旅候闻嘶马，残阳望断鸿。应思右内史，相见直城中。"
            ]
        },
        {
            "title": "杂兴",
            "content": [
                "人生分已定，富贵岂妄来。不见海底泥，飞上成尘埃。"
            ]
        },
        {
            "title": "浣纱女（一作",
            "content": [
                "清浅白沙滩，绿蒲尚堪把。家住水东西，浣纱明月下。"
            ]
        },
        {
            "title": "同明府章送沈秀才还石门山读书",
            "content": [
                "身为郢令客，心许楚山云。文墨应经世，林泉漫诱君。",
                "欲随樵子去，惜与道流分。肯谢申公辈，治诗事汉文。"
            ]
        },
        {
            "title": "寄路温州",
            "content": [
                "欲问采灵药，如何学无生。爱鹤颇似君，且非求仙情。"
            ]
        },
        {
            "title": "送薛逢之宣州谒废使（一作谒裴使君）",
            "content": [
                "六月鹏尽化，鸿飞独冥冥。秋烽家不定，险路客频经。",
                "牛渚何时到，渔船几处停。遥知咏史夜，谢守月中听。"
            ]
        },
        {
            "title": "送灵澈",
            "content": [
                "我欲长生梦，无心解伤别。千里万里心，只似眼前月。"
            ]
        },
        {
            "title": "渡前溪",
            "content": [
                "不意入前溪，爱溪从错落。清清鉴不足，非是深难度。"
            ]
        },
        {
            "title": "对陆迅饮天目",
            "content": [
                "喜见幽人会，初开野客茶。日成东井叶，露采北山芽。",
                "文火香偏胜，寒泉味转嘉。投铛涌作沫，著碗聚生花。",
                "稍与禅经近，聊将睡网赊。知君在天目，此意日无涯。"
            ]
        },
        {
            "title": "送僧游扬州",
            "content": [
                "平明择钵向风轻，正及隋堤柳色行。",
                "知尔禅心还似我，故宫春物肯伤情。"
            ]
        },
        {
            "title": "投知己",
            "content": [
                "若为令忆洞庭春，上有闲云可隐身。",
                "无限白云山要买，不知山价出何人。"
            ]
        },
        {
            "title": "送至严山人归山（一作送严上人）",
            "content": [
                "初到人间柳始阴，山书昨夜报春深。",
                "朝朝花落几株树，恼杀禅僧未证心。"
            ]
        },
        {
            "title": "送韦向睦州谒独孤使君汜",
            "content": [
                "才子南看多远情，闲舟荡漾任春行。",
                "新安江色长如此，何似新安太守清。"
            ]
        },
        {
            "title": "冬日梅溪送裴方舟宣州",
            "content": [
                "平明匹马上村桥，花发梅溪雪未消。",
                "日短天寒愁送客，楚山无限路遥遥。"
            ]
        },
        {
            "title": "康造录事宅送太祝侄之虔吉访兄弟",
            "content": [
                "阮咸别曲四座愁，赖是春风不是秋。",
                "漫漫江行访兄弟，猿声几夜宿芦洲。"
            ]
        },
        {
            "title": "别洞庭维谅上人",
            "content": [
                "白云关我不关他，此物留君情最多。",
                "情著春风生橘树，归心不怕洞庭波。"
            ]
        },
        {
            "title": "岘山送崔子向之宣州谒裴使君",
            "content": [
                "楚思入诗清，晨登岘山情。秋天水西寺，古木宛陵城。",
                "琴匣应将往，书车亦共行。吾知江太守，一顾重君名。"
            ]
        },
        {
            "title": "送侯秀才南游",
            "content": [
                "芳草随君自有情，不关山色与猿声。",
                "为看严子滩头石，曾忆题诗不著名。"
            ]
        },
        {
            "title": "别山诗",
            "content": [
                "山翁亦好禅，借我风溪树。采药多近峰，汲泉有春渡。",
                "幽僧时相偶，仙子或与晤。自许战胜心，弥高独游步。",
                "如何区中事，夺我林栖趣。辞山下复上，恋石行仍顾。",
                "宿昔情或乖，庶几迹无误。松声莫相诮，此心冥去住。"
            ]
        },
        {
            "title": "送大宝上人归楚山",
            "content": [
                "厌上乌桥送别频，湖光烂熳望行人。欲将夜舸陪嘉月，",
                "肯住空林伴老身。独鹤翩翻飞不定，归云萧散会无因。",
                "从何得道怀惆怅，莫是人间屡见春。"
            ]
        },
        {
            "title": "送演上人之抚州觐使君叔",
            "content": [
                "临川内史怜诸谢，尔在生缘比惠宗。远别应将秦本去，",
                "幽寻定有楚僧逢。停船夜坐亲孤月，把锡秋行入乱峰。",
                "便道须过大师寺，白莲池上访高踪。"
            ]
        },
        {
            "title": "待山月",
            "content": [
                "夜夜忆故人，长教山月待。今宵故人至，山月知何在。"
            ]
        },
        {
            "title": "杂言重送皇甫侍御曾",
            "content": [
                "人独归，日将暮。孤帆带孤屿，远水连远树。",
                "难作别时心，还看别时路。"
            ]
        },
        {
            "title": "送王居士游越",
            "content": [
                "野性配云泉，诗情属风景。爱作烂熳游，闲寻东路永。",
                "何山最好望，须上萧然岭。"
            ]
        },
        {
            "title": "登开元寺楼送崔少府还平望驿",
            "content": [
                "登望思虑积，长亭树连连。悠扬下楼日，杳映傍帆烟。",
                "入夜四郊静，南湖月待船。"
            ]
        },
        {
            "title": "送简栖上人之建州觐使君舅",
            "content": [
                "乱峰江上色，羡尔及秋行。释氏推真子，郗家许贵甥。",
                "氎花新雨净，帆叶好风轻。千里依元舅，回潮亦有情。"
            ]
        },
        {
            "title": "送刘司法之越",
            "content": [
                "萧萧鸣夜角，驱马背城濠。雨后寒流急，秋来朔吹高。",
                "三山期望海，八月欲观涛。几日西陵路，应逢谢法曹。"
            ]
        },
        {
            "title": "送珍上",
            "content": [
                "江寺名天竺，多居蹑远踪。春帆依柳浦，轻履上莲峰。",
                "禅子兼三隐，空书共一封。因君达山信，应向白云逢。"
            ]
        },
        {
            "title": "送道琚上人还金陵",
            "content": [
                "一与钟山别，山中得信稀。经年求法后，及夏问安归。",
                "野实充甘膳，池花当彩衣。慈亲莫返拜，外礼欲无为。"
            ]
        },
        {
            "title": "早春送颜主",
            "content": [
                "轻舸趣不已，东风吹绿蘋。欲看梅市雪，知赏柳家春。",
                "别意倾吴醑，芳声动越人。山阴三月会，内史得嘉宾。"
            ]
        },
        {
            "title": "送重钧上人游天台",
            "content": [
                "渐看华顶出，幽赏意随生。十里行松色，千重过水声。",
                "海容云正尽，山色雨初晴。事事将心证，知君道可成。"
            ]
        },
        {
            "title": "同颜使君清",
            "content": [
                "谁知赏嘉节，别意忽相和。暮色汀洲遍，春情杨柳多。",
                "高城恋旌旆，极浦宿风波。惆怅支山月，今宵不再过。"
            ]
        },
        {
            "title": "太湖馆送殷秀才赴举",
            "content": [
                "春风洞庭路，摇荡暮天多。衰疾见芳草，别离伤远波。",
                "诗名推首荐，赋甲拟前科。数日闻天府，山衣制芰荷。"
            ]
        },
        {
            "title": "夏日题郑谷江上纳凉馆",
            "content": [
                "迢遥山意外，清风又对君。若为于此地，翻作路岐分。",
                "别馆琴徒语，前洲鹤自群。明朝天畔远，何处逐闲云。"
            ]
        },
        {
            "title": "同李司直题武丘寺兼留诸公与陆羽之无锡",
            "content": [
                "陵寝成香阜，禅枝出白杨。剑池留故事，月树即他方。",
                "应世缘须别，栖心趣不忘。还将陆居士，晨发泛归航。"
            ]
        },
        {
            "title": "送柳淡扶侍赴洪州（此子素少宦情共予有西山",
            "content": [
                "中林许师友，忽阻夙心期。自顾青緺好，来将黄鹤辞。",
                "少年轻远涉，世道得无欺。烟雨孤舟上，晨昏千里时。",
                "离魂渺天末，相望在江湄。无限江南柳，春风卷乱丝。"
            ]
        },
        {
            "title": "送柳察谏议叔",
            "content": [
                "东城南陌强经过，怨别无心亦放歌。",
                "明日院公应问我，闲云长在石门多。"
            ]
        },
        {
            "title": "送邢台州济（一作送独孤使君赴岳州）",
            "content": [
                "海上仙山属使君，石桥琪树古来闻。",
                "他时画出白团扇，乞取天台一片云。"
            ]
        },
        {
            "title": "送顾道士游洞庭山",
            "content": [
                "见说洞庭无上路，春游乱踏五灵芝。",
                "含桃风起花狼藉，正是仙翁棋散时。"
            ]
        },
        {
            "title": "送清励上人游福建",
            "content": [
                "禅子自矜禅性成，将来拟照建溪清。",
                "南看闽树花不落，更取何缘了妄情。"
            ]
        },
        {
            "title": "送辨聪上人还广陵",
            "content": [
                "莫学休公学远公，了心须与我心同。",
                "隋家古柳数株在，看取人间万事空。"
            ]
        },
        {
            "title": "送履霜上人还金陵西山",
            "content": [
                "携锡西山步绿莎，禅心未了奈情何。",
                "湘宫水寺清秋夜，月落风悲松柏多。"
            ]
        },
        {
            "title": "白蘋洲送洛阳李丞使还",
            "content": [
                "蘋洲北望楚山重，千里回轺止一封。临水情来还共载，",
                "看花醉去更相从。罢官风渚何时别，寄隐云阳几处逢。",
                "后会那应似畴昔，年年觉老雪山容。"
            ]
        },
        {
            "title": "送皇甫侍御曾还丹阳别业",
            "content": [
                "云阳别夜忆春耕，花发菱湖问去程。积水悠扬何处梦，",
                "乱山稠叠此时情。将离有月教弦断，赠远无兰觉意轻。",
                "朝右要君持汉典，明年北墅可须营。"
            ]
        },
        {
            "title": "送至洪沙弥游越",
            "content": [
                "知尔学无生，不应伤此别。相逢宿我寺，独往游灵越。",
                "早晚花会中，经行剡山月。"
            ]
        },
        {
            "title": "送清凉上人",
            "content": [
                "何意欲归山，道高由境胜。花空觉性了，月尽知心证。",
                "永夜出禅吟，清猿自相应。"
            ]
        },
        {
            "title": "奉酬袁使君西楼饯秦山人与昼同赴李侍御招三",
            "content": [
                "秋风怨别情，江守上西城。竹署寒流浅，琴窗宿雨晴。",
                "治书招远意，知共楚狂行。"
            ]
        },
        {
            "title": "送裴邕之上京",
            "content": [
                "辞山偶世清，挟策忽西行。帆过随江疾，衣沾楚雪轻。",
                "尚文须献赋，重道莫论兵。东观今多事，应高白马生。"
            ]
        },
        {
            "title": "送崔判官还扬子",
            "content": [
                "轻传祗远役，依依下姑亭。秋声满杨柳，暮色绕郊坰。",
                "烟水摇归思，山当楚驿青。"
            ]
        },
        {
            "title": "送乾封李成",
            "content": [
                "羽檄飞未息，离情远近同。感君由泛瑟，关我是征鸿。",
                "眇默归人尽，疏芜夜渡空。还期当岁晚，独在路行中。"
            ]
        },
        {
            "title": "送邬傪之洪州觐兄弟",
            "content": [
                "年少足诗情，西江楚月清。书囊山翠湿，琴匣雪花轻。",
                "久别经离乱，新正忆弟兄。赠君题乐府，为是豫章行。"
            ]
        },
        {
            "title": "兵后送薛居士移家安吉",
            "content": [
                "旧游经丧乱，道在复何人。寒草心易折，闲云性常真。",
                "交情别后见，诗句比来新。向我桃州住，惜君东岭春。"
            ]
        },
        {
            "title": "兵后送姚太祝赴选",
            "content": [
                "两河兵已偃，处处见归舟。日夜故人散，江皋芳树秋。",
                "楚云伤远思，秦月忆佳游。名动春官籍，翩翩才少俦。"
            ]
        },
        {
            "title": "同颜使君真卿岘山送李法曹阳冰西上献书时会",
            "content": [
                "汉日中郎妙，周王太史才。云书捧日去，鹤版下天来。",
                "草见吴洲发，花思御苑开。羊公惜风景，欲别几迟回。"
            ]
        },
        {
            "title": "送沈居士还太原",
            "content": [
                "辞官因世难，家族盛南朝。名重郊居赋，才高独酌谣。",
                "浪花飘一叶，峰色向三条。高逸虽成性，弓旌肯忘招。"
            ]
        },
        {
            "title": "送清会上人游京",
            "content": [
                "佳游限衰疾，一笑向西风。思见青门外，曾临素浐东。",
                "峰明云际寺，日出露寒宫。行道禅长在，香尘不染空。"
            ]
        },
        {
            "title": "送沈秀才之闽中",
            "content": [
                "越客不成歌，春风起渌波。岭重寒不到，海近瘴偏多。",
                "野戍桄榔发，人家翡翠过。翻疑此中好，君问定如何。"
            ]
        },
        {
            "title": "送郑孝廉淮西觐省",
            "content": [
                "离袂翠华满，晨羞欲早行。春风生楚树，晓角发隋城。",
                "野霭湿衣彩，江鸿增客情。征途不用戒，坐见白波清。"
            ]
        },
        {
            "title": "送德清卫明府赴选（时柳黜陟有荐状）",
            "content": [
                "八使慎求能，东人独荐君。身犹千里限，名已九霄闻。",
                "远路翻喜别，离言暂惜分。凤门多士会，拥佩入卿云。"
            ]
        },
        {
            "title": "送契上人游扬州",
            "content": [
                "西陵古江口，远见东扬州。渌水不同泛，春山应独游。",
                "寻僧白岩寺，望月谢家楼。宿昔心期在，人寰非久留。"
            ]
        },
        {
            "title": "酬别襄阳诗僧少微（诗中答上人归梦之意）",
            "content": [
                "证心何有梦，示说梦归频。文字赍秦本，诗骚学楚人。",
                "兰开衣上色，柳向手中春。别后须相见，浮云是我身。"
            ]
        },
        {
            "title": "岘山送裴秀才赴举",
            "content": [
                "汉家招秀士，岘上送君行。万里见秋色，两河伤远情。",
                "王师出西镐，虏寇避东平。天府登名后，回看楚水清。"
            ]
        },
        {
            "title": "送关小师还金陵",
            "content": [
                "如何有归思，爱别欲忘难。白鹭沙洲晚，青龙水寺寒。",
                "蕉花铺净地，桂子落空坛。持此心为境，应堪月夜看。"
            ]
        },
        {
            "title": "送张孝廉赴举",
            "content": [
                "名在诸生右，家经见素风。春田休学稼，秋赋出儒宫。",
                "别路残云湿，离情晚桂丛。明年石渠署，应继叔孙通。"
            ]
        },
        {
            "title": "冬日送颜延之明府抚州觐叔父",
            "content": [
                "临川千里别，惆怅上津桥。日暮人归尽，山空雪未消。",
                "乡云心渺渺，楚水路遥遥。林下方欢会，山中独寂寥。",
                "天寒惊断雁，江信望回潮。岁晚流芳歇，思君在此宵。"
            ]
        },
        {
            "title": "送李丞使宣州",
            "content": [
                "结驷何翩翩，落叶暗寒渚。梦里春谷泉，愁中洞庭雨。",
                "聊持剡山茗，以代宜城醑。"
            ]
        },
        {
            "title": "奉送李中丞道昌入朝",
            "content": [
                "文宪中司盛，恩荣外镇崇。诸侯皆取则，八使独推功。",
                "诏喜新衔凤，车看旧饰熊。去思今武子，余教昔文翁。",
                "清在如江水，仁留是国风。光征二千石，扫第望司空。"
            ]
        },
        {
            "title": "奉送袁高",
            "content": [
                "皇心亭毒广，蝥贼皆陶甄。未刈蚩尤旗，方同轩后年。",
                "天子幸汉中，轘辕阻氛烟。玺书召幕牧，名在列岳仙。",
                "国难倚长城，庙谋资大贤。清损休汝骑，仁留述职篇。",
                "遐路渺天末，繁笳思河边。饰徒促远期，祗命赴急宣。",
                "謏才岂足称，深仁顾何偏。那堪临流意，千里望旗旃。"
            ]
        },
        {
            "title": "新秋送卢判官",
            "content": [
                "故人念宿昔，欲别增远情。入座炎气屏，为君秋景清。",
                "由来空山客，不怨离弦声。唯有暮蝉起，相思碧云生。"
            ]
        },
        {
            "title": "春日又送潘述之扬州",
            "content": [
                "别渚望邗城，岐路春日遍。柔风吹杨柳，芳景流郊甸。",
                "日日东林期，今夕异乡县。文房旷佳士，禅室阻清盼。",
                "离恨夺赏心，不得谐所愿。莫忆山中人，碧云遥可见。"
            ]
        },
        {
            "title": "秋日毗陵南寺送潘述之扬州",
            "content": [
                "孤客秋易伤，嘶蝉静仍续。佳晨亦已屡，欢会常不足。",
                "禅地非路岐，我心岂羁束。情生远别时，坐恨清景促。",
                "望中千里隔，暮归西山曲。萧条月中道，彩蒨原上绿。",
                "不见同心人，幽怀增踯躅。"
            ]
        },
        {
            "title": "送张彝归长沙",
            "content": [
                "早闻凌云彩，谓在鸳鹭俦。华发始相遇，沧江仍旅游。",
                "策名忘苟进，澹虑轻所求。常服远游诫，缅怀经世谋。",
                "片帆背风渚，万里还湘洲。别望荆云积，归心汉水流。",
                "兰苕行采采，桂棹思悠悠。宿昔无机者，为君动离忧。"
            ]
        },
        {
            "title": "送穆寂赴举",
            "content": [
                "天子锡玄纁，倾山礼隐沦。君抛青霞去，荣资观国宾。",
                "剑光既陆离，琼彩何璘玢。夙驾别情远，商弦秋意新。",
                "冥冥鸿鹄姿，数尺看苍旻。残寇近宋郊，西行恶飙尘。",
                "立身素耿介，处难思经纶。春府搜才日，高科得一人。"
            ]
        },
        {
            "title": "霅溪馆送韩明府章辞满归",
            "content": [
                "洛令从告还，故人东门饯。惠爱三年积，轩车一夜远。",
                "晓月离馆空，秋风故山晚。荣君有嘉荐，顾我阻游衍。",
                "宿昔峰顶心，依依不可卷。"
            ]
        },
        {
            "title": "答道素上人别",
            "content": [
                "春色遍远道，寂寞闽中行。碧水何渺渺，白云亦英英。",
                "离人不可望，日暮芳洲情。黄鹤有逸翮，翘首白云倾。",
                "欲为山中侣，肯秘辽天声。蓝缕真子褐，葳蕤近臣缨。",
                "以兹夺尔怀，常恐道不成。吾门弟子中，不减惠休名。",
                "一性研已远，五言功更精。从君汗漫游，莫废学无生。",
                "忍草肯摇落，禅枝不枯荣。采采慰长路，知吾心不轻。",
                "幻情有去住，真性无离别。留取老桂枝，归来共攀折。"
            ]
        },
        {
            "title": "奉送陆中丞长源诏征入朝",
            "content": [
                "诏下酂侯幕，征贤宠上勋。才当持汉典，道可致尧君。",
                "藩牧今荣饯，诗流此盛文。水从吴渚别，树向楚门分。",
                "宿寺期嘉月，看山识故云。归心复何奈，怊怅在江濆。"
            ]
        },
        {
            "title": "酬元主簿子球别赠",
            "content": [
                "故人方远适，访我陈别情。此夜偶禅室，一言了无生。",
                "览君缄中宝，如搴清玉瑛。胡为蕴高价，岁晚徒营营。",
                "辞秩贫且病，何人见艰贞。出无黄金橐，空歌白苎行。",
                "威迟策驽马，独望故关树。渺渺千里心，春风起中路。",
                "近闻新拜命，鸾凤犹栖棘。劝君寄一枝，且养冥冥翼。",
                "甘泉多竹花，明年待君食。"
            ]
        },
        {
            "title": "奉陪颜使君真卿",
            "content": [
                "岘首千里情，北辕自兹发。烟霞正登览，簪笔限趋谒。",
                "黄鹤望天衢，白云归帝阙。客心南浦柳，离思西楼月。",
                "留赏景不延，感时芳易歇。他晨有山信，一为访林樾。"
            ]
        },
        {
            "title": "送陆侍御士佳赴上京",
            "content": [
                "长安三千里，喜行不言永。清路黄尘飞，大河沧流静。",
                "更怀西川府，主公昔和鼎。伊郁瑶瑟情，威迟花骢影。",
                "此时已难别，日又无停景。出饯阙相从，心随过前岭。"
            ]
        },
        {
            "title": "奉陪杨使君顼送段校书赴南海幕",
            "content": [
                "硕贤静广州，信为天下贞。屈兹大将佐，藉彼延阁英。",
                "声动柳吴兴，郊饯意不轻。吾知段夫子，高论关苍生。",
                "处以德为藩，出则道可行。遥知南楼会，新景当诗情。",
                "天高林瘴洗，秋远海色清。时泰罢飞檄，唯应颂公成。"
            ]
        },
        {
            "title": "送梁拾遗肃归朝",
            "content": [
                "明主重文谏，才臣出江东。束书辞东山，改服临北风。",
                "万里望皇邑，九重当曙空。天开芙蓉阙，日上蒲桃宫。",
                "天子初未起，金闺籍先通。身逢轩辕世，名贵鸳鸾中。",
                "故人荣此别，何用悲丝桐。"
            ]
        },
        {
            "title": "九日阻雨简高侍御（时与高公近邻）",
            "content": [
                "江上重云起，何曾裛□尘。不能成落帽，翻欲更摧巾。",
                "素发闲依枕，黄花暗待人。且应携下价，芒屦就诸邻。"
            ]
        },
        {
            "title": "题沈少府书斋",
            "content": [
                "不下南昌县，书斋每日闲。野花当砌落，溪鸟逐人还。",
                "有兴常临水，无时不见山。千峰数可尽，不出小窗间。"
            ]
        },
        {
            "title": "夜过康录事造会兄弟",
            "content": [
                "爱君门馆夜来清，琼树双枝是弟兄。",
                "月在诗家偏足思，风过客位更多情。"
            ]
        },
        {
            "title": "九日与陆处士羽饮茶",
            "content": [
                "九日山僧院，东篱菊也黄。俗人多泛酒，谁解助茶香。"
            ]
        },
        {
            "title": "集汤评事衡湖上望微雨",
            "content": [
                "苍凉远景中，雨色缘山有。云送满洞庭，风吹绕杨柳。",
                "萧萧解轻袂，尽日随林叟。"
            ]
        },
        {
            "title": "同卢使君幼平郊外送阎侍御归台",
            "content": [
                "留饯飞旌驻，离亭草色间。柏台今上客，竹使旧朝班。",
                "日落东西水，天寒远近山。古江分楚望，残柳入隋关。",
                "恋阙心常积，回轩日不闲。芳辰倚门道，犹得及春还。"
            ]
        },
        {
            "title": "往丹阳寻陆处士不遇",
            "content": [
                "远客殊未归，我来几惆怅。叩关一日不见人，",
                "绕屋寒花笑相向。寒花寂寂遍荒阡，柳色萧萧愁暮蝉。",
                "行人无数不相识，独立云阳古驿边。凤翅山中思本寺，",
                "鱼竿村口望归船。归船不见见寒烟，离心远水共悠然。",
                "他日相期那可定，闲僧著处即经年。"
            ]
        },
        {
            "title": "冬日山行过薛征君",
            "content": [
                "我行倦修坂，四顾无平陆。雨霁鸣鹰鹯，天寒聚麋鹿。",
                "幽人访名士，家在南冈曲。菜实萦小园，稻花绕山屋。",
                "深居寡忧悔，胜境怡耳目。徵心尚与我，永言谢浮俗。"
            ]
        },
        {
            "title": "法华寺上方题江上人禅空",
            "content": [
                "路入松声远更奇，山光水色共参差。",
                "中峰禅寂一僧在，坐对梁朝老桂枝。"
            ]
        },
        {
            "title": "寄题云门寺梵月无侧房（时人相传是宝月道人",
            "content": [
                "越山千万云门绝，西僧貌古还名月。",
                "清朝扫石行道归，林下眠禅看松雪。"
            ]
        },
        {
            "title": "题秦系山人丽句亭",
            "content": [
                "独将诗教领诸生，但看青山不爱名。",
                "满院竹声堪愈疾，乱床花片足忘情。"
            ]
        },
        {
            "title": "同李中丞洪水亭夜集",
            "content": [
                "佳人但莫吹参差，正怜月色生酒卮。",
                "山公取醉不关我，为爱尊前白鹭鹚。"
            ]
        },
        {
            "title": "题周谏别业（予寺与周生所居俱临苕水）",
            "content": [
                "隐身苕上欲如何，不著青袍爱绿萝。柳巷任疏容马入，",
                "水篱从破许船过。昂藏独鹤闲心远，寂历秋花野意多。",
                "若访禅斋遥可见，竹窗书幌共烟波。"
            ]
        },
        {
            "title": "同李著作纵题尘外上人院",
            "content": [
                "百缘唯有什公瓶，万法但看一字经。从遣鸟喧心不动，",
                "任教香醉境常冥。莲花天昼浮云卷，贝叶宫春好月停。",
                "禅伴欲邀何著作，空音宜向夜中听。"
            ]
        },
        {
            "title": "寻天目徐君",
            "content": [
                "常见仙翁变姓名，岂知松子号初平。逢人不道往来处，",
                "卖药还将鸡犬行。独鹤天边俱得性，浮云世上共无情。",
                "三花落地君犹在，笑抚安期昨日生。"
            ]
        },
        {
            "title": "题报恩寺惟照上人房",
            "content": [
                "上界雨色干，凉宫日迟迟。水文披菡萏，山翠动罘罳。",
                "中有清真子，愔愔步闲墀。手萦颇黎缕，愿证黄金姿。",
                "旋草阶下生，看心当此时。"
            ]
        },
        {
            "title": "同李侍御萼、李判官集陆处士羽新宅",
            "content": [
                "素风千户敌，新语陆生能。借宅心常远，移篱力更弘。",
                "钓丝初种竹，衣带近裁藤。戎佐推兄弟，诗流得友朋。",
                "柳阴容过客，花径许招僧。不为墙东隐，人家到未曾。"
            ]
        },
        {
            "title": "兵马曹季良宅夜集",
            "content": [
                "清景不可失，寻君趣有余。身高避事后，道长问心初。",
                "出处名则异，游从迹何疏。吟看刻尽烛，笑卷读残书。",
                "露彩生笔砚，风音入庭除。平明仙侣散，觳觫动回车。"
            ]
        },
        {
            "title": "寒食日同",
            "content": [
                "古寺章陵下，潜公住几年。安心生软草，灌顶引春泉。",
                "寂寂传灯地，寥寥禁火天。世间多暗室，白日为谁悬。"
            ]
        },
        {
            "title": "春夜集陆处士居玩月",
            "content": [
                "欲赏芳菲肯待辰，忘情人访有情人。",
                "西林可是无清景，只为忘情不记春。"
            ]
        },
        {
            "title": "和阎士和李蕙冬夜重集",
            "content": [
                "郡理日闲旷，洗心宿香峰。双林秋见月，万壑静闻钟。",
                "珮玉行山翠，交麾动水容。如何股肱守，尘外得相从。"
            ]
        },
        {
            "title": "春日陪颜使君真卿、皇甫曾西亭重会《韵海》",
            "content": [
                "为重南台客，朝朝会鲁儒。暄风众木变，清景片云无。",
                "峰翠飘檐下，溪光照座隅。不将簪艾隔，知与道情俱。"
            ]
        },
        {
            "title": "晚春寻桃源观",
            "content": [
                "武陵何处访仙乡，古观云根路已荒。细草拥坛人迹绝，",
                "落花沈涧水流香。山深有雨寒犹在，松老无风韵亦长。",
                "全觉此身离俗境，玄机亦可照迷方。"
            ]
        },
        {
            "title": "题报德寺清幽上人西峰（寺即陈文帝故乡）",
            "content": [
                "陈世凋亡后，仁祠识旧山。帝乡乔木在，空见白云还。",
                "双塔寒林外，三陵暮雨间。此中难战胜，君独启禅关。"
            ]
        },
        {
            "title": "郭北寻徐主簿别业",
            "content": [
                "近依城北住，幽远少人知。积雪行深巷，闲云绕古篱。",
                "竹花冬更发，橙实晚仍垂。还共岩中鹤，今朝下渌池。"
            ]
        },
        {
            "title": "建元寺集皇甫侍御书阁",
            "content": [
                "不因居佛里，无事得相逢。名重朝端望，身高俗外踪。",
                "机闲看净水，境寂听疏钟。宣室恩长在，知君志未从。"
            ]
        },
        {
            "title": "夏日与綦毋居士、昱上人纳凉",
            "content": [
                "为依炉峰住，境胜增道情。凉日暑不变，空门风自清。",
                "坐援香实近，转爱绿芜生。宗炳青霞士，如何知我名。"
            ]
        },
        {
            "title": "寄昱上人上方居",
            "content": [
                "厌向人间住，逢山欲懒归。片云闲似我，日日在禅扉。",
                "地静松阴遍，门空鸟语稀。夜凉疏磬尽，师友自相依。"
            ]
        },
        {
            "title": "晦夜李侍御萼宅集招潘述、汤衡、海上人饮茶",
            "content": [
                "晦夜不生月，琴轩犹为开。墙东隐者在，淇上逸僧来。",
                "茗爱传花饮，诗看卷素裁。风流高此会，晓景屡裴回。"
            ]
        },
        {
            "title": "题郑谷江畔桐斋",
            "content": [
                "客斋开别住，坐占绿江濆。流水非外物，闲云长属君。",
                "浮荣未可累，旷达若为群。风起高梧下，清弦日日闻。"
            ]
        },
        {
            "title": "汤评事衡水亭会觉禅师",
            "content": [
                "山侣相逢少，清晨会水亭。雪晴松叶翠，烟暖药苗青。",
                "静对沧洲鹤，闲看古寺经。应怜叩关子，了义共心冥。"
            ]
        },
        {
            "title": "和李侍御萼岁初夜集处士书阁（书阁即侍御所",
            "content": [
                "迟贤新置阁，高意此郊居。古径行春早，新窗见月初。",
                "放歌还倚瑟，讲道亦观书。为我留禅位，来逢此会疏。"
            ]
        },
        {
            "title": "与王录事会张征君姊妹炼师院玩雪兼怀清会上",
            "content": [
                "何意廉从事，还来会默仙。寒空惊雪遍，春意入歌偏。",
                "瑶草三花发，琼林七叶连。飘飖过柳寺，应满译经前。"
            ]
        },
        {
            "title": "夏日集裴录事北亭避暑",
            "content": [
                "前林夏雨歇，为我生凉风。一室烦暑外，众山清景中。",
                "忘归亲野水，适性许云鸿。萧散都曹吏，还将静者同。"
            ]
        },
        {
            "title": "同颜使君真卿、李侍御萼游法华寺登凤翅山望",
            "content": [
                "双峰开凤翅，秀出南湖州。地势抱郊树，山威增郡楼。",
                "正逢周柱史，来会鲁诸侯。缓步凌彩蒨，清铙发飕飗。",
                "披云得灵境，拂石临芳洲。积翠遥空碧，含风广泽秋。",
                "萧辰资丽思，高论惊精修。何似钟山集，征文及惠休。"
            ]
        },
        {
            "title": "奉和崔中丞使君论李侍御萼登烂柯山宿石桥寺",
            "content": [
                "常爱谢公郡，幽期愿相从。果回青骢臆，共蹑玄仙踪。",
                "灵境若仿佛，烂柯思再逢。飞梁丹霞接，古局苍苔封。",
                "往想冥昧理，谁亲冰雪容。蕙楼耸空界，莲宇开中峰。",
                "昔化冲虚鹤，今藏护法龙。云窥香树沓，月见色天重。",
                "永夜寄岑寂，清言涤心胸。盛游千年后，书在岩中松。"
            ]
        },
        {
            "title": "奉和陆使君长源夏月游太湖（此时公权领湖州",
            "content": [
                "庾公心旷远，府事局耳目。遂与南湖游，虚襟涤烦燠。",
                "始知皇天意，积水在亭育。细流信不让，动物欣所蓄。",
                "万顷合天容，洗然无云族。峭蒨瞩仙岭，超遥随明牧。",
                "知公爱澄清，波静气亦肃。已见横流极，况闻长鲸戮。",
                "中洲暂采蘋，南郡思剖竹。向夕分好风，飘然送归舳。"
            ]
        },
        {
            "title": "奉陪陆使君长源、裴端公枢春游东西武丘寺",
            "content": [
                "云水夹双刹，遥疑涌平陂。入门见藏山，元化何由窥。",
                "曳组探诡怪，停骢访幽奇。情高气为爽，德暖春亦随。",
                "瑶草自的皪，蕙楼争蔽亏。金精落坏陵，剑彩沈古池。",
                "一览匝天界，中峰步未移。应嘉生公石，列坐援松枝。"
            ]
        },
        {
            "title": "送陆判官归杭州",
            "content": [
                "芳草潜州路，乘轺忆再旋。余花故林下，残月旧池边。",
                "峰色云端寺，潮声海上天。明朝富春渚，应见谢公船。"
            ]
        },
        {
            "title": "晚秋宿李军道所居",
            "content": [
                "清溪路不遥，都尉每相招。落日休戎马，秋风罢射雕。",
                "朮花生野径，柏实满寒条。永夜依山府，禅心共寂寥。"
            ]
        },
        {
            "title": "与朝阳山人张",
            "content": [
                "洞庭孤月在，秋色望无边。零露积衰草，寒螀鸣古田。",
                "茫茫区中想，寂寂尘外缘。从此悟浮世，胡为伤暮年。"
            ]
        },
        {
            "title": "戏赠吴冯",
            "content": [
                "予读古人书，遂识古人面。不是识古人，邪正心自见。",
                "贵义轻财求俗誉，一钱与人便骄倨。昨朝为火今为冰，",
                "此道非君独抚膺。"
            ]
        },
        {
            "title": "宿山寺寄李中丞洪",
            "content": [
                "偶来中峰宿，闲坐见真境。寂寂孤月心，亭亭圆泉影。",
                "□□□满山，花落始知静。从他半夜愁猿惊，",
                "不废此心长杳冥。"
            ]
        },
        {
            "title": "戏呈吴冯",
            "content": [
                "世人不知心是道，只言道在他方妙。",
                "还如瞽者望长安，长安在西向东笑。"
            ]
        },
        {
            "title": "舟行怀阎士和",
            "content": [
                "二月湖南春草遍，横山渡口花如霰。",
                "相思一日在孤舟，空见归云两三片。"
            ]
        },
        {
            "title": "贻李汤",
            "content": [
                "茅氏常论七真记，壶公爱说三山事。宁知梅福在人间，",
                "独为苍生作仙吏。日服丹砂骨自清，肤如冰雪心更明。",
                "山中玉笋是仙药，袖里素书题养生。愿随黄鹤一轻举，",
                "仰望青霄独延伫。平生好骏君已知，何必山阴访王许。"
            ]
        },
        {
            "title": "酬秦系山人戏赠",
            "content": [
                "正论禅寂忽狂歌，莫是尘心颠倒多。",
                "白足行花曾不染，黄囊贮酒欲如何。"
            ]
        },
        {
            "title": "酬秦系山人题赠",
            "content": [
                "云林出空乌未归，松吹时飘雨浴衣。",
                "石语花愁徒自诧，吾心见境尽为非。"
            ]
        },
        {
            "title": "赠张道士",
            "content": [
                "玉京真子名太一，因服日华心如日。",
                "此心不许世人知，只向仙宫未曾出。"
            ]
        },
        {
            "title": "听寒更寄朱兵曹巨川",
            "content": [
                "攲枕听寒更，寒更发还住。一夜千万声，几声到君处。"
            ]
        },
        {
            "title": "赠融上人",
            "content": [
                "常爱西林寺，池中月出时。芭蕉一片叶，书取寄吾师。"
            ]
        },
        {
            "title": "赠颜主簿",
            "content": [
                "汉家仪礼盛，名教出诸颜。更见尚书后，能文在子山。"
            ]
        },
        {
            "title": "招韩武康章",
            "content": [
                "山僧虽不饮，酤酒引陶潜。此意无人别，多为俗士嫌。"
            ]
        },
        {
            "title": "早春书怀寄李少府仲宣",
            "content": [
                "早年初问法，因悟目中花。忽值胡雏起，芟夷若乱麻。",
                "脱身投彼岸，吊影念生涯。迹与空门合，心将世路赊。",
                "东田已芜没，南涧益伤嗟。崇替惊人事，凋残感物华。",
                "知君过我里，惆怅旧烟霞。"
            ]
        },
        {
            "title": "赠韦早陆羽",
            "content": [
                "只将陶与谢，终日可忘情。不欲多相识，逢人懒道名。"
            ]
        },
        {
            "title": "奉酬袁使君送陆灞却回期道寺院",
            "content": [
                "欲别湖上客，暮期西林还。高歌风音表，放舟月色间。",
                "更人莫报夜，禅阁本无关。"
            ]
        },
        {
            "title": "奉和陆中丞使君长源寒食日作",
            "content": [
                "寒食江天气最清，庾公晨望动高情。因逢内火千家静，",
                "便睹行春万木荣。深浅山容飞雨细，萦纡水态拂云轻。",
                "腰章本郡谁相似，数日临人政已成。"
            ]
        },
        {
            "title": "和李舍人使君纾题云明府道室",
            "content": [
                "许令如今道姓云，曾经西岳事桐君。流霞手把应怜寿，",
                "黄鹤心期拟作群。金箓时教弟子检，砂床不遣世人闻。",
                "桂阳亦是神仙守，分别无嗟两地分。"
            ]
        },
        {
            "title": "感兴赠乌程李明府伯宜兼简诸秀才",
            "content": [
                "门前岘山近，无路可登陟。徒爱岘山高，仰之常叹息。",
                "不如松与桂，生在重岩侧。"
            ]
        },
        {
            "title": "奉酬李员外使君嘉祐苏台屏营居春首有怀",
            "content": [
                "昔岁为邦初未识，今朝休沐始相亲。移家水巷贫依静，",
                "种柳风窗欲占春。诗思先邀乌府客，山情还访白楼人。",
                "登临许作烟霞伴，高在方袍间幅巾。"
            ]
        },
        {
            "title": "秋居法华寺下院望高顶赠如献上人",
            "content": [
                "峰色秋天见，松声静夜闻。影孤长不出，行道在寒云。"
            ]
        },
        {
            "title": "戏呈薛彝",
            "content": [
                "山僧不厌野，才子会须狂。何处销君兴，春风摆绿杨。"
            ]
        },
        {
            "title": "遥和尘外上人与陆澧夜集山寺问涅槃义兼赏陆",
            "content": [
                "共是竹林贤，心从贝叶传。说经看月喻，开卷爱珠连。",
                "清净遥城外，萧疏古塔前。应随北山子，高顶枕云眠。"
            ]
        },
        {
            "title": "春夜期裴都曹济集心上人院不至",
            "content": [
                "东林期隐吏，日月为虚盈。远望浮云隔，空怜定水清。",
                "逍遥方外侣，荏苒府中情。渐听寒鞞发，渊渊在郡城。"
            ]
        },
        {
            "title": "酬李侍御萼题看心道场赋以眉毛肠心牙等五字",
            "content": [
                "我法从谁悟，心师是贯花。三尘观种子，一雨发萌牙。",
                "定起轮灯缺，宵分印月斜。了空如藏史，始肯会禅家。"
            ]
        },
        {
            "title": "晚秋登佛川南峰怀裴例",
            "content": [
                "登岭望落日，眇然伤别魂。亭皋秋色遍，游子在荆门。",
                "世故东西客，山空断续猿。此心谁复见，寂寞偶芳荪。"
            ]
        },
        {
            "title": "题山壁示道维上人",
            "content": [
                "独居何意足，山色在前门。身野长无事，心冥自不言。",
                "闲行数乱竹，静坐照清源。物外从知少，禅徒不耐烦。"
            ]
        },
        {
            "title": "访陆处士羽（一作访陆羽处士不遇）",
            "content": [
                "太湖东西路，吴主古山前。所思不可见，归鸿自翩翩。",
                "何山赏春茗，何处弄春泉。莫是沧浪子，悠悠一钓船。"
            ]
        },
        {
            "title": "答李侍御问",
            "content": [
                "入道曾经离乱前，长干古寺住多年。爱贫唯制莲花足，",
                "取性闲书树叶篇。自笑不归看石榜，谁高无事弄苔泉。",
                "身外空名何足问，吾心已出第三禅。"
            ]
        },
        {
            "title": "春日和卢使君幼平开元寺听妙奘上人讲",
            "content": [
                "仁圣垂文在，虚空日月悬。陵迟追哲匠，宗旨发幽诠。",
                "法受诸侯请，心教四子传。春生雪山草，香下棘林天。",
                "顾我从今日，闻经悟宿缘。凉山万里去，应为教犹偏。"
            ]
        },
        {
            "title": "和裴少府怀京兄弟",
            "content": [
                "宦游三楚外，家在五陵原。凉夜多归梦，秋风满故园。",
                "北书无远信，西候独伤魂。空念青门别，殷勤岐路言。"
            ]
        },
        {
            "title": "和阎士和望池月答人",
            "content": [
                "片月忽临池，双蛾忆画时。光浮空似粉，影散不成眉。",
                "孤枕应惊梦，寒林正入帷。情知两处望，莫怨独相思。"
            ]
        },
        {
            "title": "述祖德赠湖上诸沈",
            "content": [
                "我祖文章有盛名，千年海内重嘉声。雪飞梁苑操奇赋，",
                "春发池塘得佳句。世业相承及我身，风流自谓过时人。",
                "初看甲乙矜言语，对客偏能鸲鹆舞。饱用黄金无所求，",
                "长裾曳地干王侯。一朝金尽长裾裂，吾道不行计亦拙。",
                "岁晚高歌悲苦寒，空堂危坐百忧攒。昔时轩盖金陵下，",
                "何处不传沈与谢。绵绵芳籍至今闻，眷眷通宗有数君。",
                "谁见予心独飘泊，依山寄水似浮云。"
            ]
        },
        {
            "title": "赠和评事判官",
            "content": [
                "廷评年少法家流，心似澄江月正秋。学究天人知远识，",
                "权分盐铁许良筹。春风忆酒乌家近，好月论禅谢寺幽。",
                "清白比来谁见赏，怜君独有富人侯。"
            ]
        },
        {
            "title": "秋宵书事寄吴凭处士",
            "content": [
                "真性在方丈，寂寥无四邻。秋天月色正，清夜道心真。",
                "大梦观前事，浮名悟此身。不知庭树意，荣落感何人。"
            ]
        },
        {
            "title": "题湖上兰若示清会上人",
            "content": [
                "峰心惠忍寺，嵊顶谢公山。何似南湖近，芳洲一亩间。",
                "意中云木秀，事外水堂闲。永日无人到，时看独鹤还。"
            ]
        },
        {
            "title": "奉贺颜使君真卿二十八郎隔绝自河北远归",
            "content": [
                "相失值氛烟，才应掌上年。久离惊貌长，多难喜身全。",
                "比信尚书重，如威太守怜。满庭看玉树，更有一枝连。"
            ]
        },
        {
            "title": "山中月夜寄无锡长官",
            "content": [
                "湖上凉风早，双峰月色秋。遥知秣陵令，今夜在西楼。",
                "别叶萧萧下，含霜处处流。如何共清景，异县不同游。"
            ]
        },
        {
            "title": "寄报德寺从上人（鼓吹山在寺西）",
            "content": [
                "宗流许身子，物表养高闲。空色清凉寺，秋声鼓吹山。",
                "看心水磬后，行道雨花间。七叶翻章句，时时启义关。"
            ]
        },
        {
            "title": "劳劳山居寄呈吴处士",
            "content": [
                "山事由来别，只应中老身。寒园扫绽栗，秋浪拾干薪。",
                "领鹤闲书竹，夸云笑向人。俗家相去远，野水作东邻。"
            ]
        },
        {
            "title": "早秋桐庐思归示道谚上人",
            "content": [
                "桐江秋信早，忆在故山时。静夜风鸣磬，无人竹扫墀。",
                "猿来触净水，鸟下啄寒梨。可即关吾事，归心自有期。"
            ]
        },
        {
            "title": "因游支硎寺寄邢端公",
            "content": [
                "大厦资多士，抡材得豫章。清门推问望，早岁骋康庄。",
                "作用方开物，声名久擅场。丹延分塞郡，宿昔领戎行。",
                "始驭屏星乘，旋阴蔽茀棠。朝端瞻鹗立，关右仰鹰扬。",
                "威令兼宁朔，英声重护羌。三军成父子，杂虏避封疆。",
                "身执金吾贵，时遭宝运昌。雍容持汉槊，肃穆卫周堂。",
                "排难知臣节，攻疑定国章。一言明大义，千载揖休光。",
                "践职勋庸列，修躬志行彰。优游应慕陆，止足定师张。",
                "中扆怀殊政，南州伫小康。仁为桂江雨，威是柏台霜。",
                "謇谔言无隐，公忠祸不防。谴深辞紫禁，恩在副朱方。",
                "切玉锋休淬，垂天翅罢翔。论文征贾马，述隐许求羊。",
                "肘后看金碧，腰间笑水苍。诗题白羽扇，酒挈绿油囊。",
                "旷达机何有，深沈器莫量。时应登古寺，佳趣在春冈。",
                "止水平香砌，鲜云满石床。山情何寂乐，尘世自飞扬。",
                "已遇炉峰社，还思缉蕙房。外心亲地主，内学事空王。",
                "花会宜春浅，禅游喜夜凉。高明依月境，萧散蹑庭芳。",
                "得道殊秦佚，隳名似楚狂。余生于此足，不欲返韶阳。"
            ]
        },
        {
            "title": "无题",
            "content": [
                "日月不相待，思君魂屡惊。草玄寄扬子，作赋得芜城。",
                "温温独游迹，遥遥相望情。淮上春草歇，楚子秋风生。",
                "辟士天下尽，君何独屏营。运开应佐世，业就可成名。",
                "谁借楚山住，年年事耦耕。"
            ]
        },
        {
            "title": "晚冬废溪东寺怀李司直纵",
            "content": [
                "废溪无人迹，益见离思深。归来始昨日，恍惚惊岁阴。",
                "清想属遥夜，圆景当空林。宿昔月未改，何如故人心。",
                "游从间芳趾，摇落栖寒岑。眇眇湖上别，含情初至今。",
                "道流安寂寞，世路倦岖嶔。此意欲谁见，怀贤独难任。",
                "徽声反冥默，夕籁何哀吟。禅念破离梦，吾师诫援琴。",
                "耿耿已及旦，曷由开此襟。幽期谅未偶，胜境徒自寻。",
                "安得西归云，因之传素音。"
            ]
        },
        {
            "title": "寄崔万芳夔",
            "content": [
                "气杀高隼击，惜芳步寒林。风摇苍琅根，霜剪荍",
                "艹遥心。",
                "归思忽眇眇，佳气亦沉沉。我身岂遐远，如隔湘汉深。",
                "事迩智莫及，愿乖情不任。迟君忘言侣，一笑开吾襟。"
            ]
        },
        {
            "title": "答豆卢居士春夜游东园见怀",
            "content": [
                "春意赏不足，承夕步东园。事表精虑远，月中华木繁。",
                "开襟寄清景，遐想属空门。安得纚芳屣，看君幽径萱。"
            ]
        },
        {
            "title": "答裴集、阳伯明二贤各垂赠二十韵今以一章用",
            "content": [
                "知音如琼枝，天生为予有。攀折若无阶，何殊天上柳。",
                "裴生清通嗣，阳子盛德后。诗名比元长，赋体凌延寿。",
                "珠生骊龙颔，或生灵蛇口。何似双琼章，英英曜吾手。",
                "白日不可污，清源肯容垢。持此山上心，待君忘情友。",
                "且伴丘壑赏，未随名宦诱。坐石代琼茵，制荷捐艾绶。",
                "清宵集我寺，烹茗开禅牖。发论教可垂，正文言不朽。",
                "白云供诗用，清吹生座右。不嫌逸令醉，莫试仙壶酒。",
                "皎皎寻阳隐，千年可为偶。一从汉道平，世事无纷纠。",
                "星文齐七政，天轴明二斗。召士扬弓旌，知君在林薮。",
                "莫学颍阳子，请师高山叟。出处藩我君，还来会厓阜。"
            ]
        },
        {
            "title": "苕溪草堂自大历三年夏新营洎秋及春…四十三",
            "content": [
                "万虑皆可遗，爱山情不易。自从东溪住，始与人群隔。",
                "应物非宿心，遗身是吾策。先民崆峒子，沦景事金液。",
                "绮里犹近名，於陵未泯迹。吾师逆流教，禅隐殊古昔。",
                "洗足临潺湲，销声寄松柏。缃荷采堪服，柔草持可席。",
                "道心制野猿，法语授幽客。境净万象真，寄目皆有益。",
                "原上无情花，山中听经石。竹生自萧散，云性常洁白。",
                "却见羇世人，远高摩霄翮。达贤观此意，烦想遂冰蘖。",
                "伊予战苦胜，览境情不溺。智以动念昏，功由无心积。",
                "形骸尔何有，生死谁所戚。为与胜悟冥，不忧颓龄迫。",
                "春风自骀荡，禅地常阒寂。掷札成柳枝，溉瓶养泉脉。",
                "道人知止足，盥漱聊自适。学外见古贤，颇令我心惕。",
                "眇绵云官世，梦幻羽陵籍。鬼箓徒相矜，九原谁家宅。",
                "俗情封浅近，至理昧尧跖。蹈善嗟沈冥，履仁伤堙厄。",
                "匠心圣亦尤，攻异天见责。试以慧眼观，斯言谅可觌。",
                "外事非吾道，忘缘倦所历。中宵废耳目，形静神不役。",
                "色天夜清迥，花漏时滴沥。东风吹杉梧，幽月到石壁。",
                "此中一悟心，可与千载敌。故交徒好我，筐中无咫尺。",
                "潘生入空门，祖师传秘赜。汤子自天德，精诣功不僻。",
                "放世与成名，两图在所择。吾高鸱夷子，身退无瑕摘。",
                "吾嘉鲁仲连，功成弃珪璧。二贤兼彼才，晚节何感激。",
                "不然作山计，改服我下泽。君隳元亮冠，我脱潜师屐。",
                "倚卧高松根，共逃金闺籍。"
            ]
        },
        {
            "title": "奉酬李中丞洪湖州西亭即事见寄兼呈吴冯处士",
            "content": [
                "爱君溪上住，迟月开前扃。山火照书卷，野风吹酒瓶。",
                "为谁留此物，意在眼中青。樵子逗烟墅，渔翁宿沙汀。",
                "主人非楚客，莫谩讥独醒。宿昔邢城功，道高心已冥。",
                "贪将到处士，放醉乌家亭。"
            ]
        },
        {
            "title": "酬薛员外谊见戏一首",
            "content": [
                "方知正始作，丽掩碧云诗。文彩盈怀袖，风规发咏思。",
                "遗弓逢大敌，摩垒怯偏师。频有移书让，多惭系组迟。",
                "浅才迂且拙，虚誉喜还疑。犹倚披沙鉴，长歌向子期。"
            ]
        },
        {
            "title": "采实心竹杖寄赠李萼侍御",
            "content": [
                "竹杖裁碧鲜，步林赏高直。实心去内矫，全节无外饰。",
                "行药聊自持，扶危资尔力。初生在榛莽，孤秀岂封殖。",
                "干雪不死枝，赠君期君识。"
            ]
        },
        {
            "title": "白云上人精舍寻杼山禅师兼示崔子向何山道上",
            "content": [
                "望远涉寒水，怀人在幽境。为高皎皎姿，及爱苍苍岭。",
                "果见栖禅子，潺湲灌真顶。积疑一念破，澄息万缘静。",
                "世事花上尘，惠心空中境。清闲诱我性，遂使肠虑屏。",
                "许共林客游，欲从山王请。木栖无名树，水汲忘机井。",
                "持此一日高，未肯谢箕颍。夕霁山态好，空月生俄顷。",
                "识妙聆细泉，悟深涤清茗。此心谁得失，笑向西林永。"
            ]
        },
        {
            "title": "奉酬袁使君高春游鶺鴒峰兰若见怀",
            "content": [
                "鶺鴒中峰近，高奇古人遗。常欲乞此地，养松挂藤丝。",
                "昨闻双旌出，一川花满时。恨无翔云步，远赴关山期。",
                "跻险与谁赏，折芳应自怡。遥知忘归趣，喜得春景迟。",
                "已见郢人唱，新题石门诗。"
            ]
        },
        {
            "title": "酬秦山人见寻",
            "content": [
                "左右香童不识君，担簦访我领鸥群。",
                "山僧待客无俗物，唯有窗前片碧云。"
            ]
        },
        {
            "title": "酬秦山人出山见呈",
            "content": [
                "手携酒榼共书帏，回语长松我即归。",
                "若是出山机已息，岭云何事背君飞。"
            ]
        },
        {
            "title": "潜别离",
            "content": [
                "乌头虽黑白有时，唯有潜离与暗别，彼此甘心无后期。"
            ]
        },
        {
            "title": "答裴济从事",
            "content": [
                "迟迟云鹤意，奋翅知有期。三秉纲纪局，累登清白资。",
                "应怀青塘居，蕙草没前墀。旧月照秋水，废田留故陂。",
                "至今高风在，为君吹桂枝。昨逢洞庭客，果得故人诗。",
                "何异王内史，来招道林师。欲携山侣出，难与白云辞。"
            ]
        },
        {
            "title": "遥和康录事李侍御萼小寒食夜重集康氏园林",
            "content": [
                "习家寒食会何频，应恐流芳不待人。已爱治书诗句逸，",
                "更闻从事酒名新。庭芜暗积承双履，林花雷飞洒幅巾。",
                "谁见柰园时节共，还持绿茗赏残春。"
            ]
        },
        {
            "title": "宿法华寺简灵澈上人",
            "content": [
                "至道无机但杳冥，孤灯寒竹自青荧。",
                "不知何处小乘客，一夜风来闻诵经。"
            ]
        },
        {
            "title": "酬秦山人赠别二首",
            "content": [
                "知君高隐占贤星，卷叶时时注佛经。姓被名公题旧里，",
                "诗将丽句号新亭。来观新月依清室，欲漱香泉护触瓶。",
                "我有主人江太守，如何相伴住禅灵。",
                "谁知卧病不妨禅，迹寄诗流性似偏。叶示黄金童子爱，",
                "书题青字古人传。时高独鹤来云外，每羡闲花在眼前。",
                "对此留君还欲别，应思石瀃访春泉。"
            ]
        },
        {
            "title": "释裴循春愁",
            "content": [
                "蝶舞莺歌喜岁芳，柳丝袅袅蕙带长。",
                "江南春色共君有，何事君心独自伤。"
            ]
        },
        {
            "title": "兵后经永安法空寺寄悟禅师（其寺贼所焚）",
            "content": [
                "常说人间法自空，何言出世法还同。微踪旧是香林下，",
                "余烬今成火宅中。后夜池心生素月，春天树色起悲风。",
                "吾知世代相看尽，谁悟浮生似影公。"
            ]
        },
        {
            "title": "访朱放山人",
            "content": [
                "野人未相识，何处异乡隔。昨逢云阳信，教向云阳觅。",
                "空闻天上风，飘飖不可觌。应非矍铄翁，或是沧浪客。",
                "早晚从我游，共携春山策。"
            ]
        },
        {
            "title": "同诸公奉侍祭岳渎使大理卢幼平自会稽回经平",
            "content": [
                "望祀崇周典，皇华出汉庭。紫泥颁会计，玄酒荐芳馨。",
                "圣虑多虔肃，斋心合至灵。占祥刊史竹，筮日数尧蓂。",
                "礼秩加新命，朝章笃理刑。敷诚通北阙，遗爱在南亭。",
                "苕水思曾泛，矶山忆重经。清风门客仰，佳颂国人听。",
                "攀桂留卿月，征文待使星。春郊回驷牡，遥识故林青。"
            ]
        },
        {
            "title": "山居示灵澈上人",
            "content": [
                "晴明路出山初暖，行踏春芜看茗归。乍削柳枝聊代札，",
                "时窥云影学裁衣。身闲始觉隳名是，心了方知苦行非。",
                "外物寂中谁似我，松声草色共无机。"
            ]
        },
        {
            "title": "酬崔侍御见赠",
            "content": [
                "买得东山后，逢君小隐时。五湖游不厌，柏署迹如遗。",
                "市隐何妨道，禅栖不废诗。与君为此说，长破小乘疑。"
            ]
        },
        {
            "title": "答孟秀才",
            "content": [
                "羸疾依小院，空闲趣自深。蹑苔怜静色，扫树共芳阴。",
                "物外好风至，意中佳客寻。虚名谁欲累，世事我无心。",
                "投赠荷君芷，馨香满幽襟。"
            ]
        },
        {
            "title": "奉和裴使君清春夜南堂听陈山人弹白雪",
            "content": [
                "春宵凝丽思，闲坐开南围。郢客弹白雪，纷纶发金徽。",
                "散从天上至，集向琼台飞。弦上凝飒飒，虚中想霏霏。",
                "通幽鬼神骇，合道精鉴稀。变态风更入，含情月初归。",
                "方知阮太守，一听识其微。"
            ]
        },
        {
            "title": "赠柳喜得嵩山法门自号嵩山老（一作赠柳先生",
            "content": [
                "一见嵩山老，吾生恨太迟。问君年几许，曾出上皇时。"
            ]
        },
        {
            "title": "兵后早春登故鄣南楼望昆山寺白鹤观示清道人",
            "content": [
                "新阳故楼上，眇眇伤遐眷。违世情易忘，羇时得无倦。",
                "春归华柳发，世故陵谷变。扰扰陌上心，悠悠梦中见。",
                "苍林有灵境，杳映遥可羡。春日倚东峰，华泉落西甸。",
                "钟声在空碧，幡影摇葱蒨。缅想山中人，神期如会面。",
                "别离芳月积，岐路浮云偏。正□入空门，仙君依苦县。",
                "隳形舍簪绂，烹玉思精炼。事外宜我心，人间岂予恋。",
                "身遗世自薄，道胜名必贱。耳目何所娱，白云与黄卷。"
            ]
        },
        {
            "title": "西白溪期裴方舟不至",
            "content": [
                "望君不见复何情，野草闲云处处生。",
                "应向秦时武陵路，花间寂历一人行。"
            ]
        },
        {
            "title": "劳山忆栖霞寺道素上人久期不至",
            "content": [
                "远寺萧萧独坐心，山情自得趣何深。泉声稍滴芙蓉漏，",
                "月影才分鹦鹉林。满地云轻长碍屣，绕松风近每吹襟。",
                "贪闲不记前心偈，念别聊为出世吟。更待花开遍山雪，",
                "山山相似若为寻。"
            ]
        },
        {
            "title": "同薛员外谊久旱感怀寄兼呈上杨使君",
            "content": [
                "皇天鉴不昧，愐想何亢极。丝雨久愆期，绮霞徒相惑。",
                "阴云舒又卷，濯枝安可得。涸井不累瓶，干溪一凭轼。",
                "赤地芳草死，飙尘惊四塞。戎冠夜刺闺，民荒岁伤国。",
                "赖以王猷盛，中原无凶慝。杨公当此晨，省灾常旰食。",
                "独感下堂雨，偏嘉越境域。秋郊天根见，我疆看稼穑。",
                "请回云汉诗，为君歌乐职。"
            ]
        },
        {
            "title": "同薛员外谊喜雨诗兼上杨使君",
            "content": [
                "积旱忽飞澍，烝民心亦倾。郊云不待族，雨色飞江城。",
                "燋稼濯又发，败荷滋更荣。时随雾縠重，乍集柳丝轻。",
                "一宿恐鱼飞，数朝征鹳鸣。毒暑澄为冷，高尘涤还清。",
                "乃知阴骘数，制在造化情。及此接欢贺，临风闻颂声。"
            ]
        },
        {
            "title": "春日杼山寄赠李员外纵",
            "content": [
                "南山唯与北山邻，古树连拳伴我身。黄鹤有心多不住，",
                "白云无事独相亲。闲持竹锡深看水，懒系麻衣出见人。",
                "欲掇幽芳聊赠远，郎官那赏石门春。"
            ]
        },
        {
            "title": "南湖春泛有客自北至说友人岑元…叙相思之志",
            "content": [
                "故人隔楚水，日夕望芳洲。春草思眇眇，征云暮悠悠。",
                "心期无形影，迹旷成阻修。有客江上至，知君佐雄州。",
                "铿锵佩苍玉，躞蹀驱绛驺。伊昔中峰心，从来非此流。",
                "资予长生诀，希彼高山俦。此情今如何，宿昔师吾谋。",
                "别年谒禅老，更添石室筹。深见人间世，飘如水上沤。",
                "蝉号齐王邸，月苦隋帝楼。声华尽冥寞，麋鹿徒呦呦。",
                "我有一字教，坐然遗此忧。何烦脱珪组，不用辞王侯。",
                "只在名位中，空门兼可游。"
            ]
        },
        {
            "title": "杼山上峰和颜使君真卿、袁侍御五韵赋得印字",
            "content": [
                "道情寄远岳，放旷临千仞。香路延绛驺，华泉写金印。",
                "日攲诸天近，雨过三华润。留客云外心，忘机松中韵。",
                "灵嘉早晚期，为布东山信。"
            ]
        },
        {
            "title": "酬李补阙纾",
            "content": [
                "不住东林寺，云泉处处行。近臣那得识，禅客本无名。"
            ]
        },
        {
            "title": "酬邢端公济春日苏台有呈袁州李使君…辛阳王",
            "content": [
                "大贤当佐世，尧时难退身。如何丹霄侣，却在沧江滨。",
                "柳色变又遍，莺声闻亦频。赖逢宜春守，共赏南湖春。",
                "营道知止足，饰躬无缁磷。家将诗流近，迹与禅僧亲。",
                "放旷临海门，翱翔望云津。虽高空王说，不久山中人。"
            ]
        },
        {
            "title": "酬乌程杨明府华将赴渭北对月见怀",
            "content": [
                "释印及秋夜，身闲境亦清。风襟自潇洒，月意何高明。",
                "闻说武安君，万里驱妖精。开府集秀士，先招士林英。",
                "晋家用元凯，亦是鲁诸生。北望抚长剑，感君知已行。",
                "边尘昏玉帐，杀气凝金镫。大敌折齐俎，一书下聊城。",
                "翻飞青云路，宿昔沧洲情。"
            ]
        },
        {
            "title": "奉酬颜使君真卿、王员外圆宿寺兼送员外使回",
            "content": [
                "鲁公邀省客，贫寺人过少。锦帐惟野花，竹屏有窗筱。",
                "朝行石色净，夜听泉声小。释事情已高，依禅境无扰。",
                "超遥长路首，怅望空林杪。离思从此生，还将此心了。"
            ]
        },
        {
            "title": "酬李司直纵诸公冬日游妙喜寺题照、昱二上人",
            "content": [
                "达贤贵贞隐，常惧迹不灭。遂与永公期，遗身坐林樾。",
                "华轩何辚辚，为我到幽绝。心境寒草花，空门青山月。",
                "潘生独不见，清景屡盈缺。林下常寂寥，人间自离别。",
                "何时解轻佩，来税丘中辙。"
            ]
        },
        {
            "title": "送许丞还洛阳",
            "content": [
                "剡茗情来亦好斟，空门一别肯沾襟。",
                "悲风不动罢瑶轸，忘却洛阳归客心。"
            ]
        },
        {
            "title": "青阳上人院说金陵故事",
            "content": [
                "君说南朝全盛日，秣陵才子更多人。",
                "千年秋色古池馆，谁见齐王西邸春。"
            ]
        },
        {
            "title": "题湖上草堂",
            "content": [
                "山居不买剡中山，湖上千峰处处闲。",
                "芳草白云留我住，世人何事得相关。"
            ]
        },
        {
            "title": "秋晚宿破山寺",
            "content": [
                "秋风落叶满空山，古寺残灯石壁间。",
                "昔日经行人去尽，寒云夜夜自飞还。"
            ]
        },
        {
            "title": "九月十日",
            "content": [
                "爱杀柴桑隐，名溪近讼庭。扫沙开野步，摇舸出闲汀。",
                "宿简邀诗伴，余花在酒瓶。悠然南望意，自有岘山情。"
            ]
        },
        {
            "title": "赠乌程李明府伯宜、沈兵曹仲昌",
            "content": [
                "水国苦凋瘵，东皋岂遗黍。云阴无尽时，日出常带雨。",
                "昨夜西溪涨，扁舟入檐庑。野人同鸟巢，暴客若蜂聚。",
                "岁晏无斗粟，寄身欲何所。空羡鸾鹤姿，翩翩自轻举。"
            ]
        },
        {
            "title": "宿吴匡山破寺",
            "content": [
                "双峰百战后，真界满尘埃。蔓草缘空壁，悲风起故台。",
                "野花寒更发，山月暝还来。何事池中水，东流独不回。"
            ]
        },
        {
            "title": "怀旧山（一作沧浩诗",
            "content": [
                "一坐西林寺，从来未下山。不因寻长者，无事到人间。",
                "宿雨愁为客，寒花笑未还。空怀旧山月，童子念经闲。"
            ]
        },
        {
            "title": "南楼望月",
            "content": [
                "夜月家家望，亭亭爱此楼。纤云溪上断，疏柳影中秋。",
                "渐映千峰出，遥分万派流。关山谁复见，应独起边愁。"
            ]
        },
        {
            "title": "赋得啼猿送客",
            "content": [
                "万里巴江外，三声月峡深。何年有此路，几客共沾襟。",
                "断壁分垂影，流泉入苦吟。凄凉离别后，闻此更伤心。"
            ]
        },
        {
            "title": "送秘上人游京",
            "content": [
                "共君方异路，山伴与谁同。日冷行人少，时清古镇空。",
                "暖瓶和雪水，鸣锡带江风。撩乱终南色，遥应入梦中。"
            ]
        },
        {
            "title": "寓兴",
            "content": [
                "天下生白榆，白榆直上连天根。高枝不知几万丈，",
                "世人仰望徒攀援。谁能上天采其子，种向人间笑桃李。",
                "因问老仙求种法，老仙咍我愚不答。始知此道无所成，",
                "还如瞽夫学长生。"
            ]
        },
        {
            "title": "陪卢使君登楼送方巨之还京",
            "content": [
                "万里汀洲上，东楼欲别离。春风潮水漫，正月柳条寒。",
                "旅逸逢渔浦，清高爱鸟冠。云山宁不起，今日向长安。"
            ]
        },
        {
            "title": "送卢仲舒移家海陵",
            "content": [
                "世故多离散，东西不可嗟。小秦非本国，楚塞复移家。",
                "海岛无邻里，盐居少物华。山中吟夜月，相送在天涯。"
            ]
        },
        {
            "title": "题沈道士新亭",
            "content": [
                "何处好攀跻，新亭俯旧溪。坐中千里近，檐下四山低。",
                "小浦依林曲，回塘绕郭西。桃花春满地，归路莫相迷。"
            ]
        },
        {
            "title": "自苏州访医回酬卢士关判官见赠",
            "content": [
                "寻医初疾理，忽忆故山云。远访桑公子，还依柳使君。",
                "周旋承惠爱，佩服比兰薰。从事因高唱，秋风起处闻。"
            ]
        },
        {
            "title": "酬乌程杨明府华雨后小亭对月见呈",
            "content": [
                "夜凉喜无讼，霁色摇闲情。暑退不因雨，陶家风自清。",
                "凝弦停片景，发咏静秋声。何事禅中隐，诗题忽记名。"
            ]
        },
        {
            "title": "同裴录事楼上望",
            "content": [
                "退食高楼上，湖山向晚晴。桐花落万井，月影出重城。",
                "水竹凉风起，帘帏暑气清。萧萧独无事，因见莅人情。"
            ]
        },
        {
            "title": "寄常一上人",
            "content": [
                "雁塞五山临汗漫，云州一路出青冥。",
                "何因请住嘉祥寺，内史新修湖上亭。"
            ]
        },
        {
            "title": "奉酬颜使君真卿见过郭中寺寺无山水之赏…以",
            "content": [
                "州西柳家寺，禅舍隐人间。证性轻观水，栖心不买山。",
                "履声知客贵，云影悟身闲。彦会前贤事，方今可得攀。"
            ]
        },
        {
            "title": "奉酬袁使君高寺院新亭对雨（其亭即使君所创",
            "content": [
                "兹亭迹素浅，胜事并随公。法界飘香雨，禅窗洒竹风。",
                "浮烟披夕景，高鹤下秋空。冥寂四山久，宁期此会同。"
            ]
        },
        {
            "title": "酬秦山人系题赠",
            "content": [
                "出斋步杉影，手自开禅扉。花满不污地，云多从触衣。",
                "思山石藓净，款客露葵肥。果得宗居士，论心到极微。"
            ]
        },
        {
            "title": "遥酬袁使君高",
            "content": [
                "江春行求瘼，偶与真境期。见说三陵下，前朝开佛祠。",
                "停舟仰丽刹，绣组发香墀。咫尺空界色，天人花落时。",
                "盛游限羸疾，悚踊瞻旌旗。峰翠羡闲步，松声入遥思。",
                "素高淮阳理，况负东山姿。迨此一登览，深情见新诗。"
            ]
        },
        {
            "title": "妙喜寺达公禅斋寄李司直公孙、房都曹德裕…",
            "content": [
                "我祖传六经，精义思朝彻。方舟颇周览，逸书亦备阅。",
                "墨家伤刻薄，儒氏知优劣。弱植庶可凋，苦心未尝辍。",
                "中年慕仙术，永愿传其诀。岁驻若木景，日餐琼禾屑。",
                "婵娟羡门子，斯语岂徒设。天上生白榆，葳蕤信好折。",
                "实可反柔颜，花堪养玄发。求之性分外，业弃金亦竭。",
                "药化成白云，形凋辞素穴。一闻西天旨，初禅已无热。",
                "涓子非我宗，然公有真诀。却寻丘壑趣，始与缨绂别。",
                "野饭敌膏粱，山楹代藻棁。与君北岩侣，游寓日常昳。",
                "静对春谷泉，晴披阳林雪。境清觉神王，道胜知机灭。",
                "诣寂长杳冥，忘归暂采撷。物生岂有心，丽容俟予别。",
                "桂子何蓂苓，琪葩亦皎洁。此木生意高，亦与众芳列。",
                "赏墨识屡换，省躬悟弥切。微尚若不亏，足以全吾节。",
                "北风吹蕙带，萧寥闻蜻蛚。宿昔庐峰期，流芳已再歇。",
                "不有清屏鉴，使我商弦绝。愿寄千里心，月高不可掇。",
                "优游邦之直，远矣踵前烈。立俗忘毁誉，遇物遗巧拙。",
                "真气独翛然，轩裳讵能绁。都曹风韵整，纲纪信明决。",
                "于交必倾写，立行岂矜伐。政与清渭同，分流自澄澈。",
                "裴侯资亮直，中诚岂徒说。古人比明义，清士愿交结。",
                "温温躬珪彩，终始声不缺。颜生炯介士，有志不可越。",
                "仗义冒险难，持操去淄涅。世论高二贤，贤贤继前哲。",
                "四子遭明盛，裒然皆秀杰。理名虽殊迹，悟道宁异辙。",
                "爱尔竹柏姿，为予寒不折。"
            ]
        },
        {
            "title": "答俞校书冬夜",
            "content": [
                "夜闲禅用精，空界亦清迥。子真仙曹吏，好我如宗炳。",
                "一宿觌幽胜，形清烦虑屏。新声殊激楚，丽句同歌郢。",
                "遗此感予怀，沈吟忘夕永。月彩散瑶碧，示君禅中境。",
                "真思在杳冥，浮念寄形影。遥得四明心，何须蹈岑岭。",
                "诗情聊作用，空性惟寂静。若许林下期，看君辞簿领。"
            ]
        },
        {
            "title": "送僧之京师",
            "content": [
                "绵绵渺渺楚云繁，万里西归望国门。",
                "禅子初心易凄断，秋风莫上少陵原。"
            ]
        },
        {
            "title": "答黎士曹黎生前适越后之楚",
            "content": [
                "楚木纷如麻，高松自孤直。愿得苦寒枝，与君比颜色。",
                "故乡眇天末，羁旅沧江隅。委质在忠信，苦心无变渝。",
                "何繇表名义，赠君金辘轳。何以美知才，投我悬黎珠。",
                "遽为千里别，南风思越绝。爱君随海鸥，倚棹宿沙月。",
                "不栖恶木上，肯蹈巴蛇穴。一上萧然峰，拟踪幽人辙。",
                "晨兴独西望，郢水期溯沿。夜到洞庭月，秋经云梦天。",
                "黎生知吾道，此地不潸然。欲寄楚人住，学拏渔子船。",
                "奈何北风至，搅我窗中弦。游子动归思，江蓠亦绵绵。",
                "箧中封禅书，欲献无由缘。岂乏晨风翼，翻飞到日边。"
            ]
        },
        {
            "title": "秋日遥和卢使君游何山寺宿敡上人房论涅槃经",
            "content": [
                "江郡当秋景，期将道者同。迹高怜竹寺，夜静赏莲宫。",
                "古磬清霜下，寒山晓月中。诗情缘境发，法性寄筌空。",
                "翻译推南本，何人继谢公。"
            ]
        },
        {
            "title": "答苏州韦应物郎中",
            "content": [
                "诗教殆沦缺，庸音互相倾。忽观风骚韵，会我夙昔情。",
                "荡漾学海资，郁为诗人英。格将寒松高，气与秋江清。",
                "何必邺中作，可为千载程。受辞分虎竹，万里临江城。",
                "到日扫烦政，况今休黩兵。应怜禅家子，林下寂无营。",
                "迹隳世上华，心得道中精。脱略文字累，免为外物撄。",
                "书衣流埃积，砚石驳藓生。恨未识君子，空传手中琼。",
                "安可诱我性，始愿愆素诚。为无鸑鷟音，继公云和笙。",
                "吟之向禅薮，反愧幽松声。"
            ]
        },
        {
            "title": "答豆卢次方",
            "content": [
                "吾爱道交论，为高贵世名。昔称柴桑令，今闻豆卢生。",
                "彼生清淮气，独钟文中彩。近作公宴诗，如逢何柳在。",
                "吾用古人耳，采君四坐珍。贤士胜朝晖，温温无冬春。",
                "朝晖烁我肌，贤士清我神。微尔与云鹄，幽怀何由申。",
                "别来秋风至，独坐楚山碧。高月当清冥，禅心正寂历。",
                "增波徒相骇，人远情不隔。有书遗琼什，以代貂襜褕。",
                "风教凌越绝，声名掩吴趋。悬璧安可酬，徙倚还踟蹰。"
            ]
        },
        {
            "title": "答郑方回",
            "content": [
                "独禅外念入，中夜不成定。顾我憔悴容，泽君阳春咏。",
                "词贞思且逸，琼彩何晖映。如聆云和音，况睹声名盛。",
                "琴语掩为闻，山心声宜听。是时寒光澈，万境澄以净。",
                "高秋日月清，中气天地正。远情偶兹夕，道用增寥夐。",
                "思君处虚空，一操不可更。时美城北徐，家承谷口郑。",
                "轩车未有辙，蒿兰且同径。庄生诫近名，夫子罕言命。",
                "是以耕楚田，旷然殊独行。萎蕤鸾凤彩，特达珪璋性。",
                "通隐嘉黄绮，高儒重荀孟。世污我未起，道蹇吾犹病。",
                "逸翮思冥冥，潜鳞乐游泳。宗师许学外，恨不逢孔圣。",
                "说诗迷颓靡，偶俗伤趋竞。此道谁共诠，因君情欲罄。"
            ]
        },
        {
            "title": "杼山禅居寄赠东溪吴处士冯一首",
            "content": [
                "青云何润泽，下有贤人隐。路入菱湖深，迹与黄鹤近。",
                "野风吹白芷，山月摇清轸。诗祖吴叔庠，致君名不尽。",
                "身当青山秀，文体多郢声。澄澈湘水碧，泬寥楚山青。",
                "时人格不同，至今罕知名。昔贤敦师友，此道君独行。",
                "既得庐霍趣，乃高雷远情。别时春风多，扫尽雪山雪。",
                "为君中夜起，孤坐石上月。悠然遗尘想，邈矣达性说。",
                "故人不在兹，幽桂惜未结。"
            ]
        },
        {
            "title": "赠李中丞洪一首",
            "content": [
                "深沈阃外略，奕世当荣寄。地裂大将封，家传介珪瑞。",
                "至今漳河俗，犹受仁人赐。公初镇惟邢，决胜无精兵。",
                "重围逼大敌，六月守孤城。政用仁恕立，恩由赏罚明。",
                "遂令麾下士，感德不顾生。于时闻王师，诸将兵颇黩。",
                "天子狩南汉，烟尘满函谷。纯臣独耿介，下士多反覆。",
                "明公仗忠节，一言感万夫。物性如蒺藜，化作春兰敷。",
                "见说金被烁，终期玉有瑜。移官万里道，君子情何如。",
                "伊昔避事心，乃是方袍客。顿了空王旨，仍高致君策。",
                "安知七十年，一朝值宗伯。言如及清风，醒然开我怀。",
                "宴息与游乐，不将衣褐乖。海底取明月，鲸波不可度。",
                "上有巨蟒吞，下有毒龙护。一与吾师言，乃于中心悟。",
                "咄哉冥冥子，胡为自尘污。"
            ]
        },
        {
            "title": "送昼公联句",
            "content": [
                "相逢情不厌，惜别意难为。--韩章",
                "吾道应无住，前期未可知。--皎然",
                "轻霜凋古木，寒水缩荒陂。--韩章",
                "宾雁依沙屿，浮云惨路岐。--皎然",
                "林疏看野迥，岸转觉山移。--韩章",
                "寄赏惊摇落，归心叹别离。--皎然",
                "草堂思偃蹇，麈尾去相随。--顾况",
                "勿谓光阴远，禅房会一窥。--郑遨"
            ]
        },
        {
            "title": "秋日潘述自长城至霅上与昼公、汤评事游集累",
            "content": [
                "离念非前期，秋风忽已至。--潘述",
                "芸黄众芳晚，摇荡居人思。--皎然",
                "白霜凄以积，高梧飒而坠。--汤衡",
                "悠然越山川，复此恨离异。--潘述",
                "时景易迁谢，欢□难兼遂。--皎然",
                "惜分缓回舟，怀遥企归驷。--汤衡",
                "休浣情自高，来思日云未。--潘述"
            ]
        },
        {
            "title": "冬日建安寺",
            "content": [
                "宗系传康乐，精修学远公。--王遘",
                "相寻当暮岁，行李犯寒风。--李纵",
                "累积浮生里，机惭半偈中。--郑说",
                "传家知业坠，继祖忝声同。--皎然",
                "云与轻帆至，山将本寺空。--崔子向",
                "向来忘起灭，留我宿花宫。--齐翔"
            ]
        },
        {
            "title": "与邢端公李台题庭石联句",
            "content": [
                "共题诗句遍，争坐藓文稀。--皎然"
            ]
        },
        {
            "title": "奉酬于中丞使君郡斋卧病见示一首",
            "content": [
                "宿昔祖师教，了空无不可。枯槁未死身，理心寄行坐。",
                "仁公施春令，和风来泽我。生成一草木，大道无负荷。",
                "论入空王室，明月开心胸。性起妙不染，心行寂无踪。",
                "若非禅中侣，君为雷次宗。比闻朝端名，今贻郡斋作。",
                "真思凝瑶瑟，高情属云鹤。抉得骊龙珠，光彩曜掌握。",
                "若作诗中友，君为谢康乐。盘薄西山气，贮在君子衿。",
                "澄澹秋水影，用为字人心。群物如凫鹥，游翱爱清深。",
                "格居第一品，高步凌前躅。精义究天人，四坐听不足。",
                "伊昔柳太守，曾赏汀洲蘋。如何五百年，重见江南春。",
                "公每省往事，咏歌怀昔辰。以兹得高卧，任物化自淳。",
                "还因访禅隐，知有雪山人。"
            ]
        },
        {
            "title": "奉和薛员外谊赠汤评事衡反招隐之迹兼见寄十",
            "content": [
                "喜友称高儒，旷怀美无度。近为东田诱，遂耽西山趣。",
                "庭有介隐心，得无云泉误。府公中司贵，频贻咫尺素。",
                "郡佐仙省高，亦赠琼瑶句。诮兹长往志，纡彼独游步。",
                "禅子方外期，梦想山中路。艰难亲稼穑，晨夕苦烟雾。",
                "曷若孟尝门，日荣国士遇。铿锵聆绮瑟，攀折迩琼树。",
                "幽践随鹿麋，久期怨蟾兔。情同不系舟，有迹道所恶。"
            ]
        },
        {
            "title": "妙喜寺高房",
            "content": [
                "晨起峰顶心，怀人望空碧。扫雪开寺门，洒水净僧席。",
                "言笑形外阻，风仪想中觌。驰心惊叶动，倾耳闻泉滴。",
                "岂虑咆虎逢，乍疑崩湍隔。前期或不顾，知尔隳常格。",
                "如今谁山下，秋霖步淅沥。吾亦聊自得，行禅荷轻策。",
                "松声畅幽情，山意导遐迹。举目无世人，题诗足奇石。",
                "贫山何所有，特此邀来客。"
            ]
        },
        {
            "title": "冬日遥和卢使君幼平、綦毋居士游法华寺高顶",
            "content": [
                "仁坊标绝境，廉守蹑高踪。天晓才分刹，风传欲尽钟。",
                "城中归路远，湖上碧山重。水照千花界，云开七叶峰。",
                "寒芳艾绶满，空翠白纶浓。逸韵知难继，佳游恨不逢。",
                "仍闻抚禅石，为我久从容。"
            ]
        },
        {
            "title": "喜昼公寻山回相遇联句一首",
            "content": [
                "几年无此会，今日喜相从。--潘述",
                "后夏仍多病，前书达几封。--皎然",
                "水华迎暮雨，松吹引疏钟。--皎然",
                "出谷随初月，寻僧说五峰。--潘述"
            ]
        },
        {
            "title": "康录事宅送僧联句",
            "content": [
                "莲衣宜著雨，竹锡好随云。--皎然",
                "见鹤还应养，逢鸥自作群。--崔子向"
            ]
        },
        {
            "title": "春日会韩武康章后亭联句",
            "content": [
                "后园堪寄赏，日日对春风。客位繁阴下，公墙细柳中。",
                "--皎然",
                "坐看青嶂远，心与白云同。--韩章",
                "林暗花烟入，池深远水通。--杨秦卿",
                "井桃新长蕊，栏药未成丛。--仲文(失姓)",
                "松竹宜禅客，山泉入谢公。--皎然",
                "砌香翻芍药，檐静倚梧桐。--韩章",
                "外虑宜帘卷，忘情与道空。--杨秦卿",
                "楚僧招惠远，蜀客挹扬雄。--仲文(失姓)",
                "便寄柴桑隐，何劳访剡东。--皎然"
            ]
        },
        {
            "title": "春日对雨联句一首",
            "content": [
                "春烟带微雨，漠漠连城邑。桐叶生微阴，桃花更宜湿。",
                "--韩章",
                "萧条暗杨柳，散漫下原隰。归路不我从，遥心空伫立。",
                "--皎然",
                "林低山影近，岸转水流急。芳草自堪游，白云如可揖。",
                "--韩章",
                "寻山禅客意，苦雨陶公什。游衍情未终，归飞暮相及。",
                "--皎然",
                "峰高日色转，潭净天光入。却欲学神仙，空思谢朋执。",
                "--韩章",
                "为道贵逍遥，趋时多苦集。琼英若可餐，青紫徒劳拾。",
                "--皎然"
            ]
        },
        {
            "title": "重联句一首",
            "content": [
                "瀑溜闻窗外，晴风逼座间。--皎然",
                "挂冠徒有意，芳桂杳难攀。--崔逵"
            ]
        },
        {
            "title": "与潘述集汤衡宅怀李司直纵联句",
            "content": [
                "幽独何以慰，友人顾茅茨。--汤衡",
                "已忘岁月念，载说清闲时。--潘述",
                "旭日舒朱槿，柔风引绿葹。--皎然",
                "迢迢青溪路，耿耿芳树枝。--汤衡",
                "执衽空踯躅，来城自逶迤。--潘述",
                "相思寄采掇，景晏独驱驰。--皎然"
            ]
        },
        {
            "title": "重联句一首",
            "content": [
                "相将惜别且迟迟，未到新丰欲醉时。--卢幼平",
                "去郡独携程氏酒，入朝可忘习家池。--陆羽",
                "仍怜故吏依依恋，自有清光处处随。--潘述",
                "晚景南徐何处宿，秋风北固不堪辞。--皎然",
                "吴中诗酒饶佳兴，秦地关山引梦思。--卢藻",
                "对酒已伤嘶马去，衔恩只待扫门期。--惸(失姓)"
            ]
        },
        {
            "title": "秋日卢郎中使君幼平泛舟联句一首",
            "content": [
                "共载清秋客船，同瞻皂盖朝天。--卢藻",
                "悔使比来相得，如今欲别潸然。--卢幼平",
                "渐惊徒驭分散，愁望云山接连。--皎然",
                "魏阙驰心日日，吴城挥手年年。--陆羽",
                "送远已伤飞雁，裁诗更切嘶蝉。--潘述",
                "空怀鄠杜心醉，永望门栏脰捐。--李恂",
                "别思无穷无限，还如秋水秋烟。--潘述"
            ]
        },
        {
            "title": "恨意联句",
            "content": [
                "同心同县不相见，--疾(失姓)",
                "独采蘼芜咏团扇。--严伯均",
                "莫听东邻捣霜练，--皎然",
                "远忆征人泪如霰。--澄(失姓)",
                "长信空阶茺草遍，--从心(失姓)",
                "明妃初别昭阳殿。--杭(失姓)"
            ]
        },
        {
            "title": "乐意联句一首",
            "content": [
                "良朋益友自远来，--严伯均",
                "万里乡书对酒开。--皎然",
                "子孙蔓衍负奇才，--疾(失姓)",
                "承颜弄鸟咏南陔，--澄(失姓)",
                "鼓腹击壤歌康哉。--巨川(失姓)"
            ]
        },
        {
            "title": "安吉崔明甫山院联句一首",
            "content": [
                "人不扰，政已和。世虑寡，山情多。--皎然",
                "禅客至，墨卿过。兴既洽，情如何。--崔逵"
            ]
        },
        {
            "title": "暗思联句",
            "content": [
                "斜风飘雨三十夜，--疾(失姓)",
                "邻女余光不相借。--巨川(失姓)",
                "迹灭尘生古人画，--皎然",
                "洞房重扉无隙罅，--严伯均",
                "烛灭更深月西谢。--从心(失姓)"
            ]
        },
        {
            "title": "远意联句",
            "content": [
                "家在炎州往朔方，--疾(失姓)",
                "岂知于阗望潇湘。--澄(失姓)",
                "曾经陇底复辽阳，--巨川(失姓)",
                "更忆东去采扶桑。--皎然",
                "楂客三千路未央，--严伯均",
                "烛龙之地日无光。--疾(失姓)",
                "将游莽苍穷大荒，--皎然",
                "车辙马足逐周王。--严伯均"
            ]
        },
        {
            "title": "与李司直令从荻塘联句",
            "content": [
                "画舸悠悠荻塘路，真僧与我相随去。--李令从",
                "寒花似菊不知名，霜叶如枫是何树。--李令从",
                "倦客经秋夜共归，情多语尽明相顾。--皎然",
                "遥城候骑来仍少，傍岭哀猿发无数。--皎然",
                "心闲清净得禅寂，兴逸纵横问章句。--李令从",
                "虫声切切草间悲，萤影纷纷月前度。--李令从",
                "撩乱云峰好赋诗，婵娟水月堪为喻。--皎然",
                "与君出处本不同，从此还依旧山住。--皎然"
            ]
        },
        {
            "title": "道观中和潘丞观青溪图联句",
            "content": [
                "画得青溪样，宜于紫府观。--皎然",
                "日明烟霭薄，风落水容宽。--崔万",
                "画野高低接，商工井邑攒。--潘述",
                "疏川因稼穑，出使问艰难。--皎然"
            ]
        },
        {
            "title": "渚山春",
            "content": [
                "谁是惜暮人，相携送春日。因君过茗舍，留客开兰室。",
                "--陆士修",
                "湿苔滑行屐，柔草低藉瑟。鹊喜语成双，花狂落非一。",
                "--崔子向",
                "烟浓山焙动，泉破水舂疾。莫抝挂瓢枝，会移阆书帙。",
                "--皎然",
                "颇容樵与隐，岂闻禅兼律。栏竹不求疏，网藤从更密。",
                "--陆士修",
                "池添逸少墨，园杂庄生漆。景晏枕犹奇支，酒醒头懒栉。",
                "--崔子向",
                "云教淡机虑，地可遗名实。应待御荈青，幽期踏芳出。",
                "--皎然"
            ]
        },
        {
            "title": "重联句一首",
            "content": [
                "肃肃清院，翛翛碧鲜。已见心远，何关地偏。--皎然",
                "自公退食，升堂草玄。纷纷已隔，云心澹然。--崔逵"
            ]
        },
        {
            "title": "泛长",
            "content": [
                "箬水青似箬，玉山碧于玉。--崔子向",
                "逼霄沓万状，截地分千曲。--皎然",
                "萍解深可窥，林豁遥在瞩。--崔子向",
                "已高物外赏，稍涤区中欲。--皎然",
                "野鹤翔又飞，世人羁且跼。--崔子向",
                "沈吟迹所误，放浪心自足。--皎然",
                "缅怀虚舟客，愿寄生刍束。--崔子向",
                "说诗整颓波，立义激浮俗。--皎然",
                "荆吴备登历，风土随编录。--崔子向",
                "恨与清景别，拟教长路促。--皎然",
                "溪鸟语鹂喽，寺花翻踯躅。--崔子向",
                "印围水坛净，香护莲衣触。--皎然",
                "捧经启纱灯，收衽礼金粟。--崔子向",
                "安得扣关子，玄言对吾属。--皎然"
            ]
        },
        {
            "title": "建安寺夜会",
            "content": [
                "相思非是远，风雨遣情多。--皎然",
                "愿欲披云见，难堪候晓过。--李纵",
                "夜长同岁月，地近极山河。--郑说",
                "戒相初传授，文章旧切磋。--王遘",
                "时称洛下咏，人许郢中歌。--崔子向",
                "惆怅徒延首，其如一水何。--齐翔"
            ]
        },
        {
            "title": "建安寺西院喜王郎中遘恩命初至联句",
            "content": [
                "迹就空门退，官从画省迁。住持良有愿，朝谒穴无缘。",
                "--王遘",
                "身净金绳内，心驰玉扆前。--皎然",
                "荣添一两日，恩降九霄年。--齐翔",
                "慕法能轻冕，追非欲佩弦。--李纵",
                "栖闲那可久，鸳鹭待行联。--崔子向"
            ]
        },
        {
            "title": "还丹可成诗联句",
            "content": [
                "羽化自仙骨，延年资养生。--皎然",
                "金经启灵秘，玉液流至精。--潘述",
                "八石思共炼，九丹知可成。--汤衡",
                "吾心苟无妄，神理期合并。--皎然",
                "封灶用六一，置门考休京。--潘述",
                "浮光含日彩，圆质焕云英。--汤衡",
                "持此保寿命，服之颐性情。--皎然",
                "跂予望仙侣，高咏升天行。--潘述",
                "鹤驾方可致，霓裳定将迎。--汤衡",
                "不因五色药，安著七真名。--皎然",
                "挥妙在微密，全功知感诚。--潘述",
                "与君弃城市，携手游蓬瀛。--汤衡"
            ]
        },
        {
            "title": "项王古祠联句",
            "content": [
                "遗庙风尘积，荒途岁月侵。--潘述",
                "英灵今寂寞，容卫尚森沈。--皎然",
                "霸楚志何在，平秦功亦深。--汤衡",
                "诸侯归复背，青史古将今。--潘述",
                "星聚分已定，天亡力岂任。--皎然",
                "采蘩如可荐，举酒沥空林。--汤衡"
            ]
        },
        {
            "title": "重联句一首",
            "content": [
                "清高素非宦侣，疏散从来道流。--皎然",
                "今日还轻墨绶，知君意在沧洲。--皎然",
                "浮云任从飘荡，寄隐也信沈浮。--崔逵",
                "不似漳南地僻，道安为我淹留。--崔逵"
            ]
        },
        {
            "title": "新秋同卢侍御、薛员外白蘋洲月夜",
            "content": [
                "隔暑蘋洲近，迎凉欲泛舟。荣从宪府至，喜会夕郎游。",
                "气夺沧浪色，风欺汗漫流。谁言三伏夜，独此月前秋。"
            ]
        },
        {
            "title": "与崔子向泛舟自招橘经箬里宿天居寺…联一十",
            "content": [
                "晴日春态深，寄游恣所适。--皎然",
                "宁妨花木乱，转学心耳寂。--崔子向",
                "取性怜鹤高，谋闲任山僻。--皎然",
                "倚舷息空曲，舍履行浅碛。--崔子向",
                "渚箬入里逢，野梅到村摘。--皎然",
                "碑残飞雉岭，井翳潜龙宅。--崔子向",
                "坏寺邻寿陵，古坛留劫石。--皎然",
                "穿阶笋节露，拂瓦松梢碧。--崔子向",
                "天界细云还，墙阴杂英积。--皎然",
                "悬灯寄前焰，遥月升圆魄。--崔子向",
                "何意清夜期，坐为高峰隔。--皎然",
                "茗园可交袂，藤涧好停锡。--崔子向",
                "微雨听湿巾，迸流从点席。--皎然",
                "戏猿隔枝透，惊鹿逢人踯。--崔子向",
                "睹物赏已奇，感时思弥极。--皎然",
                "芳菲如驰箭，望望共君惜。--崔子向"
            ]
        },
        {
            "title": "陪卢判官水堂夜宴",
            "content": [
                "暑气当宵尽，裴回坐月前。静依山堞近，凉入水扉偏。",
                "久是栖林客，初逢佐幕贤。爱君高野意，烹茗钓沦涟。"
            ]
        },
        {
            "title": "冬至日陪裴端公使君清水堂集",
            "content": [
                "亚岁崇佳宴，华轩照渌波。渚芳迎气早，山翠向晴多。",
                "推往知时训，书祥辨政和。从公惜日短，留赏夜如何。"
            ]
        },
        {
            "title": "重联句一首",
            "content": [
                "刘令兴多常步履，柴桑事少但援琴。--皎然",
                "闲招法侣从山寺，每掇幽芳傍竹林。--皎然"
            ]
        },
        {
            "title": "晦日陪颜使君白蘋洲集",
            "content": [
                "南朝分古郡，山水似湘东。堤月吴风在，湔裾楚客同。",
                "桂寒初结旆，蘋小欲成丛。时晦佳游促，高歌听未终。"
            ]
        },
        {
            "title": "奉和颜使",
            "content": [
                "世学高南郡，身封盛鲁邦。九流宗韵海，七字揖文江。",
                "借赏云归堞，留欢月在窗。不知名教乐，千载与谁双。"
            ]
        },
        {
            "title": "界石守风",
            "content": [
                "山顶东西寺，江中旦暮潮。归心不可到，松路在青霄。"
            ]
        },
        {
            "title": "出游",
            "content": [
                "少时不见山，便觉无奇趣。狂发从乱歌，情来任闲步。",
                "此心谁共证，笑看风吹树。"
            ]
        },
        {
            "title": "自义亭驿送李",
            "content": [
                "长亭宾驭散，岐路起悲风。千里勤王事，驱车明月中。",
                "寒生洞庭水，夜度塞门鸿。处处堪伤别，归来山又空。"
            ]
        },
        {
            "title": "讲古文联句",
            "content": [
                "帝出于震，文明始敷。--潘述",
                "山岳降气，龟龙负图。--裴济",
                "爰有书契，乃立典谟。--皎然",
                "先知孔圣，飞步天衢。--汤衡",
                "汉承秦弊，尊儒尚学。--潘述",
                "百氏六经，九流七略。--裴济",
                "屈宋接武，班马继作。--皎然",
                "或颂燕然，或赞麟阁。--汤衡",
                "降及三祖，始变二雅。--潘述",
                "仲宣闲和，公干萧洒。--皎然",
                "士衡安仁，不史不野。--皎然",
                "左张精奥，嵇阮高寡。--汤衡",
                "暨于江表，其文郁兴。--汤衡",
                "绮丽争发，繁芜则惩。--潘述",
                "词晔春华，思清冬冰。--潘述",
                "景纯跌宕，游仙独步。--汤衡",
                "青云其情，白璧其句。--汤衡",
                "灵运山水，实多奇趣。--潘述",
                "远派孤峰，龙腾凤翥。--潘述",
                "陶令田园，匠意真直。--皎然",
                "春柳寒松，不凋不饰。--皎然",
                "江淹杂体，方见才力。--汤衡",
                "拟之信工，似而不逼。--汤衡",
                "鲍昭从军，主意危苦。--潘述",
                "气胜其词，雅愧于古。--潘述",
                "隐侯似病，创制规矩。--皎然",
                "时见琳琅，惜哉榛楛。--皎然",
                "谢脁秀发，词理翩翩。--汤衡",
                "孤标爽迈，深造精研。--汤衡",
                "惠休翰林，别白离坚。--潘述",
                "有会必惬，无惭曩贤。--潘述",
                "吴均颇劲，失于典裁。--皎然",
                "竟乏波澜，徒工边塞。--皎然",
                "彼柳吴兴，高视时辈。--汤衡",
                "汀洲一篇，风流寡对。--汤衡",
                "何逊清切，所得必新。--潘述",
                "缘情既密，象物又真。--潘述",
                "江总征正，未越常伦。--皎然",
                "时合风兴，或无淄磷。--皎然",
                "二杜繁俗，三刘琐碎。--汤衡",
                "陈徐之流，阴张之辈。--汤衡",
                "伊数公者，阃域之外。--潘述",
                "吁此以还，有固斯郐。--潘述"
            ]
        },
        {
            "title": "与卢孟明别后宿南湖对月",
            "content": [
                "五湖生夜月，千里满寒流。旷望烟霞尽，凄凉天地秋。",
                "相思路渺渺，独梦水悠悠。何处空江上，裴回送客舟。"
            ]
        },
        {
            "title": "九日陪颜使君真卿登水楼",
            "content": [
                "重阳荆楚尚，高会此难陪。偶见登龙客，同游戏马台。",
                "风文向水叠，云态拥歌回。持菊烦相问，扪襟愧不才。"
            ]
        },
        {
            "title": "早秋陪韩明府泛阮元公溪",
            "content": [
                "雨信清残暑，萧条古县西。早凉生浦溆，秋意满高低。",
                "前事虽堆案，闲情得溯溪。何言战未胜，空寂用还齐。"
            ]
        },
        {
            "title": "西溪独泛",
            "content": [
                "道情何所寄，素舸漫流间。真性怜高鹤，无名羡野山。",
                "经寒丛竹秀，人静片云闲。泛泛谁为侣，唯应共月还。"
            ]
        },
        {
            "title": "独游二首",
            "content": [
                "性野趣无端，春晴路又干。逢泉破石弄，放鹤向云看。",
                "好僻谁相似，从狂我自安。芳洲亦有意，步上白沙滩。",
                "临水兴不尽，虚舟可同嬉。还云与归鸟，若共山僧期。",
                "世事吾不预，此心谁得知。西峰有禅老，应见独游时。"
            ]
        },
        {
            "title": "经仙人渚即沈山下古人沈义白日升仙处",
            "content": [
                "日月人间短，何时此得仙。古山春已尽，遗渚事空传。",
                "不见腾云驾，徒临洗药泉。如今成逝水，翻使恨流年。"
            ]
        },
        {
            "title": "和邢端公登台",
            "content": [
                "春日绣衣轻，春台别有情。春烟间草色，春鸟隔花声。",
                "春树乱无次，春山遥得名。春风正飘荡，春瓮莫须倾。"
            ]
        },
        {
            "title": "奉同颜使君真卿、袁侍御骆驼桥玩月",
            "content": [
                "山中常见月，不及共游时。水上恐将缺，林端爱落迟。",
                "乌惊宪府客，人咏鲍家诗。永夜南桥望，裴回若有期。"
            ]
        },
        {
            "title": "奉同卢使君幼平游精舍寺",
            "content": [
                "影刹西方在，虚空翠色分。人天霁后见，猿鸟定中闻。",
                "真界隐青壁，春山凌白云。今朝石门会，千古仰斯文。"
            ]
        },
        {
            "title": "奉同颜使君真卿开元寺经藏院会观树文殊碑",
            "content": [
                "万国布殊私，千年降祖师。雁门传法至，龙藏立言时。",
                "故实刊周典，新声播鲁诗。六铢那更拂，劫石尽无期。"
            ]
        },
        {
            "title": "冬日天井西峰张炼师所居",
            "content": [
                "采薪逢野泉，渐见栖闲所。坎坎山上声，幽幽林中语。",
                "仙乡何代隐，乡服言亦楚。开水净药苗，扫雪候山侣。",
                "零叶聚败篱，幽花积寒渚。冥冥孤鹤性，天外思轻举。"
            ]
        },
        {
            "title": "宿道士观",
            "content": [
                "古观秋木秀，冷然属鲜飙。琼葩被修蔓，柏实满寒条。",
                "影殿山寂寂，寥天月昭昭。幽期寄仙侣，习定至中宵。",
                "清佩闻虚步，真官方宿朝。"
            ]
        },
        {
            "title": "讲德联句",
            "content": [
                "先王设位，以正邦国。建立大官，封植有德。--潘述",
                "二南敷化，四岳述职。其言不朽，其仪不忒。--汤衡",
                "暨于嬴刘，乃创程式。罢侯置守，剖竹分域。--皎然",
                "赫矣皇唐，康哉立极。精选藩翰，庸资正直。--潘述",
                "爰命我公，东土作则。克己恭俭，疲人休息。--汤衡",
                "济济闾閈，油油黍稷。既富既教，足兵足食。--皎然",
                "恤其凋瘵，剪其荆棘。威怀逋叛，扑灭蝥贼。--潘述",
                "疾恶如雠，闻善不惑。哀矜鳏寡，旌礼儒墨。--汤衡",
                "乃修堤防，乃浚沟洫。以利通商，以溉嘉谷。--皎然",
                "征赋以节，计功以时。人胥怀惠，吏不能欺。--潘述",
                "我政载孚，我邦载绥。猛兽不暴，嘉鱼维滋。--汤衡",
                "肃恭明神，齐沐不亏。岁或骄阳，雨无愆期。--皎然",
                "帝嘉有庸，宠命来斯。紫绂载绥，金章陆离。--潘述",
                "资忠履孝，阅礼敦诗。明德惟馨，自天祐之。--汤衡"
            ]
        },
        {
            "title": "游溪待月",
            "content": [
                "溪色思泛月，沿洄欲未归。残灯逢水店，疏磬忆山扉。",
                "夜浦鱼惊少，空林鹊绕稀。可中才望见，撩乱捣寒衣。"
            ]
        },
        {
            "title": "夏日题桐庐杨明府纳凉山斋",
            "content": [
                "陶家无炎暑，自有林中峰。席上落山影，桐梢回水容。",
                "放怀凉风至，缓步清阴重。何事亲堆案，犹多高世踪。"
            ]
        },
        {
            "title": "夏日集李司直纵溪斋",
            "content": [
                "修景属良会，远飙生烦襟。泄云收净绿，众木积芳阴。",
                "疏涤府中务，迢遥湖上心。习闲得招我，赏夜宜泛琴。",
                "山近资性静，月来寄情深。澹然若事外，岂藉隳华簪。"
            ]
        },
        {
            "title": "喜义兴权明府自君山",
            "content": [
                "应难久辞秩，暂寄君阳隐。已见县名花，会逢闱是粉。",
                "本自寻人至，宁因看竹引。身关白云多，门占春山尽。",
                "最赏无事心，篱边钓溪近。"
            ]
        },
        {
            "title": "奉和颜使君真卿修《韵海》毕会诸文士东堂重",
            "content": [
                "外学宗硕儒，游焉从后进。恃以仁恕广，不学门栏峻。",
                "著书裨理化，奉上表诚信。探讨始河图，纷纶归海韵。",
                "亲承大匠琢，况睹颓波振。错简记铅椠，阅书移玉镇。",
                "曷由旌不朽，盛美流歌引。"
            ]
        },
        {
            "title": "伏日就汤评事衡湖上避暑",
            "content": [
                "大火方燥石，停云昼亦收。将从赏心侣，寸景难远游。",
                "拥几苦炎伏，出门望汀洲。回溪照轩宇，广陌临梧楸。",
                "释闷命雅瑟，放情思乱流。更持无生论，可以清烦忧。"
            ]
        },
        {
            "title": "九日和于使君思上京亲故",
            "content": [
                "霁景满水国，我公望江城。碧山与黄花，烂熳多秋情。",
                "摇落见松柏，岁寒比忠贞。欢娱在鸿都，是日思朝英。"
            ]
        },
        {
            "title": "夏日奉陪陆使君长源公堂集",
            "content": [
                "府中自清远，六月高梧间。寥亮泛雅瑟，逍遥扣玄关。",
                "岭云与人静，庭鹤随公闲。动息谅兼遂，兹情即东山。"
            ]
        },
        {
            "title": "奉和陆使君长源水堂纳凉效曹刘体",
            "content": [
                "柳家陶暑亭，意远不可齐。烦襟荡朱弦，高步援绿荑。",
                "爱公满渟客，来是清风携。滢渟前溪上，旷望古郡西。",
                "六月正中伏，水轩气常凄。野香袭荷芰，道性亲凫鹥。",
                "禅子顾惠休，逸民重刘黎。乃知高世量，不以出处暌。"
            ]
        },
        {
            "title": "无题",
            "content": [
                "置亭隐城堞，事简迹易幽。公性崇俭素，雅才非广求。",
                "傍檐竹雨清，拂案杉风秋。不移府中步，登兹如远游。",
                "坐觉诗思高，俯知物役休。虚寂偶禅子，逍遥亲道流。",
                "更闻临川作，下节安能酬。"
            ]
        },
        {
            "title": "奉陪郑使君谔游太湖至洞庭山登上真观却望湖",
            "content": [
                "郡斋得无事，放舟下南湖。湖中见仙邸，果与心赏俱。",
                "不远风物变，忽如寰宇殊。背云视层崖，别是登蓬壶。",
                "突兀盘水府，参差沓天衢。回瞻平芜尽，洪流豁中区。",
                "气吞江山势，色净氛霭无。灵长习水德，胜势当地枢。",
                "朝宗动归心，万里思鸿途。"
            ]
        },
        {
            "title": "奉陪陆使君长源诸公游支硎寺（寺即支公学道",
            "content": [
                "尝览高逸传，山僧有遗踪。佐游继雅篇，嘉会何由逢。",
                "尘世即下界，色天当上峰。春晖遍众草，寒色留高松。",
                "缭绕彩云合，参差绮楼重。琼葩洒巾舄，石瀃清心胸。",
                "灵境若可托，道情知所从。"
            ]
        },
        {
            "title": "杂歌谣辞·步虚词",
            "content": [
                "予因览真诀，遂感西域君。玉笙下青冥，人间未曾闻。",
                "日华炼魂魄，皎皎无垢氛。谓我有仙骨，且令饵氤氲。",
                "俯仰愧灵颜，愿随鸾鹤群。俄然动风驭，缥眇归青云。"
            ]
        },
        {
            "title": "琴曲歌辞·风入松歌",
            "content": [
                "西岭松声落日秋，千枝万叶风飕飗。美人援琴弄成曲，",
                "写得松间声断续。声断续，清我魂，流波坏陵安足论。",
                "美人夜坐月明里，含少商兮照清征。风何凄兮飘凤脊，",
                "搅寒松兮又夜起。夜未央，曲何长，金徽更促声泱泱。",
                "何人此时不得意，意苦弦悲闻客堂。"
            ]
        },
        {
            "title": "横吹曲辞·陇头水",
            "content": [
                "陇头心欲绝，陇水不堪闻。碎影摇枪垒，寒声咽帐军。",
                "素从盐海积，绿带柳城分。日落天边望，逶迤入寒云。",
                "秦陇逼氐羌，征人去未央。如何幽咽水，并欲断君肠。",
                "西注悲穷漠，东分忆故乡。旅魂声搅乱，无梦到辽阳。"
            ]
        },
        {
            "title": "湖南兰若示大乘诸公",
            "content": [
                "未到无为岸，",
                "空怜不系舟。",
                "东山白云意，",
                "岁晚尚悠悠。"
            ]
        },
        {
            "title": "和杨明府早秋游法华寺",
            "content": [
                "释事出县閤，初闻兹山灵。寺扉隐天色，影刹遥丁丁。",
                "碧峰委合沓，香蔓垂蓂苓。清景为公有，放旷云边亭。",
                "秋赏石潭洁，夜嘉杉月清。诵空性不昧，助道迹又经。",
                "是以于物理，纷然若未形。移来字人要，全与此道冥。"
            ]
        }
    ]
}