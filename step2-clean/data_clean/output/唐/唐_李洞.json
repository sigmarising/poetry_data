{
    "dynasty": "唐",
    "author": "李洞",
    "intro": "字才江，京兆人，诸王孙也。慕贾岛为诗，铸其像，事之如神。时人但诮其僻涩，而不能贵其奇峭，唯吴融称之。昭宗时不第，游蜀卒。诗三卷。",
    "items": [
        {
            "title": "句",
            "content": [
                "公道此时如不得，昭陵恸哭一生休。"
            ]
        },
        {
            "title": "过贾浪仙旧地",
            "content": [
                "鹤外唐来有谪星，长江东注冷沧溟。",
                "境搜松雪仙人岛，吟歇林泉主簿厅。",
                "片月已能临榜黑，遥天何益抱坟青。",
                "年年谁不登高第，未胜骑驴入画屏。"
            ]
        },
        {
            "title": "冬日送凉州刺史",
            "content": [
                "宠饯西门外，双旌出汉陵。",
                "未辞金殿日，已梦雪山灯。",
                "地远终峰尽，天寒朔气凝。",
                "新年行已到，旧典听难胜。",
                "吏扫盘雕影，人遮散马乘。",
                "移军驼驮角，下塞掾河冰。",
                "猎近昆仑兽，吟招碛石僧。",
                "重输右藏实，方见左车能。",
                "兵聚边风急，城宽夜月澄。",
                "连营烟火岭，望诏几回登。"
            ]
        },
        {
            "title": "岁暮自广江至新兴往复中题峡山寺",
            "content": [
                "薄暮缘西峡，停桡一访僧。",
                "鹭巢行卧柳，猿饮倒垂藤。",
                "水曲岩千叠，云深树百层。",
                "山风寒殿磬，溪雨夜船灯。",
                "滩涨危槎没，泉冲怪石崩。",
                "中台一襟泪，岁杪别良朋。"
            ]
        },
        {
            "title": "述怀二十韵献覃怀相公",
            "content": [
                "帝梦求良弼，生申属圣明。",
                "青云县器业，白日贯忠贞。",
                "霭霭随春动，忻忻共物荣。",
                "静宜浮竞息，坐觉好风生。",
                "万国闻应跃，千门望尽倾。",
                "瑞含杨柳色，气变管弦声。",
                "百辟寻知度，三阶正有程。",
                "鲁儒规蕴藉，周诰美和平。",
                "碧水遗幽抱，朱丝寄远情。",
                "风流秦印绶，仪表汉公卿。",
                "忠谠期登用，回邪自震惊。",
                "云开长剑倚，路绝一峰横。",
                "九野方无事，沧溟本不争。",
                "国将身共计，心与众为城。",
                "早晚中条下，红尘一顾清。",
                "南潭容伴鹤，西笑忽迁莺。",
                "折树恩难报，怀仁命甚轻。",
                "二年犹困辱，百口望经营。",
                "未在英侯选，空劳短羽征。",
                "知音初相国，从此免长鸣。"
            ]
        },
        {
            "title": "雪",
            "content": [
                "迢迢来极塞，连阙谓风吹。",
                "禅客呵金锡，征人擘冻旗。",
                "细填虫穴满，重压鹤巢欹。",
                "有影晴飘野，无声夜落池。",
                "正繁秦甸暖，渐厚楚宫饥。",
                "冻挹分泉涩，光凝二阁痴。",
                "踏遗兰署迹，听起石门思。",
                "用表丰年瑞，无令扫玉墀。"
            ]
        },
        {
            "title": "宿书僧（一作记院）",
            "content": [
                "夜水笔前澄，时推外学能。",
                "书成百个字，庭转几遭灯。",
                "寄墨大坛吏，分笺蜀国僧。",
                "为题江寺塔，牌挂入云层。"
            ]
        },
        {
            "title": "中秋月（一作瘳凝诗）",
            "content": [
                "九十日秋色，今秋已半分。",
                "孤光吞列宿，四面绝微云。",
                "众木排疏影，寒流叠细纹。",
                "遥遥望丹桂，心绪更纷纷。"
            ]
        },
        {
            "title": "绣岭宫词",
            "content": [
                "春日迟迟春草绿，野棠开尽飘香玉。",
                "绣岭宫前鹤发翁，犹唱开元太平曲。"
            ]
        },
        {
            "title": "戏赠侯常侍",
            "content": [
                "葛洪卷与江淹赋，名动天边傲石居。",
                "两蜀词人多载后，同君讳却马相如。"
            ]
        },
        {
            "title": "赠青龙印禅师",
            "content": [
                "雨涩秋刀剃雪时，庵前曾礼草堂师。",
                "居人昨日相过说，鹤已生孙竹满池。"
            ]
        },
        {
            "title": "怀圭峰影林泉",
            "content": [
                "吾家旧物贾生传，入内遥分锡杖泉。",
                "鹤去帝移宫女散，更堪呜咽过楼前。"
            ]
        },
        {
            "title": "冬忆友人",
            "content": [
                "吟上山前数竹枝，叶翻似雪落霏霏。",
                "枕前明月谁动影，睡里惊来不觉归。"
            ]
        },
        {
            "title": "山居喜友人见访",
            "content": [
                "入云晴劚茯苓还，日暮逢迎木石间。",
                "看待诗人无别物，半潭秋水一房山。"
            ]
        },
        {
            "title": "题学公院池莲",
            "content": [
                "竹引山泉玉  池，栽莲莫怪藕生丝。",
                "如何不似麻衣客，坐对秋风待一枝。"
            ]
        },
        {
            "title": "赠僧",
            "content": [
                "不羡王公与贵人，唯将云鹤自相亲。",
                "闲来石上观流水，欲洗禅衣未有尘。"
            ]
        },
        {
            "title": "送僧清演归山",
            "content": [
                "毛褐斜肩背负经，晓思吟入窦山青。",
                "峰前野水横官道，踏着秋天三四星。"
            ]
        },
        {
            "title": "题晰上人贾岛诗卷",
            "content": [
                "贾生诗卷惠休装，百叶莲花万里香。",
                "供得半年吟不足，长须字字顶司仓。"
            ]
        },
        {
            "title": "秋宿长安韦主簿厅",
            "content": [
                "水木清凉夜直厅，愁人楼上唱寒更。",
                "坐劳同步帘前月，鼠动床头印锁声。"
            ]
        },
        {
            "title": "长安县厅",
            "content": [
                "主人寂寞客屯邅，愁绝终南满案前。",
                "乞取中庭藤五尺，为君高劚扣青天。"
            ]
        },
        {
            "title": "金陵怀古",
            "content": [
                "古来无此战争功，日日戈船卷海风。",
                "一遇灵鳌开睡眼，六朝灰尽九江空。"
            ]
        },
        {
            "title": "送三藏归西天国",
            "content": [
                "十万里程多少碛，沙中弹舌授降龙。",
                "五天到日应头白，月落长安半夜钟。"
            ]
        },
        {
            "title": "有寄",
            "content": [
                "爱酒耽棋田处士，弹琴咏史贾先生。",
                "御沟临岸有云石，不见鹤来何处行。"
            ]
        },
        {
            "title": "宿鄠郊赠罗处士",
            "content": [
                "川静星高栎已枯，南山落石水声粗。",
                "白云钓客窗中宿，卧数嵩峰听五湖。"
            ]
        },
        {
            "title": "客亭对月",
            "content": [
                "游子离魂陇上花，风飘浪卷绕天涯。",
                "一年十二度圆月，十一回圆不在家。"
            ]
        },
        {
            "title": "龙州韦郎中先梦六赤后因打叶子以诗上",
            "content": [
                "红蜡香烟扑画楹，梅花落尽庾楼清。",
                "光辉圆魄衔山冷，彩镂方牙着腕轻。",
                "宝帖牵来狮子镇，金盆引出凤凰倾。",
                "微黄喜兆庄周梦，六赤重新掷印成。"
            ]
        },
        {
            "title": "乙酉岁自蜀随计趁试不及",
            "content": [
                "客卧涪江蘸月厅，知音唤起进趋生。",
                "寒梅折后方离蜀，腊月圆前未到京。",
                "风卷坏亭羸仆病，雪糊危栈蹇驴行。",
                "文昌一试应关分，岂校褒斜两日程。"
            ]
        },
        {
            "title": "和淮南太尉留题凤州王氏别业",
            "content": [
                "清秋看长鹭雏成，说向湘僧亦动情。",
                "节屋折将松上影，印龛移锁月中声。",
                "野人陪赏增诗价，太尉因居著谷名。",
                "闲想此中遗胜事，宿斋吟绕凤池行。"
            ]
        },
        {
            "title": "寓言",
            "content": [
                "三千宫女露蛾眉，笑煮黄金日月迟。",
                "麟凤隔云攀不及，空山惆怅夕阳时。"
            ]
        },
        {
            "title": "智新上人话旧",
            "content": [
                "蟋蟀灯前话旧游，师经几夏我经秋。",
                "金陵市合月光里，甘露门开峰朵头。",
                "晴眺远帆飞入海，夜禅阴火吐当楼。",
                "相看未得东归去，满壁寒涛泻白鸥。"
            ]
        },
        {
            "title": "和刘驾博士赠庄严律禅师",
            "content": [
                "人言紫绶有光辉，不二心观似草衣。",
                "尘劫自营还自坏，禅门无住亦无归。",
                "松根穴蚁通山远，塔顶巢禽见海微。",
                "每话南游偏起念，五峰波上入船扉。"
            ]
        },
        {
            "title": "寄东蜀幕中友",
            "content": [
                "官亭池碧海榴殷，遥想清才倚画栏。",
                "柳絮涨天笼地暖，角声经雨透云寒。",
                "晓侵台座香烟湿，夜草军书蜡炬干。",
                "为话门人吟太苦，风摧兰秀一枝残。"
            ]
        },
        {
            "title": "赠长安毕郎中",
            "content": [
                "高门寒沼水连云，鹭识朱衣傍主人。",
                "地肺半边晴带雪，天街一面静无尘。",
                "朝回座客酬琴价，衙退留僧写鹤真。",
                "从此几迁为计相，蓬莱三刻奏东巡。"
            ]
        },
        {
            "title": "吊曹监",
            "content": [
                "宅上愁云吹不散，桂林诗骨葬云根。",
                "满楼山色供邻里，一洞松声付子孙。",
                "甘露施衣封泪点，秘书取集印苔痕。",
                "吟魂醉魄归何处，御水呜呜夜绕门。"
            ]
        },
        {
            "title": "赠可上人",
            "content": [
                "寺门和鹤倚香杉，月吐秋光到思嚵。",
                "将法传来穿泱漭，把诗吟去入嵌岩。",
                "模糊书卷烟岚滴，狼藉衣裳瀑布缄。",
                "不断清风牙底嚼，无因内殿得名衔。"
            ]
        },
        {
            "title": "和寿中丞伤猿",
            "content": [
                "遗挂朱栏锁半寻，清声难买恨黄金。",
                "悬崖接果今何在，浅井窥星影已沉。",
                "归宅叶铺曾睡石，入朝灯照旧啼林。",
                "小山罢绕随湘客，高树休升对岳禽。",
                "天竺省怜伤倍切，亲知宽和思难任。",
                "相门恩重无由报，竟托仙郎日夜吟。"
            ]
        },
        {
            "title": "宿成都松溪院",
            "content": [
                "松持节操溪澄性，一炷烟岚压寺隅。",
                "翡翠鸟飞人不见，琉璃瓶贮水疑无。",
                "夜闻子落真山雨，晓汲波圆入画图。",
                "尘拥蜀城抽锁后，此中犹梦在江湖。"
            ]
        },
        {
            "title": "宿叶公棋阁",
            "content": [
                "带风棋阁竹相敲，局莹无尘拂树梢。",
                "日到长天征未断，钟来岳顶劫须抛。",
                "挑灯雪客栖寒店，供茗溪僧爇废巢。",
                "因悟修身试贪教，不须焚火向三茅。"
            ]
        },
        {
            "title": "毙驴",
            "content": [
                "蹇驴秋毙瘗荒田，忍把敲吟旧竹鞭。",
                "三尺焦桐背残月，一条藜杖卓寒烟。",
                "通吴白浪宽围国，倚蜀青山峭入天。",
                "如画海门支肘望，阿谁家卖钓鱼船。"
            ]
        },
        {
            "title": "送郤先辈归觐华阴",
            "content": [
                "桂枝博得凤栖枝，欢觐家僮舞翠微。",
                "僧向瀑泉声里贺，鸟穿仙掌指间飞。",
                "休停砚笔吟荒庙，永别灯笼赴锁闱。",
                "骚雅近来颓丧甚，送君傍觉有光辉。"
            ]
        },
        {
            "title": "病猿",
            "content": [
                "瘦缠金锁惹朱楼，一别巫山树几秋。",
                "寒想蜀门清露滴，暖怀湘岸白云流。",
                "罢抛檐果沉僧井，休拗崖冰溅客舟。",
                "啼过三声应有泪，画堂深不彻王侯。"
            ]
        },
        {
            "title": "送友罢举赴边职",
            "content": [
                "出剡篇章入洛文，无人细读叹俱焚。",
                "莫辞秉笏随红旆，便好携家住白云。",
                "过水象浮蛮境见，隔江猿叫汉州闻。",
                "高谈阔略陈从事，盟誓边庭壮我军。"
            ]
        },
        {
            "title": "送包处士",
            "content": [
                "秋思枕月卧潇湘，寄宿慈恩竹里房。",
                "性急却于棋上慢，身闲未免药中忙。",
                "休抛手网惊龙睡，曾挂头巾拂鸟行。",
                "闻说石门君旧隐，寒峰溅瀑坏书堂。"
            ]
        },
        {
            "title": "赋得送轩辕先生归罗浮山",
            "content": [
                "旧山归隐浪摇青，绿鬓山童一帙经。",
                "诗帖布帆猿鸟看，药煎金鼎鬼神听。",
                "洞深头上聆仙语，船静鼻中闻海腥。",
                "此处先生应不住，吾君南望漫劳形。"
            ]
        },
        {
            "title": "闻杜鹃",
            "content": [
                "万古潇湘波上云，化为流血杜鹃身。",
                "长疑啄破青山色，只恐啼穿白日轮。",
                "花落玄宗回蜀道，雨收工部宿江津。",
                "声声犹得到君耳，不见千秋一甑尘。"
            ]
        },
        {
            "title": "曲江渔父",
            "content": [
                "儿孙闲弄雪霜髯，浪飐南山影入檐。",
                "卧稳篷舟龟作枕，病来茅舍网为帘。",
                "值春游子怜莼滑，通蜀行人说鲙甜。",
                "数尺寒丝一竿竹，岂知浮世有猜嫌。"
            ]
        },
        {
            "title": "赠庞炼师女人",
            "content": [
                "家住涪江汉语娇，一声歌戛玉楼箫。",
                "睡融春日柔金缕，妆发秋霞战翠翘。",
                "两脸酒醺红杏妒，半胸酥嫩白云饶。",
                "若能携手随仙令，皎皎银河渡鹊桥。"
            ]
        },
        {
            "title": "送醉画王处士",
            "content": [
                "几年乘兴住南吴，狂醉兰舟夜落湖。",
                "别后鹤毛描转细，近来牛角饮还粗。",
                "同餐夏果山何处，共钓秋涛石在无。",
                "关下相逢怪予老，篇章役思绕寰区。"
            ]
        },
        {
            "title": "东川高仆射",
            "content": [
                "油幢影里拜清风，十里貔貅一片雄。",
                "三印锁开霜满地，四门关定月当空。",
                "泉浮山叶人家过，诏惹垆香鸟道通。",
                "新起画楼携客上，弦歌筵内海榴红。"
            ]
        },
        {
            "title": "赠三惠大师",
            "content": [
                "枫猿峤角别多时，二教兼修内学师。",
                "药树影中频缀偈，莲峰朵下几窥棋。",
                "游归笋长齐童子，病起巢成露鹤儿。",
                "诏落五天开夏讲，两街人竞礼长眉。"
            ]
        },
        {
            "title": "和曹监春晴见寄",
            "content": [
                "竺庙邻钟震晓鸦，春阴盖石似仙家。",
                "兰台架列排书目，顾渚香浮瀹茗花。",
                "胶溜石松粘鹤氅，泉离冰井熨僧牙。",
                "功成名著扁舟去，愁睹前题罩碧纱。"
            ]
        },
        {
            "title": "华山",
            "content": [
                "碧山长冻地长秋，日夕泉源聒华州。",
                "万户烟侵关令宅，四时云在使君楼。",
                "风驱雷电临河震，鹤引神仙出月游。",
                "峰顶高眠灵药熟，自无霜雪上人头。"
            ]
        },
        {
            "title": "寄南岳僧",
            "content": [
                "新秋日后晒书天，白日当松影却圆。",
                "五字句求方寸佛，一条街擘两行蝉。",
                "不曾著事于机内，长合教山在眼前。",
                "花落俦公房外石，调猿弄虎叹无缘。"
            ]
        },
        {
            "title": "赠徐山人",
            "content": [
                "徐生何代降坤维，曾伴园公采紫芝。",
                "瓦砾变黄忧世换，髭须放白怕人疑。",
                "山房古竹粗于树，海岛灵童寿等龟。",
                "知叹有唐三百载，光阴未抵一先棋。"
            ]
        },
        {
            "title": "怀张乔张霞",
            "content": [
                "西风吹雨叶还飘，忆我同袍隔海涛。",
                "江塔眺山青入佛，边城履雪白连雕。",
                "身离世界归天竺，影挂虚空度石桥。",
                "应念无成独流转，懒磨铜片鬓毛焦。"
            ]
        },
        {
            "title": "废寺闲居寄怀一二罢举知己一作省归郎",
            "content": [
                "病居废庙冷吟烟，无力争飞类病蝉。",
                "槐省老郎蒙主弃，月陂孤客望谁怜。",
                "税房兼得调猿石，租地仍分浴鹤泉。",
                "处世堪惊又堪愧，一坡山色不论钱。"
            ]
        },
        {
            "title": "春日即事寄一二知己",
            "content": [
                "浴马池西一带泉，开门景物似樊川。",
                "朱衣映水人归县，白羽遗泥鹤上天。",
                "索米夜烧风折木，无车春养雪藏鞭。",
                "缙绅处士知章句，忍使孤窗枕泪眠。"
            ]
        },
        {
            "title": "春日隐居官舍感怀",
            "content": [
                "风吹烧烬杂汀沙，还似青溪旧寄家。",
                "入户竹生床下叶，隔窗莲谢镜中花。",
                "苔房毳客论三学，雪岭巢禽看两衙。",
                "销得人间无限事，江亭月白诵南华。"
            ]
        },
        {
            "title": "寄淮海惠泽上人",
            "content": [
                "海涛痕满旧征衣，长忆初程宿翠微。",
                "竹里桥鸣知马过，塔中灯露见鸿飞。",
                "眉毫别后应盈尺，岩木居来定几围。",
                "他日愿师容一榻，煎茶扫地学忘机。"
            ]
        },
        {
            "title": "赠永崇李将军充襄阳制置使",
            "content": [
                "拜官门外发辉光，宿卫阴符注几行。",
                "行处近天龙尾滑，猎时陪帝马鬃香。",
                "九城王气生旗队，万里寒风入箭疮。",
                "从此浩然声价歇，武中还有李襄阳。"
            ]
        },
        {
            "title": "感恩书事寄上集义司徒相公",
            "content": [
                "积雪峰西遇奖称，半家寒骨起沟塍。",
                "镇时贤相回人镜，报德慈亲点佛灯。",
                "授钺已闻诸国静，坐筹重见大河澄。",
                "功居第一图烟阁，依旧终南满杜陵。"
            ]
        },
        {
            "title": "题尼大德院",
            "content": [
                "云鬟早岁断金刀，戒律曾持五百条。",
                "台上灯红莲叶密，眉间毫白黛痕销。",
                "绣成佛国银为地，画出王城雪覆桥。",
                "清净高楼松桧寺，世雄翻愧自低腰。"
            ]
        },
        {
            "title": "赠入内供奉僧",
            "content": [
                "内殿谈经惬帝怀，沃州归隐计全乖。",
                "数条雀尾来南海，一道蝉声噪御街。",
                "石枕纹含山里叶，铜瓶口塞井中柴。",
                "因逢夏日西明讲，不觉宫人拔凤钗。"
            ]
        },
        {
            "title": "哭栖白供奉",
            "content": [
                "闻说孤窗坐化时，白莎萝雨滴空池。",
                "吟诗堂里秋关影，礼佛灯前夜照碑。",
                "贺雪已成金殿梦，看涛终负石桥期。",
                "逢山对月还惆怅，争得无言似祖师。"
            ]
        },
        {
            "title": "叙旧游寄栖白",
            "content": [
                "老着重袍坐石房，竺经休讲白眉长。",
                "省冲鼍没投江岛，曾看鱼飞倚海樯。",
                "晓炙冻盂原日气，夜挑莲碗禁灯光。",
                "吟诗五岭寻无可，倏忽如今四十霜。"
            ]
        },
        {
            "title": "上司空员外",
            "content": [
                "禅心高卧似疏慵，诗客经过不厌重。",
                "藤杖几携量碛雪，玉鞭曾把数嵩峰。",
                "夜眠古巷当城月，秋直清曹入省钟。",
                "禹凿故山归未得，河声暗老两三松。"
            ]
        },
        {
            "title": "赠昭应沈少府",
            "content": [
                "行宫接县判云泉，袍色虽青骨且仙。",
                "鄠杜忆过梨栗墅，潇湘曾棹雪霜天。",
                "华山僧别留茶鼎，渭水人来锁钓船。",
                "东送西迎终几考，新诗觅得两三联。"
            ]
        },
        {
            "title": "赠曹郎中崇贤所居",
            "content": [
                "闲坊宅枕穿宫水，听水分衾盖蜀缯。",
                "药杵声中捣残梦，茶铛影里煮孤灯。",
                "刑曹树荫千年井，华岳楼开万仞冰。",
                "诗句变风官渐紧，夜涛舂断海边藤。"
            ]
        },
        {
            "title": "送韦太尉自坤维除广陵",
            "content": [
                "全蜀拜扬州，征东辍武侯。",
                "直来万里月，旁到五峰秋。",
                "幢冷遮高雪，旗闲卓乱流。",
                "谢朝明主喜，登省旧寮愁。",
                "隔海城通舶，连河市响楼。",
                "千官倚元老，虚梦法云游。"
            ]
        },
        {
            "title": "秋宿梓州牛头寺",
            "content": [
                "月去檐三尺，川云入寺楼。",
                "灵山顿离众，列宿不多稠。",
                "篆字焚初缺，翻经诵若流。",
                "窗闲二江冷，帘卷半空秋。",
                "诏散松梢别，棋终竹节收。",
                "静增双阙念，高并五翁游。",
                "鹤梦生红日，云闲锁梓州。",
                "望空工部眼，搔乱广文头。",
                "石室僧调马，银河客问牛。",
                "晓楼归下界，大地一浮沤。"
            ]
        },
        {
            "title": "龙池春草",
            "content": [
                "龙池清禁里，芳草傍池春。",
                "旋长方遮岸，全生不染尘。",
                "和风轻动色，湛露静流津。",
                "浅得承天步，深疑绕御轮。",
                "鱼寻倒影没，花带湿光新。",
                "肯学长河畔，绵绵思远人。"
            ]
        },
        {
            "title": "赠兴善彻公上人",
            "content": [
                "师资怀剑外，徒步管街东。",
                "九里山横烧，三条木落风。",
                "古池曾看鹤，新塔未吟虫。",
                "夜久龙髯冷，年多麈尾空。",
                "心宗本无碍，问学岂难同。"
            ]
        },
        {
            "title": "题咸阳楼",
            "content": [
                "晚亚古城门，凭高黯客魂。",
                "塞侵秦旧国，河浸汉荒村。",
                "客路飏书烬，人家带水痕。",
                "猎频虚冢穴，耕苦露松根。",
                "墙外峰粘汉，冰中日晃原。",
                "断碑移作砌，广第灌成园。",
                "北马疑眠碛，南人忆钓湓。",
                "桥闲野鹿过，街静禁鸦翻。",
                "滩鼓城隍动，云冲太白昏。",
                "标衣多吕裔，荷锸或刘孙。",
                "吊问难知主，登攀强滴樽。",
                "不能扶壮势，冠剑惜乾坤。"
            ]
        },
        {
            "title": "和知己赴任华州",
            "content": [
                "东门罢相郡，此拜动京华。",
                "落日开宵印，初灯见早麻。",
                "鹤身红旆拂，仙掌白云遮。",
                "塞色侵三县，河声聒两衙。",
                "松根醒客酒，莲座隐僧家。",
                "一道帆飞直，中筵岳影斜。",
                "书名寻雪石，澄鼎露金沙。",
                "锁合眠关吏，杯寒啄庙鸦。",
                "分台话嵩洛，赛雨恋烟霞。",
                "树谷期招隐，吟诗煮柏茶。"
            ]
        },
        {
            "title": "送龙州田使君旧诗家",
            "content": [
                "御札轸西陲，龙州出牧时。",
                "度关云作雪，挂栈水成澌。",
                "剑淬号猿岸，弓悬宿鹤枝。",
                "江灯混星斗，山木乱枪旗。",
                "锁库休秤药，开楼又见诗。",
                "无心陪宴集，吟苦忆京师。"
            ]
        },
        {
            "title": "叙事寄荐福栖白（一作听白公话旧）",
            "content": [
                "险倚石屏风，秋涛梦越中。",
                "前朝吟会散，故国讲流终。",
                "北地闻巴狖，南山见碛鸿。",
                "楼高惊雨阔，木落觉城空。",
                "兔满期姚监，蝉稀别楚公。",
                "净瓶光照客，拄杖朽生虫。",
                "平地塔千尺，半空灯一笼。",
                "祝尧谈几句，旋泻海涛东。"
            ]
        },
        {
            "title": "感知上刑部郑侍郎",
            "content": [
                "寄掩白云司，蜀都高卧时。",
                "邻僧照寒竹，宿鸟动秋池。",
                "帝诵嘉莲表，人吟宝剑诗。",
                "石渠流月断，画角截江吹。",
                "闲出黄金勒，前飞白鹭鹚。",
                "公心外国说，重望两朝推。",
                "静藓斜圭影，孤窗响锡枝。",
                "兴幽松雪见，心苦砚冰知。",
                "缘杖虫声切，过门马足迟。",
                "漏残终卷读，日下大名垂。",
                "平碛容雕上，仙山许狖窥。",
                "数联金口出。死免愧丘为。"
            ]
        },
        {
            "title": "秋日同觉公上人眺慈恩塔六韵",
            "content": [
                "九级耸莲宫，晴登袖拂虹。",
                "房廊窥井底，世界出笼中。",
                "照牖三山火，吹铃八极风。",
                "细闻槎客语，遥辨海鱼冲。",
                "禁静声连北，江寒影在东。",
                "谒师开秘锁，尘日闭虚空。"
            ]
        },
        {
            "title": "终南山二十韵",
            "content": [
                "关内平田窄，东西截杳冥。",
                "雨侵诸县黑，云破九门青。",
                "暂看犹无暇，长栖信有灵。",
                "古苔秋渍斗，积雾夜昏萤。",
                "怒恐撞天漏，深疑隐地形。",
                "盘根连北岳，转影落南溟。",
                "穷穴何山出，遮蛮上国宁。",
                "残阳高照蜀，败叶远浮泾。",
                "劚竹烟岚冻，偷湫雨雹腥。",
                "闲房僧灌顶，浴涧鹤遗翎。",
                "梯滑危缘索，云深静唱经。",
                "放泉惊鹿睡，闻磬得人醒。",
                "踏著神仙宅，敲开洞府扃。",
                "棋残秦士局，字缺晋公铭。",
                "一谷势当午，孤峰耸起丁。",
                "远平丹凤阙，冷射五侯厅。",
                "万丈冰声折，千寻树影停。",
                "望中仙岛动，行处月轮馨。",
                "叠石移临砌，研胶泼上屏。",
                "明时献君寿，不假老人星。"
            ]
        },
        {
            "title": "投献吏部张侍郎十韵",
            "content": [
                "苔染马蹄青，何曾似在城。",
                "不于僧院宿，多傍御沟行。",
                "隐岫侵巴叠，租田带渭平。",
                "肩囊寻省寺，袖轴遍公卿。",
                "梦入连涛郡，书来积雪营。",
                "泪随边雁堕，魂逐夜蝉惊。",
                "发愤巡江塔，无眠数县更。",
                "玄都一病客，兴善几回莺。",
                "贡艺披沙细，酬恩戴岳轻。",
                "心期公子念，滴酒在雕楹。"
            ]
        },
        {
            "title": "题竹溪禅院",
            "content": [
                "溪边山一色，水拥竹千竿。",
                "鸟触翠微湿，人居酷暑寒。",
                "风摇瓶影碎，沙陷履痕端。",
                "爽极青崖树，平流绿峡滩。",
                "闲来披衲数，涨后卷经看。",
                "三境通禅寂，嚣尘染著难。"
            ]
        },
        {
            "title": "对棋",
            "content": [
                "小槛明高雪，幽人斗智棋。",
                "日斜抛作劫，月午蹙成迟。",
                "倚杖湘僧算，翘松野鹤窥。",
                "侧楸敲醒睡，片石夹吟诗。",
                "雨点奁中渍，灯花局上吹。",
                "秋涛寒竹寺，此兴谢公知。"
            ]
        },
        {
            "title": "观水墨障子",
            "content": [
                "若非神助笔，砚水恐藏龙。",
                "研尽一寸墨，扫成千仞峰。",
                "壁根堆乱石，床罅插枯松。",
                "岳麓穿因鼠，湘江绽为蛩。",
                "挂衣岚气湿，梦枕浪头舂。",
                "只为少颜色，时人著意慵。"
            ]
        },
        {
            "title": "贾岛墓",
            "content": [
                "一第人皆得，先生岂不销。",
                "位卑终蜀士，诗绝占唐朝。",
                "旅葬新坟小，魂归故国遥。",
                "我来因奠洒，立石用为标。"
            ]
        },
        {
            "title": "出山睹春榜",
            "content": [
                "未老鬓毛焦，心归向石桥。",
                "指霞辞二纪，吟雪遇三朝。",
                "连席频登相，分廊尚祝尧。",
                "回眸旧行侣，免使负嵩樵。"
            ]
        },
        {
            "title": "迁村居二首",
            "content": [
                "移居入村宇，树阙见城隍。",
                "云水虽堪画，恩私不可忘。",
                "猿涎滴鹤氅，麈尾拂僧床。",
                "弃逐随樵牧，何由报稻粱。",
                "歌乐听常稀，茅亭静掩扉。",
                "槎来垂钓次，月落问安归。",
                "远客传烧研，幽禽看衲衣。",
                "眼前无俗事，松雨蜀山辉。"
            ]
        },
        {
            "title": "寄清演",
            "content": [
                "忽闻清演病，可料苦吟身。",
                "不见近诗久，徒言华发新。",
                "别来山已破，住处月为邻。",
                "几绕庭前树，于今四十春。"
            ]
        },
        {
            "title": "避暑庄严禅院",
            "content": [
                "定里无烦热，吟中达性情。",
                "入林逢客话，上塔接僧行。",
                "八水皆知味，诸翁尽得名。",
                "常论冰井近，莫便厌浮生。"
            ]
        },
        {
            "title": "送从叔书记山阴隐居",
            "content": [
                "山顶绝茅居，云泉绕枕虚。",
                "烧移僧影瘦，风展鹭行疏。"
            ]
        },
        {
            "title": "吊郑宾客",
            "content": [
                "朝行丧名节，岳色惨天风。",
                "待漏秋吟断，焚香夜直空。",
                "骨寒依垄草，家尽逐边鸿，",
                "一吊知音后，归来碎峄桐。"
            ]
        },
        {
            "title": "过野叟居",
            "content": [
                "野人居止处，竹色与山光。",
                "留客羞蔬饭，洒泉开草堂。",
                "雨余松子落，风过朮苗香。",
                "尽日无炎暑，眠君青石床。"
            ]
        },
        {
            "title": "送人赴职湘潭",
            "content": [
                "南征虽赴辟，其奈负高科。",
                "水合湘潭住，山分越国多。",
                "梅花雪共下，文    相和。",
                "白发陪官宴，红旗影里歌。"
            ]
        },
        {
            "title": "送知己",
            "content": [
                "郡清官舍冷，枕席溅山泉。",
                "药气来人外，灯光到鹤边。",
                "梦秦书印斗，思越画渔船。",
                "掷笏南归去，波涛路几千。"
            ]
        },
        {
            "title": "题南鉴公山房",
            "content": [
                "竹房开处峭，迥挂半山灯。",
                "石磬敲来穴，不知何代僧。",
                "讲归双袖雪，禅起一盂冰。",
                "唯说黄桑屐，当时着秣陵。"
            ]
        },
        {
            "title": "送舍弟之山南",
            "content": [
                "南山入谷游，去彻山南州。",
                "下马云未尽，听猿星正稠。",
                "印茶泉绕石，封国角吹楼。",
                "远宦有何兴，贫兄无计留。"
            ]
        },
        {
            "title": "圭峰溪居寄怀韦曲曹秀才",
            "content": [
                "南北飞山雪，万片寄相思。",
                "东西曲流水，千声泻别离。",
                "巴猿学导引，陇鸟解吟诗。",
                "翻羡家林赏，世人那得知。"
            ]
        },
        {
            "title": "锦城秋寄怀弘播上人",
            "content": [
                "极顶云兼冻，孤城露洗初。",
                "共辞嵩少雪，久绝贝多书。",
                "远照雁行细，寒条狖挂虚。",
                "分泉煎月色，忆就茗林居。"
            ]
        },
        {
            "title": "送人归觐河中",
            "content": [
                "青门冢前别，道路武关西。",
                "有寺云连石，无僧叶满溪。",
                "河长随鸟尽，山远与人齐。",
                "觐省波涛县，寒窗响曙鸡。"
            ]
        },
        {
            "title": "送卢少府之任巩洛",
            "content": [
                "从知东甸尉，铨注似恩除。",
                "带土移嵩术，和泉送尹鱼。",
                "印床寒鹭宿，壁记醉僧书。",
                "堂下诸昆在，无妨候起居。"
            ]
        },
        {
            "title": "上昭国水部从叔郎中",
            "content": [
                "极南极北游，东泛复西流。",
                "行匝中华地，魂销四海秋。",
                "题诗在琼府，附舶出青州。",
                "不遇一公子，弹琴吊古丘。"
            ]
        },
        {
            "title": "西蜀与崔先生话东洛旧游",
            "content": [
                "王屋峭难名，三刀梦四更。",
                "日升当地缺，星尽未天明。",
                "度雪云林湿，穿松角韵清。",
                "崔家开锦浪，忆着水窗声。"
            ]
        },
        {
            "title": "寄窦禅山薛秀才",
            "content": [
                "窦岭吟招隐，新诗满集贤。",
                "白衫春絮暖，红纸夏云鲜。",
                "琴缠江丝细，棋分海石圆。",
                "因知醉公子，虚写世人传。"
            ]
        },
        {
            "title": "题慈恩友人房",
            "content": [
                "贾生耽此寺，胜事入诗多。",
                "鹤宿星千树，僧归烧一坡。",
                "塔棱垂雪水，江色映茶锅。",
                "长久堪栖息，休言忆镜波。"
            ]
        },
        {
            "title": "龙州送裴秀才",
            "content": [
                "违拜旆旗前，松阴路半千。",
                "楼冲高雪会，驿闭乱云眠。",
                "榜挂临江省，名题赴宅筵。",
                "人求新蜀赋，应贵浣花笺。"
            ]
        },
        {
            "title": "赠宋校书",
            "content": [
                "曾伴元戎猎，寒来梦北军。",
                "闲身不计日，病鹤放归林。",
                "石上铺棋势，船中赌酒分。",
                "长言买天姥，高卧谢人群。"
            ]
        },
        {
            "title": "题玉芝赵尊师院",
            "content": [
                "晓起磬房前，真经诵百篇。",
                "漱流星入齿，照镜石差肩。",
                "静闭街西观，存思海上仙。",
                "闲听说五岳，穷遍一根莲。"
            ]
        },
        {
            "title": "贺昭国从叔员外转本曹郎中",
            "content": [
                "苔砌塔阴浓，朝回尚叫蛩。",
                "粟征山县欠，官转水曹重。",
                "灯照楼中雨，书求海上峰。",
                "诗家无骤显，一一古人踪。"
            ]
        },
        {
            "title": "江峡寇乱寄怀吟僧",
            "content": [
                "半锡探寒流，别师猿鹤洲。",
                "二三更后雨，四十字边秋。",
                "立塞吟霞石，敲鼙看雪楼。",
                "扶亲何处隐，惊梦入嵩丘。"
            ]
        },
        {
            "title": "题刘相公光德里新构茅亭",
            "content": [
                "野色迷亭晓，龙墀待押班。",
                "带涎移海木，兼雪写湖山。",
                "月白吟床冷，河清直印闲。",
                "唐封三万里，人偃翠微间。"
            ]
        },
        {
            "title": "段秀才溪居送从弟游泾陇",
            "content": [
                "抱疾寒溪卧，因循草木青。",
                "相留开夏蜜，辞去见秋萤。",
                "朔雪痕侵雍，边烽焰照泾。",
                "烟沈陇山色，西望涕交零。"
            ]
        },
        {
            "title": "乱后龙州送郑郎中兼寄郑侍御",
            "content": [
                "待车登叠嶂，经乱集鴒原。",
                "省坏兰终洁，台寒柏有根。",
                "县清江入峡，楼静雪连村。",
                "莫隐匡山社，机云受晋恩。"
            ]
        },
        {
            "title": "越公上人洛中归寄南孟家兄弟",
            "content": [
                "洛下因归去，关西忆二龙。",
                "笠漫河岸雪，衣着虢城钟。",
                "睡鸭浮寒水，樵人出远峰。",
                "何当化闾俗，护取草堂松。"
            ]
        },
        {
            "title": "吊膳曹从叔郎中",
            "content": [
                "华省支残俸，寒蔬办祭稀。",
                "安坟对白阁，买石折朱衣。",
                "蜀客弹琴哭，江鸥入宅飞。",
                "帆吹佳句远，不独遍王畿。"
            ]
        },
        {
            "title": "将之蜀别友人",
            "content": [
                "嘉陵雨色青，澹别酌参苓。",
                "到蜀高诸岳，窥天合四溟。",
                "书来应隔雪，梦觉已无星。",
                "若遇多吟友，何妨勘竺经。"
            ]
        },
        {
            "title": "登圭峰旧隐寄荐福栖白上人",
            "content": [
                "返照塔轮边，残霖滴几悬。",
                "夜寒吟病甚，秋健讲声圆。",
                "粟穗干灯焰，苔根浊水泉。",
                "西峰埋藓石，秋月即师禅。"
            ]
        },
        {
            "title": "秋宿青龙禅阁",
            "content": [
                "前山不可望，暮色渐沉规。",
                "日转须弥北，蟾来渤海西。",
                "风铃乱僧语，霜枿欠猿啼。",
                "阁外千家月，分明见里迷。"
            ]
        },
        {
            "title": "寄太白隐者",
            "content": [
                "开辟已来雪，为山长欠春。",
                "高遮辞碛雁，寒噤入川人。",
                "栈阁交冰柱，耕樵隔日轮。",
                "此中栖息者，不识两京尘。"
            ]
        },
        {
            "title": "题薛少府庄",
            "content": [
                "何须凿井饮，门占古溪居。",
                "寂寞苔床卧，寒虚玉柄书。",
                "有期登白阁，又得赏红蕖。",
                "清浅蒲根水，时看鹭啄鱼。"
            ]
        },
        {
            "title": "颜上人房（一作题西明自觉上人房）",
            "content": [
                "御沟临岸行，远岫见云生。",
                "松下度三伏，磬中销五更。",
                "雨淋经阁白，日闪剃刀明。",
                "海畔终须去，烧灯老国清。"
            ]
        },
        {
            "title": "吊侯圭常侍",
            "content": [
                "我重君能赋，君褒我解诗。",
                "三堂一拜遇，四海两心知。",
                "影挂僧挑烛，名传鹤拂碑。",
                "涪江吊孤冢，片月下峨嵋。"
            ]
        },
        {
            "title": "送东宫贾正字之蜀",
            "content": [
                "南朝献晋史，东蜀瞰巴楼。",
                "长栈怀宫树，疏峰露剑州。",
                "半空飞雪化，一道白云流。",
                "若次江边邑，宗诗为遍搜。"
            ]
        },
        {
            "title": "蕃寇侵逼南归道中",
            "content": [
                "云州三万骑，南走疾飞鹰。",
                "回碛星低雁，孤城月伴僧。",
                "敲关通汉节，倾府守河冰。",
                "无处论边事，归溪夜结罾。"
            ]
        },
        {
            "title": "题新安国寺",
            "content": [
                "佛亦遇艰难，重兴叠废坛。",
                "偃松枝旧折，画竹粉新干。",
                "开讲宫娃听，抛生禁鸟餐。",
                "钟声入帝梦，天竺化长安。"
            ]
        },
        {
            "title": "喜鸾公自蜀归",
            "content": [
                "禁院对生台，寻师到绿槐。",
                "寺高猿看讲，钟动鸟知斋。",
                "扫石月盈帚，滤泉花满筛。",
                "归来逢圣节，吟步上尧阶。"
            ]
        },
        {
            "title": "寄翠微无可上人一作无学禅师",
            "content": [
                "远近众心归，居然占翠微。",
                "展经猿识字，听法虎知非。",
                "泉注城池梦，霞生侍卫衣。",
                "玄机不可学，何似总无机。"
            ]
        },
        {
            "title": "冬日题觉公牛头兰若",
            "content": [
                "天寒高木静，一磬隔川闻。",
                "鼎水看山汲，台香扫雪焚。",
                "鹤归惟认刹，僧步不离云。",
                "石室开禅后，轮珠谢圣君。"
            ]
        },
        {
            "title": "题西明寺攻文僧林复上人房",
            "content": [
                "谁寄湘南信，阴窗砚起津。",
                "烧痕碑入集，海角寺留真。",
                "楼憩长空鸟，钟惊半阙人。",
                "御沟圆月会，似在草堂身。"
            ]
        },
        {
            "title": "秋宿经一作荆上人房",
            "content": [
                "江房无叶落，松影带山高。",
                "满寺中秋月，孤窗入夜涛。",
                "旧真悬石壁，衰发落铜刀。",
                "卧听晓耕者，与师知苦劳。"
            ]
        },
        {
            "title": "秋日曲江书事",
            "content": [
                "门摇枯苇影，落日共鸥归。",
                "园近鹿来熟，江寒人到稀。",
                "片云穿塔过，枯叶入城飞。",
                "翻怕宾鸿至，无才动礼闱。"
            ]
        },
        {
            "title": "秋宿润州刘处士江亭",
            "content": [
                "北梦风吹断，江边处士亭。",
                "吟生万井月，见尽一天星。",
                "浪静鱼冲锁，窗高鹤听经。",
                "东西渺无际，世界半沧溟。"
            ]
        },
        {
            "title": "宿长安苏雍主簿厅",
            "content": [
                "县对数峰云，官清主簿贫。",
                "听更池上鹤，伴值岳阳人。",
                "井锁煎茶水，厅关捣药尘。",
                "往来多屣步，同舍即诸邻。"
            ]
        },
        {
            "title": "吊草堂禅师",
            "content": [
                "杖屦疑师在，房关四壁蛩。",
                "贮瓶经腊水，响塔隔山钟。",
                "乳鸽沿苔井，斋猿散雪峰。",
                "如何不见性，倚遍寺前松。"
            ]
        },
        {
            "title": "送皇甫校书自蜀下峡归觐襄阳",
            "content": [
                "蜀道波不竭，巢乌出浪痕。",
                "松阴盖巫峡，雨色彻荆门。",
                "宿寺青山尽，归林彩服翻。",
                "苦吟怀冻馁，为吊浩然魂。"
            ]
        },
        {
            "title": "避地冬夜与二三禅侣吟集茅斋",
            "content": [
                "四海通禅客，搜吟会草亭。",
                "拈髭孤烛白，闭目众山青。",
                "松挂敲冰杖，垆温注月瓶。",
                "独愁悬旧旆，笏冷立残星。"
            ]
        },
        {
            "title": "赠王凤二山人",
            "content": [
                "山兄望鹤信，山弟听乌占。",
                "养药同开鼎，休棋各枕奁。",
                "相逢九江底，共到五峰尖。",
                "愿许为三友，羞将白发撏。"
            ]
        },
        {
            "title": "古柏",
            "content": [
                "手植知何代，年齐偃盖松。",
                "结根生别树，吹子落邻峰。",
                "古干经龙嗅，高烟过雁冲。",
                "可佳繁叶尽，声不碍秋钟。"
            ]
        },
        {
            "title": "同僧宿道者院",
            "content": [
                "携文过水宿，拂席四廊尘。",
                "坠果敲楼瓦，高萤映鹤身。",
                "点灯吹叶火，谈佛悟山人。",
                "尽有栖霞志，好谋三教邻。"
            ]
        },
        {
            "title": "山寺老僧",
            "content": [
                "云际众僧里，独攒眉似愁。",
                "护茶高夏腊，爱火老春秋。",
                "海浪南曾病，河冰北苦游。",
                "归来诸弟子，白遍后生头。"
            ]
        },
        {
            "title": "早春友人访别南归",
            "content": [
                "南归来取别，穷巷坐青苔。",
                "一盏薄醨酒，数枝零落梅。",
                "潮生楚驿闭，星在越楼开。",
                "明日望君处，前临风月台。"
            ]
        },
        {
            "title": "登楼",
            "content": [
                "川上值楼开，寒山四面来。",
                "竹吹人语远，峰碍鸟飞回。",
                "生死别离陌，朝昏云雨堆。",
                "谁知独立意，溅泪落莓苔。"
            ]
        },
        {
            "title": "寄贺郑常侍",
            "content": [
                "山亦怀恩地，高禽尽下飞。",
                "吏穿霞片望，僧扫月棱归。",
                "省拜墀烟近，林居玉漏微。",
                "曾令驻锡话，聊用慰攀依。"
            ]
        },
        {
            "title": "江干即事",
            "content": [
                "病卧四更后，愁闻报早衙。",
                "隔关沈水鸟，侵郭噪园鸦。",
                "吏瘦餐溪柏，身羸凭海槎。",
                "满朝吟五字，应不老烟霞。"
            ]
        },
        {
            "title": "送卢一作唐郎中赴金州",
            "content": [
                "云明天岭高，刺郡辍仙曹。",
                "危栈窥猿顶，公庭扫鹤毛。",
                "出军青壁罅，话道白眉毫。",
                "远集歌谣客，州前泊几艘。"
            ]
        },
        {
            "title": "赠道微禅师",
            "content": [
                "铜瓶涩泻水，出碛蹑莲屋。",
                "猛虎降低鼠，盘雕望小蝇。",
                "通禅五天日，照祖几朝灯。",
                "短发归林白，何妨剃未能。"
            ]
        },
        {
            "title": "送张乔下第归宣州",
            "content": [
                "诗道世难通，归宁楚浪中。",
                "早程残岳月，夜泊隔淮钟。",
                "一镜随双鬓，全家老半峰。",
                "无成来往过，折尽谢亭松。"
            ]
        },
        {
            "title": "维摩畅林居（一作题维摩畅上人房）",
            "content": [
                "诸方游几腊，五夏五峰销。",
                "越讲迎骑象，蕃斋忏射雕。",
                "冷筇和雪倚，朽栎带云烧。",
                "从此西林老，瞥然三万朝。"
            ]
        },
        {
            "title": "送人之天台",
            "content": [
                "行李一枝藤，云边晓扣冰。",
                "丹经如不谬，白发亦何能。",
                "浅井仙人境，明珠海客灯。",
                "乃知真隐者，笑就汉廷征。"
            ]
        },
        {
            "title": "下第送张霞归觐江南",
            "content": [
                "此道背于时，携归一轴诗。",
                "树沈孤鸟远，风逆蹇驴迟。",
                "草入吟房坏，潮冲钓石移。",
                "恐伤欢觐意，半路摘愁髭。"
            ]
        },
        {
            "title": "赠禅友",
            "content": [
                "散花留内殿，宫女梦谈禅。",
                "树杪开楼锁，云中认岳莲。",
                "溪声过长耳，筇节出羸肩。",
                "飞句相招宿，多逢有月天。"
            ]
        },
        {
            "title": "宿凤翔天柱寺穷易玄上人房",
            "content": [
                "天柱暮相逢，吟思天柱峰。",
                "墨研青露月，茶吸白云钟。",
                "卧语身粘藓，行禅顶拂松。",
                "探玄为一决，明日去临邛。"
            ]
        },
        {
            "title": "送远上人",
            "content": [
                "海岳两无边，去来都偶然。",
                "齿因吟后冷，心向静中圆。",
                "虫网花间井，鸿鸣雨后天。",
                "叶书归旧寺，应附载钟船。"
            ]
        },
        {
            "title": "送安抚从兄（一作口夷偶中丞）",
            "content": [
                "奉诏向军前，朱袍映雪鲜。",
                "河桥吹角冻，岳月卷旗圆。",
                "僧救焚经火，人修著钓船。",
                "六州安抚后，万户解衣眠。"
            ]
        },
        {
            "title": "龙州送人赴举",
            "content": [
                "献策赴招携，行宫积翠西。",
                "挈囊秋卷重，转栈晚峰齐。",
                "踏月趋金阙，拂云看御题。",
                "飞鸣岂回顾，独鹤困江泥。"
            ]
        },
        {
            "title": "送行脚僧",
            "content": [
                "瓶枕绕腰垂，出门何所之。",
                "毳衣沾雨重，棕笠看山欹。",
                "夜观入枯树，野眠逢断碑。",
                "邻房母泪下，相课别离词。"
            ]
        },
        {
            "title": "题云际寺",
            "content": [
                "开门风雪顶，上彻困飞禽。",
                "猿戏青冥里，人行紫阁阴。",
                "腊泉冰下出，夜磬月中寻。",
                "尽欲居岩室，如何不住心。"
            ]
        },
        {
            "title": "送知己赴濮州",
            "content": [
                "中路行僧谒，邮亭话海涛。",
                "剑摇林狖落，旗闪岳禽高。",
                "苔长空州狱，花开梦省曹。",
                "濮阳流政化，一半布风骚。"
            ]
        },
        {
            "title": "河阳道中",
            "content": [
                "冲风仍蹑冻，提辔手频呵。",
                "得事应须早，愁人不在多。",
                "雪田平入塞，烟郭曲随河。",
                "翻忆江涛里，船中睡盖蓑。"
            ]
        },
        {
            "title": "赋得送贾岛谪长江",
            "content": [
                "敲驴吟雪月，谪出国西门。",
                "行傍长江影，愁深汨水魂。",
                "筇携过竹寺，琴典在花村。",
                "饥拾山松子，谁知贾傅孙。"
            ]
        },
        {
            "title": "鄠郊山舍题赵处士林亭",
            "content": [
                "圭峰秋后叠，乱叶落寒墟。",
                "四五百竿竹，二三千卷书。",
                "云深猿拾栗，雨霁蚁缘蔬。",
                "只隔门前水，如同万里余。"
            ]
        },
        {
            "title": "送沈光赴福幕（一作送福州从事）",
            "content": [
                "泉齐岭鸟飞，雨熟荔枝肥。",
                "南斗看应近，北人来恐稀。",
                "潮浮廉使宴，珠照岛僧归。",
                "幕下逢迁拜，何官着茜衣。"
            ]
        },
        {
            "title": "中秋月",
            "content": [
                "四十五秋宵，月分千里毫。",
                "冷沉中岳短，光溢太行高。",
                "不寐清人眼，移栖湿鹤毛。",
                "露华台上别，吟望十年劳。"
            ]
        },
        {
            "title": "锦江陪兵部郑侍郎话诗著棋",
            "content": [
                "落叶溅吟身，会棋云外人。",
                "海枯搜不尽，天定著长新。",
                "月上分题遍，钟残布子匀。",
                "忘餐二绝境，取意铸陶钧。"
            ]
        },
        {
            "title": "送曹郎中南归时南中用军",
            "content": [
                "桂水净和天，南归似谪仙。",
                "系绦轻象笏，买布接蛮船。",
                "海气蒸鼙软，江风激箭偏。",
                "罢郎吟乱里，帝远岂知贤。"
            ]
        },
        {
            "title": "郑补阙山居",
            "content": [
                "高节谏垣客，白云居静坊。",
                "马饥餐落叶，鹤病晒残阳。",
                "野雾昏朝烛，溪笺惹御香。",
                "相招倚蒲壁，论句夜何长。"
            ]
        },
        {
            "title": "赠唐山人",
            "content": [
                "垂须长似发，七十色如  。",
                "醉眼青天小，吟情太华低。",
                "千年松绕屋，半夜雨连溪。",
                "邛蜀路无限，往来琴独携。"
            ]
        },
        {
            "title": "送云卿上人游安南（一作送僧游南海）",
            "content": [
                "春往海南边，秋闻半夜蝉。",
                "鲸吞洗钵水，犀触点灯船。",
                "岛屿分诸国，星河共一天。",
                "长安却回日，松偃旧房前。"
            ]
        }
    ]
}