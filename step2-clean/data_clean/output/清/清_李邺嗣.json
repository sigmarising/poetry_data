{
    "dynasty": "清",
    "author": "李邺嗣",
    "intro": "",
    "items": [
        {
            "title": "口占呈全完白四首",
            "content": [
                "先生七十健非常，好事频来索寿章。",
                "但使岁餐园豆饱，人间何用“大还”方？"
            ]
        },
        {
            "title": "西陵绝句诗十四首",
            "content": [
                "春雁仍飞竟不还，两湖风物总潸潸。",
                "北来高士今谁在，可有人登望洛山。"
            ]
        },
        {
            "title": "江上",
            "content": [
                "乱余野老哭，天地黯然愁。",
                "绝爨吹磷火，颓垣凑髑髅。",
                "梦依荐黍定，家对旅葵秋。",
                "尚有征租吏，频从白屋搜。"
            ]
        },
        {
            "title": "善哉行",
            "content": [
                "登山采薇，重茧下山。幽壑飞霜，百草失颜。",
                "蟋蟀就田，行复入户。秋气迁人，我栖何所？",
                "抠衣夜立，瞻拜天枢。明明华汉，下烛微躯。",
                "壮气不居，我发易迈。志郁万年，其过乃大。",
                "采薇硁硁，是为末节。臣靡不死，复兴夏室。"
            ]
        },
        {
            "title": "泊定海夜哭",
            "content": [
                "惊心前日事，野立久仓皇。",
                "鳀壑沉楼舰，鼍宫葬国殤。",
                "空城霾日脚，旧垒堕星芒。",
                "横海威名重，何时下战洋？"
            ]
        },
        {
            "title": "西陵绝句诗十四首",
            "content": [
                "沙涨钱塘事莫无，赪山浪到定山枯。",
                "莫言白马扬波缓，尚有重潮文大夫。"
            ]
        },
        {
            "title": "口占呈全完白四首",
            "content": [
                "每到秋深摘满筐，须教烂煮妙非常。",
                "诸公任设盘中馔，不及先生豆荚香。"
            ]
        },
        {
            "title": "口占呈全完白四首",
            "content": [
                "一盂佳豆一编诗，两物相当请易之。",
                "若说尝来风味好，杲堂犹自略便宜。"
            ]
        },
        {
            "title": "泊定海夜哭",
            "content": [
                "飘泊吾生事，孤篷复一方。",
                "江烽催鬓雪，野爨燎衣霜。",
                "草木俱兵气，亲朋半战场。",
                "犹怜心未已，啼眼望南阳。"
            ]
        },
        {
            "title": "哀甬东",
            "content": [
                "江干一夜雨，何处洗腥尘。",
                "赤野丰乌食，青烟杂马磷。",
                "鬼房愁近夜，怨草虑无春。",
                "此日高苍意，应怜三户民。"
            ]
        },
        {
            "title": "哀甬东",
            "content": [
                "战垒村村见，愁云日日浓。",
                "乱骸争白草，旧鬼失青松。",
                "不断三江鼓，难消八月烽。",
                "山居何处好，比屋有新春。"
            ]
        },
        {
            "title": "西陵绝句诗十四首",
            "content": [
                "司马坟前客过频，灰飞常见纸钱新。",
                "岂如哭祭文山客，只有西台甲乙人。"
            ]
        },
        {
            "title": "口占呈全完白四首",
            "content": [
                "全家豆种晚逾良，粒粒肥甘荚亦香。",
                "记得白斋诗句好：满园秋兴过南庄。"
            ]
        },
        {
            "title": "泊定海夜哭",
            "content": [
                "频年国破泪，此日更难收。",
                "积血知龙斗，遗民问马流。",
                "乾坤迷鼓角，风雨溅刀头。",
                "太息残生在，黄冠何所投。"
            ]
        },
        {
            "title": "铁围",
            "content": [
                "铁围重入骨余劖，满国荆茨不可芟。",
                "野旷侧身愁短褐，园荒托命失长镵。",
                "三更自啮明茎草，一叶图开弱水帆。",
                "欲逗残生竟何事，日来新制稻畦衫。",
                ""
            ]
        },
        {
            "title": "泊定海夜哭",
            "content": [
                "我实愁来此，荒荒天地昏。",
                "悲风嘶虎石，毅鬼立蛟门。",
                "国史千年寄，臣心一日论。",
                "关河戎马在，何地可招魂？"
            ]
        },
        {
            "title": "西陵绝句诗十四首",
            "content": [
                "五寺钟声送夕曛，女冠犹着旧宫裙。",
                "葫芦井畔伤心语，只许东洲遗老闻。"
            ]
        },
        {
            "title": "哀甬东",
            "content": [
                "穹庐夜徙后，野哭动江东。",
                "乱瓦栖云脚，荒炊坐马通。",
                "霾深天未白，雾滃日难红。",
                "庙火睢阳见，悲吟动晚风。"
            ]
        },
        {
            "title": "钳头一章招华、杨诸公",
            "content": [
                "忆向西台哭不禁，钳头此日续南音。",
                "冰城初筑君先入，剑树犹开我复临。",
                "干弱支天留士气，霜青薙草见臣心。",
                "重泉疑隔无多路，预逐香风梦去寻。"
            ]
        },
        {
            "title": "哀甬东",
            "content": [
                "筚栗频吹断，经旬敢一行。",
                "巷初投犬吠，市稍贺人声。",
                "家在移前尽，身从定后惊。",
                "太平真足慕，容易偃柴荆。"
            ]
        },
        {
            "title": "西陵绝句诗十四首",
            "content": [
                "三台夕照尚余曛，相望于坟与岳坟。",
                "一自苍公藏骨后，湖山如画遂三分。"
            ]
        }
    ]
}