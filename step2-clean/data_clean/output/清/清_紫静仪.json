{
    "dynasty": "清",
    "author": "紫静仪",
    "intro": "字季娴，浙江钱塘人。有《凝香诗钞》",
    "items": [
        {
            "title": "送顾启姬北上",
            "content": [
                "一片桃花水，盈盈送客舟。",
                "春来万物柳，叶叶是离愁。 ",
                "顾我穷途者，逢君意气投。",
                "烟虹时染翰，风月几登楼。",
                "只合熏香坐，谁堪鼓市游。",
                "燕台一回首，云白古杭州。"
            ]
        },
        {
            "title": "秋分日忆用济",
            "content": [
                "遇节思吾子，吟诗对夕曛。",
                "燕将明日去，秋向此时分。 ",
                "逆旅空弹铗，生涯只卖文。",
                "归帆宜早挂，莫待雪纷纷。"
            ]
        },
        {
            "title": "长信宫",
            "content": [
                "玉台妆罢无人见，伤心空自悲团扇。",
                "秋草偏生长信宫，春风只在昭阳殿。",
                "殿里君王酒半熏，娇歌雅舞争纷纷。",
                "三千锦帐飘香麝，十二长裙散彩云。",
                "众中别有人如玉，新妆艳艳娇红烛。",
                "不许寒鸦带月啼，恐惊春燕衔花宿。",
                "谁怜长夜梦难成，忽度流莺似有情。",
                "片月高高挂天汉，千秋照应妾心明。"
            ]
        },
        {
            "title": "勖用济",
            "content": [
                "君不见侯家夜夜朱筵开，残杯冷炙谁怜才。",
                "长安三上不得意，蓬头垢面仍归来。",
                "呜呼世情日千变，驾车食肉人争羡。",
                "读书弹琴聊自娱，古来哲士能贫贱。"
            ]
        },
        {
            "title": "子用济有远行诗以贻之",
            "content": [
                "野雀从南来，翩翩思择木。",
                "感此主人贤，飞鸣集其屋。 ",
                "才地非独优，处卑愿已足。",
                "矧有嘉树林，朝昏托栖宿。",
                "鹰獐过莫窥，猬罗无由触。",
                "哀彼黄鸟诗，长谣念邦族。"
            ]
        },
        {
            "title": "子用济有远行诗以贻之",
            "content": [
                "吾子廉吏孙，读书昧生理。",
                "三十未成名，徒然还乡里。 ",
                "外侮旋复来，内忧方未已。",
                "忽然远行役，披衣中夜起。",
                "明星光在天，河流正弥弥。",
                "行云有返期，游子靡所止。",
                "揽涕下高堂，长途从此始。"
            ]
        },
        {
            "title": "与冢妇朱柔则",
            "content": [
                "深闺白日静，熏香垂罗帱。",
                "病起罢膏沐，淡若明河秋。 ",
                "自汝入家门，操作苦不休。",
                "萍藻既鲜洁，牖户还绸缪。",
                "丈夫志四方，钱刀非所求。",
                "惜哉时未遇，林下聊优游。",
                "相对理琴瑟，逸响随风流。",
                "潜龙慎勿用，牝鸡乃遗羞。",
                "寄言闺中子，柔顺其无忧。"
            ]
        }
    ]
}