{
    "dynasty": "清",
    "author": "吴嘉纪",
    "intro": "（1618-1684），字宾贤，一字野人，江苏泰州人。隐居家乡，生活贫困。有《陋轩诗集》。作品表现了他的民族感情，也有不少篇章反映了人民的疾苦和自己的艰难遭遇。风格苍劲，以白描擅长。",
    "items": [
        {
            "title": "挽王秀才斌",
            "content": [
                "赋诗悲乱世，易箦及芳春。",
                "夙昔宁知佛？精魂实避秦。",
                "老妻单冷墅，残帙委流尘。",
                "杖履难重遇，桃花处处津。"
            ]
        },
        {
            "title": "挽王秀才斌",
            "content": [
                "怀抱人难测，衣冠自不迂。",
                "传经多弟子，结友半屠沽。",
                "死去文章在，年凶产业芜。",
                "故林沧海畔，鸣噪尽饥乌。"
            ]
        },
        {
            "title": "泊船观音门十首",
            "content": [
                "鼓鼙声飒飒，道路色凄凄。",
                "盘髻妇驰马，横刀兵捉鸡。",
                "山城常罢市，帝里已成畦。",
                "黄屋光辉瓦，纷纷碎入泥。"
            ]
        },
        {
            "title": "泊船观音门十首",
            "content": [
                "即以山为郭，坚完世所稀。",
                "云鸿应得度，塞马竟如归！",
                "陇雨耕时大，人烟战后微。",
                "年年禾与黍，养得骆驼肥！"
            ]
        },
        {
            "title": "次韵答黄鸣六见怀",
            "content": [
                "乾坤何处可题诗？画里江山雨洗时。",
                "水起峰低人不见，云生树冷鹤先知。"
            ]
        },
        {
            "title": "临场歌",
            "content": [
                "掾豺隶狼，新例临场；十日东淘，五日南梁。",
                "趋役少迟，场吏大怒；骑马入草，鞭出灶户。",
                "东家贳醪，西家割彘；殚力供给，负却公税。",
                "后乐前钲，鬼咤人惊；少年大贾，币帛将迎。",
                "帛高者止，与笑月下；来日相过，归比折价。",
                "笞挞未歇，优人喧阗；危笠次第，宾客登筵。",
                "堂上高会，门前卖子；盐丁多言，箠折牙齿。"
            ]
        },
        {
            "title": "凄风行，伤饥灶也",
            "content": [
                "凄风细雨何连绵？昼暗如夜飞湿烟。",
                "几千万家东海边，六七十日无青天。",
                "生计断绝，老人幸先就下泉。",
                "孩提无襦，长随母眠；阿母眠醒，腹馁不得眠。",
                "壮者起望西邻，乞食尘市，不复来还。",
                "回望东邻，八口闭柴扉，扉外青草春芊芊。",
                "水响溅溅，鬼泣涟涟。",
                "官长惄然，分俸籴谷，更日夕劳苦，劝富户各出籴谷金钱。",
                "富户踟蹰聚议，此户彼户，一斛两斛商量捐。"
            ]
        },
        {
            "title": "冶春绝句和王阮亭先生",
            "content": [
                "冈北冈南上朝日，落花游骑乱纷纷。",
                "如何松下几杯土，不见儿孙来上坟？"
            ]
        },
        {
            "title": "冶春绝句和王阮亭先生",
            "content": [
                "寒烟生处有归鸦，短棹残阳各去家。",
                "依旧笙歌满城郭，黄昏留与玉勾斜。"
            ]
        },
        {
            "title": "冶春绝句和王阮亭先生",
            "content": [
                "杂管繁弦奏野航，听来声调是伊凉。",
                "边关子弟江南老，今日曲中逢故乡。"
            ]
        },
        {
            "title": "答栎下先生",
            "content": [
                "穷冬伏枕何人问？栎下先生寄我诗。",
                "远问只愁身便死，怜才几见泪沾颐。",
                "吟成梁甫徒增慨，老遇钟期不厌迟。",
                "冰雪溪头扶病起，为君珍重夕阳时！"
            ]
        },
        {
            "title": "玉钩斜",
            "content": [
                "莫叹他乡死，君王也不归。",
                "年年野棠树，花在路旁飞。"
            ]
        },
        {
            "title": "内人生日",
            "content": [
                "潦倒邱园二十秋，亲炊葵藿慰余愁。",
                "绝无暇日临青镜，频过凶年到白头。",
                "海气荒凉门有燕，溪光摇荡屋如舟。",
                "不能沽酒持相祝，依旧归来向尔谋。"
            ]
        },
        {
            "title": "九日寄徐式家",
            "content": [
                "清波晃荡荻花齐，徙倚衡门独杖藜。",
                "家在水中霜降早，船行林半鹭飞低。",
                "凶年酒贵乡人醒，返照村空寡妇啼。",
                "浦溆黄昏君不见，凉风衰柳思凄凄。"
            ]
        },
        {
            "title": "卖书祀母",
            "content": [
                "母没悲今日，儿贫过昔时。",
                "人间无乐岁，地下共长饥，",
                "白水当花荐，黄粱对雨炊。",
                "莫言书寡效，今已慰哀思！"
            ]
        },
        {
            "title": "打鲥鱼",
            "content": [
                "打鲥鱼，供上用。",
                "船头密网犹未下，官长已鞴驿马送。",
                "樱桃入市笋味好，今岁鲥鱼偏不早。",
                "观者倏忽颜色欢，玉鳞跃出江中澜。",
                "天边举匕久相迟，冰填箬护付飞骑。",
                "君不见金台铁瓮路三千，却限时辰二十二。"
            ]
        },
        {
            "title": "李家娘",
            "content": [
                "城中山白死人骨，城外水赤死人血。",
                "杀人一百四十万，新城旧城内有几人活？",
                "妻方对镜，夫已堕首；腥刀入鞘，红颜随走。",
                "西家女，东家妇，如花李家娘，亦落强梁手。",
                "手牵拽语，兜离笳吹。团团日低．归拥曼睩蛾眉。",
                "独有李家娘，不入穹庐栖。",
                "岂无利刃，断人肌肤，转嗔为悦，心念彼姝，",
                "彼姝孔多，容貌不如他。",
                "岂是贪生，夫子昨分散，未知存与亡。",
                "女伴何好，发泽衣香，甘言来劝李家娘。",
                "李家娘，肠崩摧，箠挞磨灭，珠玉成灰。",
                "愁思结衣带，千结百结解不开。",
                "李家娘，坐军中，夜深起望，不见故夫子，",
                "唯闻战马嘶悲风；又见邗沟月，清辉漾漾明心胸。",
                "令下止杀残人生，寨外人来，殊似舅声。",
                "云我故夫子，身没乱刀兵。恸仆厚地，哀号苍旻！",
                "夫既殁，妻复何求？脑髓与壁，心肺与雠。",
                "不嫌剖腹截头，俾观者觳觫似羊牛。",
                "若羊若牛何人？东家妇，西家女。来日撤营北去，驰驱辛苦。",
                "鸿鹄飞上天，毚兔不离土。乡园回忆李家娘，明驼背上泪如雨!"
            ]
        },
        {
            "title": "一钱行赠林茂之",
            "content": [
                "先生春秋八十五，芒鞋重踏扬州路。",
                "故交但有丘茔存，白杨催尽留枯根。",
                "昔游倏过五十载，江山宛然人代改。",
                "满地干戈杜老贫，囊底徒余一钱在。",
                "桃花李花三月天，同君扶杖上渔船。",
                "杯深颜热城市远，却展空囊碧水前。",
                "酒人一见皆垂泪，乃是先朝万历钱。"
            ]
        },
        {
            "title": "哀羊裘为孙八赋",
            "content": [
                "孙八壮年已白头，十年歌哭古扬州。",
                "囊底黄金散已尽，笥中存一羔羊裘。",
                "晨起雪渚渚，取裘覆儿女；",
                "亭午号朔风，儿持衣而翁。",
                "风声雪片夜满牖，殷勤自解护阿妇。",
                "裘之温暖诚足珍，不得众身为一身。",
                "吁嗟乎，长安天子非故人，羊裘冷落对邗水。",
                "他年姓字齐严光，今日饥寒累妻子。"
            ]
        },
        {
            "title": "绝句",
            "content": [
                "白头灶户低草房，",
                "六月煎盐烈火旁。",
                "走出门前炎日里，",
                "偷闲一刻是乘凉。"
            ]
        },
        {
            "title": "打鲥鱼",
            "content": [
                "打鲥鱼，暮不休。",
                "前鱼已去后鱼稀，搔白官人旧黑头。",
                "贩夫何曾得偷买，胥徒两岸争相待。",
                "人马销残日无算，百计但求鲜味在。",
                "民力谁知夜益穷！驿亭灯火接重重。",
                "山头食藿杖藜叟，愁看燕吴一烛龙。"
            ]
        }
    ]
}