{
    "dynasty": "清",
    "author": "黄云",
    "intro": "",
    "items": [
        {
            "title": "雨中书事",
            "content": [
                "病里仍愁四十过，学书学剑两蹉跎。",
                "白翻野饭炊粳稻，绿染秋衣制芰荷。",
                "远道西风吹客鬓，空江暮雨湿渔蓑。",
                "村醪急办青钱买，儿女灯前且笑歌。"
            ]
        },
        {
            "title": "白沟次东之金台韵（又见《储柴墟集》）",
            "content": [
                "西山郁高寒，青绕燕代阔。",
                "我行春已深，絮纩尚未脱。",
                "平生四方志，眼底才圭撮。",
                "区区白沟河，编简不能剟。",
                "经涞流渐广，赴海倾莫遏。",
                "欲渡仍徘徊，缅怀开运末。",
                "兹惟辽晋疆，终古抱嗟咄。",
                "天公愤余腥，老雨夜来泼。",
                "堂堂十六州，幅员一朝割。",
                "桑君漫周旋，国旱尔为魃。",
                "中原杀戮尽，胡忍犬美括。",
                "哀哉黄龙府，回首饭无钵。",
                "横流到靖康，戎马屡南跋。",
                "往事勿具陈，忧竞猝难豁。",
                "居人讳言兵，唯记粘与曷。"
            ]
        },
        {
            "title": "吴江王氏月湖",
            "content": [
                "水云千顷浩无边，萧爽微芃扫翳烟。",
                "海底鱼龙还出没，夜深河汉亦澄鲜。",
                "倒披宫锦淋漓醉，快展湘云放浪眠。",
                "逸兴遄飞鸥梦远，流光孤洁照沉渊。"
            ]
        },
        {
            "title": "常熟致道观七星桧",
            "content": [
                "琴川古迹得纵观，七桧象斗罗仙坛。",
                "真人手植自梁代，燧人之火不及钻。",
                "成形成象两昭应，斟酌元气其无端。",
                "阴敷古殿覆玉座，星宫瞻天肃圣颜。",
                "侍女左右更修洁，仙袂欲举垂云鬟。",
                "坚贞铿戛悟玄理，至文无文朴反顽。",
                "深根穿散福地脉，万牛挽之并力难。",
                "雷雨藏蓄太阴黑，骨节显露莓苔干。",
                "偃仰诘屈更披折，矫若撑拄郁若盘。",
                "猿臂争攫凌险绝，鹤形孤高梳羽翰。",
                "大小斧劈惜皴裂，赤皮含生细叶攒。",
                "萧森夜拂箕尾动，耸拔昼涵湖腹宽。",
                "索綯绞纽互联络，风涛鼓舞交苍寒。",
                "角崩爪秃龙虎斗，鲲化海翻鹏快抟。",
                "鬼神出入倏忽际，厥状诡异穷莫殚。",
                "时逢有道天锡瑞，甘露履降和井丹。",
                "真人上仙念下土，架虬归来乐盘桓。",
                "浩歌适应金石响，楼居合共朝霞飧。",
                "酒泻天瓢不可挹，与山并峙青巑岏。",
                "仙标出尘几千丈，拟作蓬莱玉树看。",
                "傲兀阅世间荣瘁，卦之剥复时危安。",
                "铜驼荆棘仍变故，其上日月跳双丸。",
                "蜀柏犹能尊汉统，岱松宁免污秦官。",
                "青牛已随紫气远，孔桧系道遭摧残。",
                "偶然托迹仙境静，此后历数知如干。",
                "毕宏韦偃久绝笔，白石老子图冰纨。",
                "我生好古聊纪咏，豪奇安得追苏韩。",
                "置像亦如楚颂橘，石厓磨镌垂不刊。"
            ]
        },
        {
            "title": "夏日书事寄吴水部德徵",
            "content": [
                "夏木垂阴覆小堂，图书生润日消长。",
                "遗音过耳栗留语，余馥清心薝卜香。",
                "懒仆畬田耕卤莽，顽儿越户步踉跄。",
                "行吟坐睡多闲适，自至南风足午凉。"
            ]
        },
        {
            "title": "唐伯虎",
            "content": [
                "走马春城遍绿烟，挥金随处拥婵娟。",
                "自家花样天机杼，笑领蓬莱第一仙。"
            ]
        },
        {
            "title": "再次韵",
            "content": [
                "济时勋业已无成，堆案图书境界清。",
                "黄落素秋归社燕，绿阴朱夏语流莺。",
                "宦情自向衰年薄，山色还同故国明。",
                "混迹渔樵真吏隐，日携吴酒对君倾。"
            ]
        },
        {
            "title": "题春草图",
            "content": [
                "野烧痕回一雨过，村童放牧散平坡。",
                "祢衡洲畔埋愁远，建业城边积恨多。",
                "谁见夜深嘶石马，那知岁久没铜驼。",
                "江淹赋别魂销处，春水遥连漫绿波。"
            ]
        },
        {
            "title": "萧斋坐雨感怀书事（二首）",
            "content": [
                "残书遍阅就窗明，少畅闲情赖鸟声。",
                "断送春归花事了，一番细雨绿阴成。"
            ]
        },
        {
            "title": "次吴工部夜集韵兼述鄙意",
            "content": [
                "脱帻掀髯折堕簪，语长真似吐丝蚕。",
                "乞身岂待三宜去，养寿应无七不堪。",
                "屈产昔曾空冀北，人生只合住江南。",
                "赓诗赖有梅花主，吟处宜题退隐庵。"
            ]
        },
        {
            "title": "日夕",
            "content": [
                "寂居山之阿，木叶明返照。",
                "阴厓凝晚色，余霞尚鲜耀。",
                "远心望烟海，孤兴凌仙峤。",
                "归牧驱牛马，溪船罢渔钓。",
                "闭门归动息，默以领众妙。"
            ]
        },
        {
            "title": "林先生官舍新成",
            "content": [
                "燕雀纷来贺落成，成行花竹表官清。",
                "邻家或过墙头酒，山木频啼谷口莺。",
                "雨涨碧溪春浪细，日斜青壁晚霞明。",
                "一醒一醉胡然异，怀抱寻常得尽倾。"
            ]
        },
        {
            "title": "萧斋坐雨感怀书事（二首）",
            "content": [
                "三月琴川四月还，虞山佳处尽跻攀。",
                "曾于拂水岩头望，一塔烟中认玉山。"
            ]
        },
        {
            "title": "送何龙若归京口",
            "content": [
                "米家画里放船回，一路看山倦眼开。",
                "只恐还乡无旧业，桃花空傍战场栽。"
            ]
        },
        {
            "title": "青溪月夜，续灯庵即事",
            "content": [
                "莫信繁华擅六朝，茅庵深坐话清宵。",
                "金陵万事都如梦，月色犹留旧板桥。"
            ]
        }
    ]
}