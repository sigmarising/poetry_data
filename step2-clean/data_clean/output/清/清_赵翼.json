{
    "dynasty": "清",
    "author": "赵翼",
    "intro": "（1727--1814） 清史学家、文学家。字云崧、耘松，号瓯北。江苏阳湖（ 今常州）人。乾隆进士。官至贵西兵备道。旋辞官，主讲安定书院。长于史学，考据精赅。论诗主“独创”，反摹拟。五、七言古诗中有些作品，嘲讽理学，隐寓对时政的不满之情。所著有《廿二史札记》、《陔余丛考》、《瓯北诗钞》、《瓯北诗话》等。",
    "items": [
        {
            "title": "后园居诗",
            "content": [
                "有客忽叩门，来送润笔需。",
                "乞我作墓志，要我工为谀。",
                "言政必龚黄，言学必程朱。",
                "吾聊以为戏，如其意所需。",
                "补缀成一篇，居然君子徒。",
                "核诸其素行，十钧无一铢。",
                "其文倘传后，谁复知贤愚？或且引为据，竟入史册摹。",
                "乃知青史上，大半亦属诬。",
                "",
                ""
            ]
        },
        {
            "title": "野步",
            "content": [
                "峭寒催换木棉裘，倚仗郊原作近游。",
                "最是秋风管闲事，红他枫叶白人头。"
            ]
        },
        {
            "title": "西湖晤袁子才喜赠",
            "content": [
                "不曾识面早相知，良会真诚意外奇。",
                "才可必传能有几，老犹得见未嫌迟。",
                "苏堤二月如春水，杜牧三生鬓有丝。",
                "一个西湖一才子，此来端不枉游资。"
            ]
        },
        {
            "title": "和友人落花诗",
            "content": [
                "绮窗一枕小游仙，肠断秾华过去缘。",
                "薄命生遭风雨妒，多情枉受蝶蜂怜。",
                "更无一语归何处，再欲相逢动隔年！绿已成荫芳草歇，鬓丝愁绝杜樊川。"
            ]
        },
        {
            "title": "山行杂诗",
            "content": [
                "山云才滃起，顷刻雨点飘。",
                "乃知云变雨，不必到层霄。",
                "只在百丈间，即化甘澍膏。",
                "君看云薄处，曦影如隔绡。",
                "自是此雨上，仍有赤日高。"
            ]
        },
        {
            "title": "论诗",
            "content": [
                "诗解穷人我未空，想因诗尚不曾工。",
                "熊鱼自笑贪心甚，既要工诗又怕穷。"
            ]
        },
        {
            "title": "论诗",
            "content": [
                "少时学语苦难圆，只道工夫半未全。",
                "到老始知非力取，三分人事七分天。"
            ]
        },
        {
            "title": "论诗",
            "content": [
                "满眼生机转化钧，天工人巧日争新。",
                "预支五百年新意，到了千年又觉陈。"
            ]
        },
        {
            "title": "论诗",
            "content": [
                "只眼须凭自主张，",
                "纷纷艺菀漫雌黄。",
                "矮人看戏何曾见，",
                "都是随人说短长。"
            ]
        },
        {
            "title": "论诗",
            "content": [
                "李杜诗篇万人传，至今已觉不新鲜。",
                "江山代有才人出，各领风骚数百年。"
            ]
        }
    ]
}