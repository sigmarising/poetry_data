{
    "dynasty": "清",
    "author": "严遂成",
    "intro": "（1694--？） 清诗人。字崧瞻，一作崧占，又字海珊，浙江乌程（今吴 兴）人。雍正进士。能诗，后人以与厉鹗、钱载、王又曾、袁牧、吴锡麒并列为“浙西六家”。所著以《明史杂咏》较为有名。又有《诗经序传辑疑》、《海珊诗钞》等。",
    "items": [
        {
            "title": "龙泉关",
            "content": [
                "燕晋分疆处，雄关控上游。",
                "地寒峰障日，天近鹗横秋。",
                "虎护千年树，人披六月裘。",
                "夜来风不止，严鼓出谯楼。"
            ]
        },
        {
            "title": "渡鄱阳",
            "content": [
                "烟与水无际，迷茫小洞庭。",
                "潮回三楚白，山压五湖青。",
                "苇折雁声苦，风多鱼气腥。",
                "扬舲一极目，何处吊湘灵？"
            ]
        },
        {
            "title": "白水岩瀑布",
            "content": [
                "万里水汇一水大，訇訇声闻十里外。",
                "岩口逼仄势更凶，夺门而出悬白龙。",
                "龙须带雨浴日红，金光玉色相荡舂。",
                "雪净鲛绡落刀尺，大珠小珠飘随风。",
                "风折叠之绘变相，三降三升石不让。",
                "有如长竿倒拍肉飞仙，中绝援绳跃复上。",
                "伏犀埋头不敢出，怀宝安眠遮步障。",
                "我欲割取此水置袖中，曰恒燠若书乾封。",
                "叩门絜瓶滴马鬃，搞苗平地青芃芃。",
                "岂不贤于谷泉之在香炉峰，坐享大名而无功。"
            ]
        },
        {
            "title": "砥柱峰",
            "content": [
                "河从受降城，北折径南注。",
                "万山束缚之，龙性驯不怒。",
                "及兹下三门，喷礴流悬布。",
                "砥柱屹当冲，四傍绝依附。",
                "何所恃而傲，力与河伯忤？",
                "摧刚终成柔，条分左右去。",
                "卷土趋向东，昏垫逮徐豫。",
                "神禹无治法，计穷吁天助。",
                "铲除昆仑山，绝河之来路。",
                "西海为尾闾，是龙安身处。"
            ]
        }
    ]
}