{
    "dynasty": "清",
    "author": "施闰章",
    "intro": "（1618-1683），字尚白，号愚山、蠖斋，晚号矩斋，安徽宣城人。有《施愚山先生学余诗集》等。与宋琬齐名，号\"南施北宋\"。其诗远承其乡人宋梅尧臣的传统而又有变化，风格高雅淡素。论诗主张言之有物，反对虚华空泛，作诗须有学力，注重修养。他的不少作品，对清初社会的黑暗，人民的苦难，有真实的反映。",
    "items": [
        {
            "title": "至南旺",
            "content": [
                "客倦南来路，河分向北流。",
                "明朝望乡泪，流不到江头。"
            ]
        },
        {
            "title": "舟中立秋",
            "content": [
                "垂老畏闻秋，年光逐水流。",
                "阴云沉岸草，急雨乱滩舟。",
                "时事诗书拙，军储岭海愁。",
                "洊饥今有岁，倚棹望西畴。"
            ]
        },
        {
            "title": "燕子矶",
            "content": [
                "绝壁寒云外，孤亭落照间。",
                "六朝流水急，终古白鸥闲。",
                "树暗江城雨，天青吴楚山。",
                "矶头谁把钓？向夕未知还。"
            ]
        },
        {
            "title": "过湖北山家",
            "content": [
                "路回临石岸，树老出墙根。",
                "野水合诸涧，桃花成一村。",
                "呼鸡过篱栅，行酒尽儿孙。",
                "老矣吾将隐，前峰恰对门。"
            ]
        },
        {
            "title": "浮萍兔丝篇",
            "content": [
                "浮萍寄洪波，飘飘东复西，",
                "兔丝罥乔柯，袅袅复离披。",
                "兔丝断有日，浮萍合有时。",
                "浮萍语兔丝：离合安可知？",
                "健儿东南征，马上倾城姿。",
                "轻罗作障面，顾盼生光仪。",
                "故夫从旁窥，拭目惊且疑。",
                "长跪问健儿：毋乃贱子妻？",
                "贱子分已断，买妇商山陲。",
                "但愿一相见，永诀从此辞。",
                "相见肝肠绝，健儿心乍悲。",
                "自言亦有妇，商山生别离。",
                "我戍十余载、不知从阿谁。",
                "尔妇既我乡，便可会路岐。",
                "宁知商山妇，复向健儿啼",
                "本执君箕帚，弃我忽如遗。",
                "黄雀从乌飞，比翼长参差。",
                "雄飞占新巢，雌伏思旧枝。",
                "两雄相顾诧，各自还其雌。",
                "雌雄一时合，双泪沾裳衣。"
            ]
        },
        {
            "title": "泊樵舍",
            "content": [
                "涨减水愈急，秋阴未夕昏。",
                "乱山成野戍，黄叶自江村。",
                "带雨疏星见，回风绝岸喧。",
                "经过多战舰，茅屋几家存？"
            ]
        }
    ]
}