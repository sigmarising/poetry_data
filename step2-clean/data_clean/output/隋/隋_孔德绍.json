{
    "dynasty": "隋",
    "author": "孔德绍",
    "intro": "会稽人， 有清才。事窦建德，初为景城丞，后为内史侍郎，典书檄。建德败，太宗诛之。诗十二首。",
    "items": [
        {
            "title": "送蔡君知入蜀二首",
            "content": [
                "金陵已去国，铜梁忽背飞。",
                "失路远相送，他乡何日归。",
                "灵关九折险，蜀道二星遥。",
                "乘槎若有便，希泛广陵潮。"
            ]
        },
        {
            "title": "句",
            "content": [
                "谁分菱花影，还看蓬鬓秋。"
            ]
        },
        {
            "title": "落叶（一作孔绍安诗）",
            "content": [
                "早秋惊叶落，飘零似客心。",
                "翻飞未肯下，犹言惜故林。"
            ]
        },
        {
            "title": "赋得华亭鹤",
            "content": [
                "华亭失侣鹤，乘轩宠遂终。",
                "三山凌苦雾，千里激悲风。",
                "心危白露下，声断彩弦中。",
                "何言斯物变，翻覆似辽东。"
            ]
        },
        {
            "title": "赋得涉江采芙蓉",
            "content": [
                "莲舟泛锦碛，极目眺江干。",
                "沿流渡楫易，逆浪取花难。",
                "有雾疑川广，无风见水宽。",
                "朝来采摘倦，讵得久盘桓。"
            ]
        },
        {
            "title": "观太常奏新乐",
            "content": [
                "大君膺宝历，出豫表功成。",
                "钧天金石响，洞庭弦管清。",
                "八音动繁会，九变叶希声。",
                "和云留睿赏，熏风悦圣情。",
                "盛烈光韶濩，易俗迈咸英。",
                "窃吹良无取，率舞抃群生。"
            ]
        },
        {
            "title": "送舍利宿定普岩",
            "content": [
                "仁祠表虚旷，祇园展肃恭。",
                "栖息翠微岭，登顿白云峰。",
                "映流看夜月，临峰听晓钟。",
                "涧芳十步草，崖阴百丈松。",
                "萧然遥路绝，无复市朝踪。"
            ]
        },
        {
            "title": "登白马山护明寺",
            "content": [
                "名岳标形胜，危峰远郁纡。",
                "成象建环极，大壮阐规模。",
                "层台耸灵鹫，高殿迩阳乌。",
                "暂同游阆苑，还类入仙都。",
                "三休开碧岭，万户洞金铺。",
                "摄心罄前礼，访道挹中虚。",
                "遥瞻尽地轴，长望极天隅。",
                "白云起梁栋，丹霞映栱栌。",
                "露花疑濯锦，泉月似沉珠。",
                "今日桃源客，相雇失归涂。"
            ]
        },
        {
            "title": "王泽岭遭洪水",
            "content": [
                "地籁风声急，天津云色愁。",
                "悠然万顷满，俄尔百川浮。",
                "还似金堤溢，翻如碧海流。",
                "惊涛遥起鹭，回岸不分牛。",
                "徒知怀赵景，终是倦阳侯。",
                "木梗诚无托，芦灰岂暇求。",
                "思得乘槎便，萧然河汉游。"
            ]
        },
        {
            "title": "夜宿荒村",
            "content": [
                "绵绵夕漏深，客恨转伤心。",
                "抚弦无人听，对酒时独斟。",
                "故乡万里绝，穷愁百虑侵。",
                "秋草思边马，绕枝惊夜禽。",
                "风度谷余响，月斜山半阴。",
                "劳歌欲叙意，终是白头吟。"
            ]
        },
        {
            "title": "行经太华",
            "content": [
                "纷吾世网暇，灵岳展幽寻。",
                "寥廓风尘远，杳冥川谷深。",
                "山昏五里雾，日落二华阴。",
                "疏峰起莲叶，危塞隐桃林。",
                "何必东都外，此处可抽簪。"
            ]
        },
        {
            "title": "南隐游泉山",
            "content": [
                "名山狎招隐，俗外远相求。",
                "还如倒景望，忽似阆风游。",
                "临崖俯大壑，披雾仰飞流。",
                "岁积松方偃，年深椿欲秋。",
                "野花开石镜，云叶掩山楼。",
                "何须问方士，此处即瀛洲。"
            ]
        },
        {
            "title": "送蔡君知入蜀",
            "content": [
                "金陵已去国，铜梁忽背飞。",
                "失路远相送，他乡何日归。"
            ]
        }
    ]
}