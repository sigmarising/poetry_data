{
    "dynasty": "隋",
    "author": "孔绍安",
    "intro": "越州山阴人。陈尚书奂之子。少诵古文集数十万言，外兄虞世南叹异之。与词人孙万寿笃忘年好，时人称为孙孔。隋末，为监察御史。归唐，拜内史舍人。恩礼甚厚，尝诏撰梁史，未成而卒。有文集五十卷，今存诗七首。",
    "items": [
        {
            "title": "伤顾学士",
            "content": "迢递双崤道，超忽三川湄。此中俱失路，思君不可思。\r\n游人行变橘，逝者遽焚芝。忆昔江湖上，同咏子衿诗。\r\n何言陵谷徙，翻惊邻笛悲。陈根非席卉，繐帐异书帷。\r\n与善成空说，歼良信在兹。今日严夫子，哀命不哀时。"
        },
        {
            "title": "结客少年场行",
            "content": "结客佩吴钩，横行度陇头。雁在弓前落，云从阵后浮。\r\n吴师惊燧象，燕将警奔牛。转蓬飞不息，冰河结未流。\r\n若使三边定，当封万户侯。"
        },
        {
            "title": "赠蔡君",
            "content": "畴昔同幽谷，伊尔迁乔木。赫奕盛青紫，讨论穷简牍。"
        },
        {
            "title": "咏夭桃",
            "content": "结叶还临影，飞香欲遍空。不意馀花落，翻沉露井中。"
        },
        {
            "title": "侍宴咏石榴",
            "content": "可惜庭中树，移根逐汉臣。只为来时晚，花开不及春。"
        },
        {
            "title": "落叶",
            "content": "早秋惊落叶，飘零似客心。\r\n翻飞未肯下，犹言惜故林。"
        },
        {
            "title": "别徐永元秀才",
            "content": "金汤既失险，玉石乃同焚。\r\n坠叶还相覆，落羽更为群。\r\n岂谓三秋节，重伤千里分。\r\n促离弦更转，幽咽水难闻。\r\n欲训相思处，山川间白云。"
        }
    ]
}