{
    "dynasty": "隋",
    "author": "江总",
    "intro": "",
    "items": [
        {
            "title": "诗",
            "content": "恼杀未归客。\r\n桃花埙眼醉。"
        },
        {
            "title": "应诏诗",
            "content": "绿桷朱帘金刻凤。\r\n雕梁绣柱玉幡螭。"
        },
        {
            "title": "姬人怨服散篇",
            "content": "薄命夫壻好神仙。\r\n逆愁高飞向紫烟。\r\n金丹欲成犹百炼。\r\n玉酒新熟几千年。\r\n妾家邯郸好轻薄。\r\n特忿仙童一丸药。\r\n自悲行处绿苔生。\r\n何悟啼多红粉落。\r\n莫轻小妇狎春风。\r\n罗袜也得步河宫。\r\n云车欲驾应相待。\r\n羽衣未去幸须同。\r\n不学箫史还楼上。\r\n会逐姮娥戏月中。"
        },
        {
            "title": "姬人怨",
            "content": "天寒海水惯相知。\r\n空床明月不相宜。\r\n庭中芳桂憔悴叶。\r\n井上疎桐零落枝。\r\n寒灯作花羞夜短。\r\n霜鴈多情恒结伴。\r\n非为陇水望秦川。\r\n直置思君肠自断。"
        },
        {
            "title": "内殿赋新诗",
            "content": "兔影脉脉照金铺。\r\n虬水滴滴泻玉壸。\r\n绮翼雕甍迩清汉。\r\n虹梁紫柱丽黄图。\r\n风高暗绿凋残柳。\r\n雨驶芳红湿晚芙。\r\n三五二八佳年少。\r\n百万千金买歌笑。\r\n偏着故人织素诗。\r\n愿奏秦声采莲调。\r\n织女今夕渡银河。\r\n当见新秋停玉梭。"
        },
        {
            "title": "闺怨篇",
            "content": "蜘蛛作丝满帐中。\r\n芳草结叶当行路。\r\n红脸脉脉一生啼。\r\n黄鸟飞飞有时度。\r\n故人虽故昔经新。\r\n新人虽新复应故。"
        },
        {
            "title": "闺怨篇",
            "content": "寂寂青楼大道边。\r\n纷纷白雪绮窗前。\r\n池上鸳鸯不独自。\r\n帐中苏合还空然。\r\n屏风有意障明月。\r\n灯火无情照独眠。\r\n辽西水冻春应少。\r\n蓟北鸿来路几千。\r\n愿君关山及早度。\r\n念妾桃李片时妍。"
        },
        {
            "title": "新入姬人应令诗",
            "content": "洛浦流风漾淇水。\r\n秦楼初日度阳台。\r\n玉轶轻轮五香散。\r\n金灯夜火百花开。\r\n非是妖姬渡江日。\r\n定言神女隔河来。\r\n来时向月别姮娥。\r\n别时清吹晴箫史。\r\n数钱拾翠争佳丽。\r\n拂红点黛何相似。\r\n本持纤腰惑楚宫。\r\n暂回舞袖惊吴市。\r\n新人羽帐挂流苏。\r\n故人网户织蜘蛛。\r\n梅花柳色春难遍。\r\n情来春去在须臾。\r\n不用庭中赋绿草。\r\n但愿思着弄明珠。"
        },
        {
            "title": "秋日新宠美人应令诗",
            "content": "后宫唯闻莫琼树。\r\n绝世复有宋容华。\r\n皆自争名进女弟。\r\n定觉双飞胜荡家。\r\n愿并迎春比翼燕。\r\n常作照日同心花。\r\n闻道艳歌时易调。\r\n忖许新恩那久要。\r\n翠眉未画自生愁。\r\n玉脸含啼还似笑。\r\n角枕千娇荐芬香。\r\n若使琴心一曲奏。\r\n幽兰度曲不可终。\r\n阳台梦里自应通。\r\n秋树相思一枝绿。\r\n为插贱妾两鬟中。"
        },
        {
            "title": "春日诗",
            "content": "水苔宜溜色。\r\n山樱助落晖。\r\n浴鸟沉还戏。\r\n飘花度不归。"
        },
        {
            "title": "别永新侯",
            "content": "送君张掖郡。\r\n分悲函谷关。\r\n欲知肠断绝。\r\n浮云去不还。"
        },
        {
            "title": "侍宴赋得起坐弹鸣琴诗",
            "content": "丝传园客意。\r\n曲奏楚妃情。\r\n罕有知音者。\r\n空劳流水声。"
        },
        {
            "title": "答王筠早朝守建阳门开诗",
            "content": "金兔犹悬魄。\r\n铜龙欲启扉。\r\n三条息行火。\r\n百雉照初晖。\r\n御沟槐影出。\r\n仙掌露光晞。"
        },
        {
            "title": "同庾信答林法师诗",
            "content": "客行七十岁。\r\n岁暮远徂征。\r\n塞云凝不解。\r\n陇水冻无声。\r\n君看日远近。\r\n为忖长安城。"
        },
        {
            "title": "奉和东宫经故妃旧殿诗",
            "content": "故殿看看冷。\r\n空阶步步悲。\r\n犹忆窥窗处。\r\n还如解佩时。\r\n苔生无意早。\r\n燕入有言迟。\r\n若令归就月。\r\n照见不须疑。"
        },
        {
            "title": "咏双阙诗",
            "content": "象阙连驰道。\r\n天字照方疏。\r\n刻凤栖清汉。\r\n图龙入紫虚。\r\n屡逢膏露洒。\r\n几遇祥烟初。\r\n竞言百尺丽。\r\n宁方万丈余。"
        },
        {
            "title": "赋咏得琴诗",
            "content": "可怜峄阳木。\r\n雕为绿绮琴。\r\n田文垂睫泪。\r\n卓女弄弦心。\r\n戏鹤闻应舞。\r\n游鱼听不沉。\r\n楚妃幸勿叹。\r\n此异丘中吟。"
        },
        {
            "title": "衡州九日诗",
            "content": "秋日正凄凄。\r\n茅茨复萧瑟。\r\n姬人荐初酝。\r\n幼子问残疾。\r\n园菊抱黄华。\r\n庭榴剖珠实。\r\n聊以著书情。\r\n暂遣他乡日。"
        },
        {
            "title": "赋得三五明月满诗",
            "content": "三五兔辉成。\r\n浮阴冷复轻。\r\n只轮非战反。\r\n团扇少歌声。\r\n云前来往色。\r\n水上动摇明。\r\n况复高楼照。\r\n何嗟揽不盈。"
        },
        {
            "title": "赋得泛泛水中凫诗",
            "content": "归凫沸卉同。\r\n乱下芳塘中。\r\n出没时衔藻。\r\n飞鸣忽扬风。\r\n浮深或不息。\r\n戏广若乘空。\r\n春鹦徒有赋。\r\n还笑在金笼。"
        },
        {
            "title": "哭鲁广达诗",
            "content": "黄泉虽抱恨。\r\n白日自留名。\r\n悲君感义死。\r\n不作负恩生。"
        },
        {
            "title": "赋得携手上河梁应诏诗",
            "content": "早秋天气凉。\r\n分手关山长。\r\n云愁数处黑。\r\n木落几枝黄。\r\n鸟归犹识路。\r\n流去不知乡。\r\n秦川心断绝。\r\n何悟是河梁。"
        },
        {
            "title": "赋得谒帝承明庐诗",
            "content": "雾开仁寿殿。\r\n云绕承明庐。\r\n轮停绀幰引。\r\n马度红尘余。\r\n香貂拜黻衮。\r\n花绶拂玄除。\r\n谒帝升清汉。\r\n何殊入紫虚。"
        },
        {
            "title": "夏日还山庭诗",
            "content": "独于幽栖地。\r\n山庭暗女萝。\r\n涧渍长低筱。\r\n池开半卷荷。\r\n野花朝暝落。\r\n盘根岁月多。\r\n停樽无赏慰。\r\n狎鸟自经过。"
        },
        {
            "title": "三善殿夜望山灯诗",
            "content": "百花疑吐夜。\r\n四照似含春。\r\n的的连星出。\r\n亭亭向月新。\r\n采珠非合浦。\r\n赠佩异江滨。\r\n若任扶桑路。\r\n堪言并日轮。"
        },
        {
            "title": "春夜山庭诗",
            "content": "春夜芳时晚。\r\n幽庭野气深。\r\n山疑刻削意。\r\n树接纵横阴。\r\n户对忘忧草。\r\n池惊旅浴禽。\r\n樽中良得性。\r\n物外知余心。"
        },
        {
            "title": "幷州羊肠坂诗",
            "content": "三春别帝乡。\r\n五月度羊肠。\r\n本畏车轮折。\r\n翻嗟马骨伤。\r\n惊风起朔鴈。\r\n落照尽胡桑。\r\n关山定何许。\r\n徒御惨悲凉。"
        },
        {
            "title": "赋得空闺怨诗",
            "content": "荡妻怨独守。\r\n卢姬伤独居。\r\n瑟上调弦落。\r\n机中织素余。\r\n自羞泪无燥。\r\n翻觉梦成虚。\r\n复嗟长信阁。\r\n寂寂往来疎。"
        },
        {
            "title": "和衡阳殿下高楼看妓诗",
            "content": "起楼侵碧汉。\r\n初日照红妆。\r\n弦心艳卓女。\r\n曲误动周郎。\r\n并歌时转黛。\r\n息舞暂分香。\r\n挂缨银烛下。\r\n莫笑玉钗长。"
        },
        {
            "title": "经始兴广果寺题恺法师山房诗",
            "content": "息舟候香埠。\r\n怅别在寒林。\r\n竹近交枝乱。\r\n山长绝径深。\r\n轻飞入定影。\r\n落照有疎阴。\r\n不见投云状。\r\n空留折桂心。"
        },
        {
            "title": "别袁昌州诗",
            "content": "客子叹途穷。\r\n此别异西东。\r\n关山嗟坠叶。\r\n歧路悯征蓬。\r\n别鹤声声远。\r\n愁云处处同。"
        },
        {
            "title": "别袁昌州诗",
            "content": "河梁望陇头。\r\n分手路悠悠。\r\n徂年惊若电。\r\n别日欲成秋。\r\n黄鹄飞飞远。\r\n青山去去愁。\r\n不言云雨散。\r\n更似东西流。"
        },
        {
            "title": "咏李诗",
            "content": "嘉树春风早。\r\n春风花落新。\r\n但见成蹊处。\r\n几得正冠人。\r\n当知露井侧。\r\n复与夭桃邻。"
        },
        {
            "title": "侍宴瑶泉殿诗",
            "content": "水亭通枍诣。\r\n石路接堂皇。\r\n野花不识采。\r\n旅竹本无行。\r\n雀惊疑欲曙。\r\n蝉噪似含凉。\r\n何言金殿侧。\r\n亟奉瑶池觞。"
        },
        {
            "title": "侍宴临芳殿诗",
            "content": "钟箭自徘徊。\r\n皇堂荐羽杯。\r\n桥平疑水落。\r\n石迥见山开。\r\n林前暝色静。\r\n花处近香来。\r\n西嵫伤抚夕。\r\n北阁滥游陪。"
        },
        {
            "title": "和张记室源伤往诗",
            "content": "小妇当垆夜。\r\n夫壻凯归年。\r\n正歌千里曲。\r\n翻入九重泉。\r\n机中未断素。\r\n瑟上本留弦。\r\n空帐临牕掩。\r\n孤灯向壁燃。\r\n还悲寒陇曙。\r\n松短未生烟。"
        },
        {
            "title": "七夕诗",
            "content": "汉曲天榆冷。\r\n河边月桂秋。\r\n婉娈期今夕。\r\n霰飖渡浅流。\r\n轮随列宿动。\r\n路逐彩云浮。\r\n横波翻泻泪。\r\n束素反缄愁。\r\n此时机杼息。\r\n独向红妆羞。"
        },
        {
            "title": "咏蝉诗",
            "content": "白露凉风吹。\r\n朱明落照移。\r\n鸣条噪林柳。\r\n流响遍台池。\r\n忖声如易得。\r\n寻忽却难知。"
        },
        {
            "title": "山庭春日诗",
            "content": "洗沐惟五日。\r\n栖迟在一丘。\r\n古楂横近涧。\r\n危石耸前洲。\r\n岸绿开河柳。\r\n池红照海榴。\r\n野花宁待晦。\r\n山虫讵识秋。\r\n人生复能几。\r\n夜烛非长游。"
        },
        {
            "title": "卞山楚庙诗",
            "content": "苹藻祈明德。\r\n倚棹息岩阿。\r\n忽听晨鸡曙。\r\n非复楚宫歌。\r\n闲阶薙宿荠。\r\n古木断悬萝。\r\n帷堂寂易晚。\r\n桴鼓自相和。\r\n盛祀流百世。\r\n英威定几何。"
        },
        {
            "title": "摄官梁小庙诗",
            "content": "小序诗纪云。\r\n梁有小庙。\r\n太祖太夫人庙也。\r\n非嫡故别立庙。\r\n南史曰。\r\n侯景寇建邺。\r\n诏以总权兼太常卿守小庙。\r\n畴昔游依所。\r\n今日荐樱时。\r\n宪章诚有革。\r\n岁月遂难思。\r\n故人独之子。\r\n官联更在兹。\r\n虚檐静暮雀。\r\n洞户映光丝。\r\n平生复能几。\r\n语事必伤悲。"
        },
        {
            "title": "赋得一日成三赋应令诗",
            "content": "副君睿赏遒。\r\n清夜北园游。\r\n下笔成三赋。\r\n传觞对九秋。\r\n飞文绮縠采。\r\n落纸波涛流。\r\n树密寒蝉响。\r\n檐暗雀声愁。\r\n绿溆明层殿。\r\n青山照近楼。\r\n此时盛礼物。\r\n顾省良若抽。"
        },
        {
            "title": "借刘太常说文诗",
            "content": "刘棻慕子云。\r\n许慎询景伯。\r\n硕学该虫篆。\r\n奇文秀鸟迹。\r\n曰余徒下帷。\r\n待问垂重席。\r\n不诣王充市。\r\n聊投班玩籍。\r\n三写徧钻研。\r\n六书多补益。\r\n幽居服药饵。\r\n山宇生虚白。\r\n留连嗣芳杜。\r\n旷荡依泉石。\r\n夫君爱满堂。\r\n愿言驰下泽。"
        },
        {
            "title": "咏采甘露应诏诗",
            "content": "祥露晓氛氲。\r\n上林朝晃朗。\r\n千行珠树出。\r\n万叶琼枝长。\r\n徐轮动仙驾。\r\n清晏留神赏。\r\n丹水波涛泛。\r\n黄山烟雾上。\r\n风亭翠旆开。\r\n云殿朱弦响。\r\n徒知恩礼洽。\r\n自怜名实爽。"
        },
        {
            "title": "至德二年十一月十二日升德施山斋三宿决定罪",
            "content": "四知无矫志。\r\n二施启幽心。\r\n简通避人物。\r\n偃息还山林。\r\n曲涧停驺响。\r\n交枝落幔阴。\r\n池台聚冻雪。\r\n栏牖噪归禽。\r\n石彩无新故。\r\n峯形讵古今。\r\n大车何杳杳。\r\n奔马遂骎骎。\r\n何以修六念。\r\n虔诚在一音。\r\n未泛慈舟远。\r\n徒令愿海深。"
        },
        {
            "title": "营湼盘忏还涂作诗",
            "content": "小序祯明二年仲冬。\r\n摄山栖霞寺布法师。\r\n只尔待终。\r\n余以此月十七日宿昔入山。\r\n仰为师氏营湼盘忏。\r\n还途有此作。\r\n可否同一贯。\r\n生死亦一条。\r\n况期灭尽者。\r\n岂是俗中要。\r\n人道离羣怆。\r\n冥期出世遥。\r\n留连入涧曲。\r\n宿昔陟岩椒。\r\n石溜冰便断。\r\n松霜日自销。\r\n向崖云叆叇。\r\n出谷雾飘飖。\r\n勿言无大隐。\r\n归来即市朝。"
        },
        {
            "title": "岁暮还宅诗",
            "content": "悒然想泉石。\r\n驱驾出城台。\r\n翫竹春前笋。\r\n惊花雪后梅。\r\n青山殊可对。\r\n黄卷复时开。\r\n长绳岂系日。\r\n浊酒倾一杯。"
        },
        {
            "title": "游摄山栖霞寺诗",
            "content": "小序祯明元年太岁丁未四月十九日癸亥。\r\n入摄山展慧布法师。\r\n忆谢灵运集还故山入石壁中寻昙隆道人有诗一首十一韵。\r\n今此拙作。\r\n仍学康乐之体。\r\n霡霂时雨霁。\r\n清和孟夏肇。\r\n栖宿绿野中。\r\n登顿丹霞杪。\r\n敬仰高人德。\r\n抗志尘物表。\r\n三空豁已悟。\r\n万有一何小。\r\n始从情所寄。\r\n冥期谅不少。\r\n荷衣步林泉。\r\n麦气凉昏晓。\r\n乘风面泠泠。\r\n候月临皎皎。\r\n烟崖憇古石。\r\n云路排征鸟。\r\n披径怜森沉。\r\n攀条惜杳袅。\r\n平生忘是非。\r\n朽谢岂矜矫。\r\n五凈自此涉。\r\n六尘庶无扰。"
        },
        {
            "title": "入摄山栖霞寺诗",
            "content": "小序壬寅年十月十八日。\r\n入摄山栖霞寺。\r\n登岸极峭。\r\n颇畅怀抱。\r\n至德元年癸卯十月二十六日。\r\n又再游此寺。\r\n布法司施菩萨戒。\r\n甲辰年十月二十五日。\r\n奉送金像还山。\r\n限以时务。\r\n不得恣情淹留。\r\n乙巳年十一月十六日。\r\n更获拜礼。\r\n仍停山中宿。\r\n永夜留连。\r\n栖神悚听。\r\n但交臂不停。\r\n薪指俄谢。\r\n率制此篇。\r\n以记即目。\r\n俾后来赏来。\r\n知余山志。\r\n凈心抱冰雪。\r\n暮齿逼桑榆。\r\n太息波川迅。\r\n悲哉人世拘。\r\n岁华皆采获。\r\n冬晚共严枯。\r\n濯流济八水。\r\n开襟入四衢。\r\n兹山灵妙合。\r\n当与天地俱。\r\n石濑乍深浅。\r\n崖烟递有无。\r\n缺碑横古隧。\r\n盘木卧荒涂。\r\n行行备履历。\r\n步步辚威纡。\r\n高僧迹共远。\r\n胜地心相符。\r\n樵隐各有得。\r\n丹青独不渝。\r\n遗风伫芳桂。\r\n比德喻生刍。\r\n寄言长往客。\r\n凄然伤鄙夫。"
        },
        {
            "title": "摄山栖霞寺山房夜坐简徐祭酒周尚书幷同游羣",
            "content": "澡身事珠戒。\r\n非是学金丹。\r\n月磴时横枕。\r\n云崖宿解鞍。\r\n梵宇调心易。\r\n禅庭数息难。\r\n石涧水流静。\r\n山牕叶去寒。\r\n君思北阙驾。\r\n我惜东都冠。\r\n翻愁夜钟尽。\r\n同志不盘桓。"
        },
        {
            "title": "明庆寺诗",
            "content": "十五诗书日。\r\n六十轩冕年。\r\n名山极历览。\r\n胜地殊留连。\r\n幽厓耸绝壁。\r\n洞穴泻飞泉。\r\n金河知证果。\r\n石室乃安禅。\r\n夜梵闻三界。\r\n朝香彻九天。\r\n山阶步皎月。\r\n涧户听凉蝉。\r\n市朝沾草露。\r\n淮海作桑田。\r\n何言望钟岭。\r\n更复切秦川。"
        },
        {
            "title": "庚寅年二月十二日游虎丘山精舍诗",
            "content": "纵棹怜回曲。\r\n寻山静见闻。\r\n每从芳杜性。\r\n须与俗人分。\r\n贝塔涵流动。\r\n花台偏领芬。\r\n蒙茏出檐桂。\r\n散漫绕牕云。\r\n情幽岂狥物。\r\n志远易惊羣。\r\n何由狎鱼鸟。\r\n不愿屈玄纁。"
        },
        {
            "title": "在陈旦解酲共哭顾舍人诗",
            "content": "独酌一樽酒。\r\n高咏七哀诗。\r\n何言蒿里别。\r\n非复竹林期。\r\n阶荒郑公草。\r\n户閴董生帷。\r\n人随暮槿落。\r\n客共晚莺悲。\r\n年髪两如此。\r\n伤心讵几时。"
        },
        {
            "title": "诒孔中丞奂诗",
            "content": "我行五岭表。\r\n辞乡二十年。\r\n闻莺欲动咏。\r\n披雾即依然。\r\n畴昔同寮宷。\r\n今随年代改。\r\n借问藏书处。\r\n唯君故人在。\r\n故人名宦高。\r\n霜简肃权豪。\r\n谁知怀九叹。\r\n徒然泣二毛。\r\n步出东郊望。\r\n心游江海上。\r\n遇物便今古。\r\n何为不惆怅。\r\n初晴原野开。\r\n宿雨润条枚。\r\n丛花曙从发。\r\n一鸟雾中来。\r\n淹留兰蕙苑。\r\n吟啸芳菲晚。\r\n忘怀静躁间。\r\n自觉风尘远。\r\n白社聊可依。\r\n青山乍采薇。\r\n钟牙乃得性。\r\n语默岂同归。"
        },
        {
            "title": "入龙丘岩精舍诗",
            "content": "法堂犹集鴈。\r\n仙竹几成龙。\r\n聊承丹桂馥。\r\n远视白云峰。\r\n风牕穿石窦。\r\n月牖拂霜松。\r\n暗谷留征鸟。\r\n空林彻夜钟。\r\n阴崖未辨色。\r\n叠树岂知重。\r\n溘此哀时命。\r\n吁嗟世不容。\r\n无由访詹尹。\r\n何去复何从。"
        },
        {
            "title": "秋日游昆明池诗",
            "content": "灵沼萧条望。\r\n游人意绪多。\r\n终南云影落。\r\n渭北雨声过。\r\n蝉噪金堤柳。\r\n鹭饮石鲸波。\r\n珠来照似月。\r\n织处写成河。\r\n此时临水叹。\r\n非复采莲歌。"
        },
        {
            "title": "三日侍宴宣猷堂曲水诗",
            "content": "上巳娱春禊。\r\n芳辰喜月离。\r\n北宫命箫鼓。\r\n南馆列旌麾。\r\n绣柱擎飞阁。\r\n雕轩傍曲池。\r\n醉鱼沉远岫。\r\n浮枣漾清漪。\r\n落花悬度影。\r\n飞丝不碍枝。\r\n树动丹楼出。\r\n山斜翠磴危。\r\n礼周羽爵遍。\r\n乐阕光阴移。"
        },
        {
            "title": "赠贺左丞萧舍人诗",
            "content": "輶轩通八表。\r\n旌节骛三秦。\r\n听歌酬敏对。\r\n继好伫行人。\r\n贺生思沉郁。\r\n萧弟学纷纶。\r\n共有笔端誉。\r\n皆为席上珍。\r\n离羣徒悄悄。\r\n征旅日駪駪。\r\n黄河分太史。\r\n一曲悲千里。\r\n海内平生亲。\r\n中朝流寓士。\r\n痛哉悯梁祚。\r\n于焉三十祀。\r\n钟仪絷不归。\r\n盛宪悲何已。\r\n陇头心断绝。\r\n尔为参生死。\r\n回首望长安。\r\n犹如蜀道难。\r\n函关分地轴。\r\n华岳接天坛。\r\n行旜方境逝。\r\n去棹舣江干。\r\n芦花霜外白。\r\n枫叶水前丹。\r\n翔鸥方怯冻。\r\n落鴈不胜弹。\r\n辉辉盛王道。\r\n时务婴疲老。\r\n九流倦耳目。\r\n十年变怀抱。\r\n何以敦歧路。\r\n凄然缀辞藻。\r\n江南有桂枝。\r\n塞北无萱草。\r\n斗酒未为别。\r\n垂堂深自保。"
        },
        {
            "title": "赠洗马袁朗别诗",
            "content": "贾谊登朝日。\r\n终军对奏年。\r\n校文升广内。\r\n抚剑入崇贤。\r\n奇才殊艳逸。\r\n将别更留连。\r\n驱车命铙管。\r\n拱坐面林泉。\r\n池寒稍下鴈。\r\n木落久无蝉。\r\n露侵山扉月。\r\n霜开石路烟。\r\n高谈无与慰。\r\n迟尔报华篇。"
        },
        {
            "title": "宴乐修堂应令诗",
            "content": "肃城通甲观。\r\n承华启画堂。\r\n北宫降恩赏。\r\n西园度羽觞。\r\n殊私奉玉裕。\r\n终宴在金房。\r\n庭晖连树彩。\r\n檐影接云光。\r\n仙如伊水驾。\r\n乐似洞庭张。\r\n弹丝命琴瑟。\r\n吹竹动笙簧。\r\n庸疎滥应阮。\r\n衰朽恧连章。"
        },
        {
            "title": "侍宴玄武观诗",
            "content": "诘晓三春暮。\r\n新雨百花朝。\r\n星宫移渡{罒/干}。\r\n天驷动行镳。\r\n斾转苍龙阙。\r\n尘飞饮马桥。\r\n翠观迎斜照。\r\n丹楼望落潮。\r\n鸟声云里出。\r\n树影浪中摇。\r\n歌吟奉天咏。\r\n未必待闻韶。"
        },
        {
            "title": "秋日侍宴娄苑湖应诏诗",
            "content": "翠渚还銮辂。\r\n瑶池命羽觞。\r\n千门响云跸。\r\n四泽动荣光。\r\n玉轴昆池浪。\r\n金舟太液张。\r\n虹旗照岛屿。\r\n凤盖绕林塘。\r\n野静重阴阔。\r\n淮秋水气凉。\r\n雾开楼阙近。\r\n日逈烟波长。\r\n洛宴谅斯在。\r\n镐饮讵能方。\r\n朽劣叨荣遇。\r\n簪笏奉周行。"
        },
        {
            "title": "秋日登广州城南楼诗",
            "content": "秋城韵晚笛。\r\n危榭引清风。\r\n远气疑埋剑。\r\n惊禽似避弓。\r\n海树一边出。\r\n山云四面通。\r\n野火初烟细。\r\n新月半轮空。\r\n塞外离羣客。\r\n颜鬓早如蓬。\r\n徒怀建邺水。\r\n复想洛阳宫。\r\n不及孤飞鴈。\r\n独在上林中。"
        },
        {
            "title": "释奠诗应令",
            "content": "肃仰鸿化。\r\n恭闻盛典。\r\n人握悬藜。\r\n家藏瑚琏。\r\n顾惟朽谢。\r\n暮识肤浅。\r\n恩谬爵浮。\r\n心惭貌{忄典}。"
        },
        {
            "title": "释奠诗应令",
            "content": "年灰迭起。\r\n星管环周。\r\n春凋树色。\r\n日藻川流。\r\n雪花迟舞。\r\n云叶双抽。\r\n雾开金堨。\r\n冰销石沟。"
        },
        {
            "title": "释奠诗应令",
            "content": "奠余币久。\r\n辰良景暮。\r\n黍稷非馨。\r\n苹蘩式昨。\r\n崇敬台保。\r\n昭彰审谕。\r\n翠盖移阴。\r\n斑轮徐渡。"
        },
        {
            "title": "释奠诗应令",
            "content": "闲歌有节。\r\n合舞惟恭。\r\n阶陈罇篚。\r\n庭列笙镛。\r\n誉宣四学。\r\n业阐三雍。\r\n森沉灵宇。\r\n依稀神纵。"
        },
        {
            "title": "释奠诗应令",
            "content": "肆礼虞庠。\r\n弘风阙里。\r\n降心下问。\r\n劳谦让齿。\r\n五方耸听。\r\n百辟倾耳。\r\n济济耆生。\r\n莘莘胄子。"
        },
        {
            "title": "释奠诗应令",
            "content": "于赫上嗣。\r\n毓德元良。\r\n崇贤既辟。\r\n驰道飞芳。\r\n仪刑震象。\r\n问望离方。\r\n夏戈秋钥。\r\n日就月将。"
        },
        {
            "title": "释奠诗应令",
            "content": "希代明王。\r\n应期圣主。\r\n裁成品物。\r\n奄有区宇。\r\n篇籍芬场。\r\n尉书照府。\r\n笼猌七十。\r\n驱驭三五。"
        },
        {
            "title": "静卧栖霞寺房望徐祭酒诗",
            "content": "绝俗俗无侣。\r\n修心心自斋。\r\n连崖夕气合。\r\n虚宇宿云霾。\r\n卧藤新接户。\r\n欹石久成阶。\r\n树声非有意。\r\n禽戏似忘怀。\r\n故人市朝狎。\r\n心期林壑乖。\r\n唯怜对芳杜。\r\n可以为吾侪。"
        },
        {
            "title": "释奠诗应令",
            "content": "敬逊三德。\r\n厥修六艺。\r\n师圣发蒙。\r\n尊儒启滞。\r\n若括资羽。\r\n如金待砺。\r\n雅道聿兴。\r\n教学无替。"
        },
        {
            "title": "别南海宾化侯诗",
            "content": "石关通越井。\r\n蒲涧迩灵洲。\r\n此地何辽敻。\r\n羣英逐远游。\r\n高才袁彦伯。\r\n令誉许文休。\r\n悠焉值君子。\r\n复此映芳猷。\r\n崤函多险涩。\r\n星管壮环周。\r\n分歧泣世道。\r\n念别伤边秋。\r\n断山时结雾。\r\n平海若无流。\r\n惊鹭一羣起。\r\n哀猿数处愁。\r\n是日送归客。\r\n为情自可求。\r\n终谢能鸣鴈。\r\n还同不系舟。\r\n其如江海泣。\r\n惆怅徒离忧。"
        },
        {
            "title": "长相思",
            "content": "长相思。\r\n久离别。\r\n征夫去远芳音灭。\r\n湘水深。\r\n陇头咽。\r\n红罗斗帐里。\r\n绿绮清弦绝。\r\n逶迤百尺楼。\r\n愁思三秋结。"
        },
        {
            "title": "宛转歌",
            "content": "七夕天河白露明。\r\n八月涛水秋风惊。\r\n楼中恒闻哀响曲。\r\n塘上复有辛苦行。\r\n不解何意悲秋气。\r\n直置无秋悲自生。\r\n不怨前阶促织鸣。\r\n偏愁别路捣衣声。\r\n别燕差池自有返。\r\n离蝉寂寞讵含情。\r\n云聚怀情四望台。\r\n月冷相思九重观。\r\n欲题芍药诗不成。\r\n来采芙蓉花已散。\r\n金樽送曲韩娥起。\r\n玉柱调弦楚妃叹。\r\n翠眉结恨不复开。\r\n宝鬓迎秋度前乱。\r\n湘妃拭泪洒贞筠。\r\n筴药浣衣何处人。\r\n步步香飞金薄履。\r\n盈盈扇掩珊瑚唇。\r\n已言采桑期陌上。\r\n复能解佩就江滨。\r\n竞入华堂要花枕。\r\n争开羽帐奉华茵。\r\n不惜独眠前下钓。\r\n欲许便作后来薪。\r\n后来瞑瞑同玉床。\r\n可怜颜色无比方。\r\n谁能巧笑特窥井。\r\n乍取新声学绕梁。\r\n宿处留娇堕黄珥。\r\n镜前含笑弄明珰。\r\n菤葹摘心心不尽。\r\n茱萸折叶叶更芳。\r\n已闻能歌洞箫赋。\r\n讵是故爱邯郸倡。"
        },
        {
            "title": "梅花落",
            "content": "腊月正月早惊春。\r\n众花未发梅花新。\r\n可怜芬芳临玉台。\r\n朝攀晚折还复开。\r\n长安少年多轻薄。\r\n两两共唱梅花落。\r\n满酌金巵催玉柱。\r\n落梅树下宜歌舞。\r\n金谷万株连绮甍。\r\n梅花密处藏娇莺。\r\n桃李佳人欲相照。\r\n摘叶牵花来并笑。\r\n杨柳条青楼上轻。\r\n梅花色白雪中明。\r\n横笛短箫凄复切。\r\n谁知柏梁声不绝。"
        },
        {
            "title": "杂曲",
            "content": "泰山言应可转移。\r\n新宠不信更参差。\r\n合欢锦带鸳鸯鸟。\r\n同心绮袖连理枝。\r\n皎皎新秋明月开。\r\n早露飞萤暗里来。\r\n鲸灯落花殊未尽。\r\n虬水银箭莫相催。\r\n非是神女期河汉。\r\n别有仙姬入吹台。\r\n未眠解着同心结。\r\n欲醉那堪连理杯。\r\n后宫不惬茱萸芳。\r\n夜夜争开苏合房。\r\n宝钗翠鬓还相似。\r\n朱唇玉面非一行。\r\n新人未语言如涩。\r\n新宠无前判不臧。\r\n愿奉更衣兰麝气。\r\n恐君马到自惊香。"
        },
        {
            "title": "杂曲",
            "content": "殿内一处起金房。\r\n并胜余人白玉堂。\r\n珊瑚挂镜临网户。\r\n芙蓉作帐照雕梁。\r\n房栊宛转垂翠幕。\r\n佳丽逶迤隐珠箔。\r\n风前花管扬难留。\r\n舞处花钿低不落。\r\n阳台通梦太非真。\r\n洛浦凌波复不新。\r\n曲中唯闻张女调。\r\n定有同姓可怜人。\r\n但愿私情赐斜领。\r\n不愿傍人相比并。\r\n妾门逢春自可荣。\r\n君面未秋何意冷。"
        },
        {
            "title": "杂曲",
            "content": "行行春径蘼芜绿。\r\n织素那复解琴心。\r\n乍惬南阶悲绿草。\r\n谁堪东陌怨黄金。\r\n红颜素月俱三五。\r\n夫壻何在今追虏。\r\n关山陇月春雪冰。\r\n谁见人啼花照户。"
        },
        {
            "title": "东飞伯劳歌",
            "content": "南飞乌鹊北飞鸿。\r\n弄玉兰香时会同。\r\n谁家可怜出牕牖。\r\n春心百媚胜杨柳。\r\n银床金屋挂流苏。\r\n宝镜玉钗横珊瑚。\r\n年时二八新红脸。\r\n宜笑宜歌羞更敛。\r\n风花一去杳不归。\r\n秪为无双惜舞衣。"
        },
        {
            "title": "芳树",
            "content": "朝霞映日殊未妍。\r\n珊瑚照水定非鲜。\r\n千叶芙蓉讵相似。\r\n百枝灯花复羞然。\r\n暂欲寄根对沧海。\r\n大愿移华侧绮钱。\r\n井上桃虫谁可杂。\r\n庭中桂蠹岂见怜。"
        },
        {
            "title": "乌栖曲",
            "content": "桃花春水木兰桡。\r\n金覊翠盖聚河桥。\r\n陇西上计应行去。\r\n城南美人啼着曙。"
        },
        {
            "title": "怨诗",
            "content": "新梅嫩柳未障羞。\r\n情去恩移那可留。\r\n团扇箧中言不分。\r\n纤腰掌上讵胜愁。"
        },
        {
            "title": "横吹曲",
            "content": "箫声凤台曲。\r\n洞吹龙钟管。\r\n镗{釒答}渔阳掺。\r\n怨抑胡笳断。"
        },
        {
            "title": "济黄河",
            "content": "葱山渝外域。\r\n盐泽隐遐方。\r\n两源分际远。\r\n九道派流长。\r\n未殚所闻见。\r\n无侍验词章。\r\n留连嗟太史。\r\n惆怅践黎阳。\r\n导波萦地节。\r\n疏气耿天潢。\r\n悯周沉用宝。\r\n嘉晋肇为梁。"
        },
        {
            "title": "怨诗",
            "content": "采桑归路河流深。\r\n忆昔相期柏树林。\r\n奈许新缣伤妾意。\r\n无由故剑动君心。"
        },
        {
            "title": "燕燕于飞",
            "content": "二月春晖晖。\r\n双燕理毛衣。\r\n衔花弄藿蘼。\r\n拂叶隐芳菲。\r\n或在堂间戏。\r\n多从幕上飞。\r\n若作仙人履。\r\n终向日南归。"
        },
        {
            "title": "箫史曲",
            "content": "弄玉秦家女。\r\n箫史仙处童。\r\n来时兔月满。\r\n去后凤楼空。\r\n密笑开还敛。\r\n浮声咽更通。\r\n相期红粉色。\r\n飞向紫烟中。"
        },
        {
            "title": "今日乐相乐",
            "content": "绮殿文雅遒。\r\n玳筵欢趣密。\r\n郑态逶迤舞。\r\n齐弦窈窕瑟。\r\n金罍送缥觞。\r\n玉井沈朱实。\r\n愿此北堂宴。\r\n长奉南山日。"
        },
        {
            "title": "置酒高殿上",
            "content": "三清传旨酒。\r\n柏梁奉欢宴。\r\n霜云动玉叶。\r\n冻水疎金箭。\r\n羽钥响钟石。\r\n流泉灌金殿。\r\n盛时不再得。\r\n光景驰如电。"
        },
        {
            "title": "妇病行",
            "content": "窈窕怀贞室。\r\n风流挟琴妇。\r\n唯将角枕卧。\r\n自影啼妆久。\r\n羞开翡翠帷。\r\n懒对蒲萄酒。\r\n深悲在缣素。\r\n托意忘箕箒。\r\n夫壻府中趋。\r\n谁能大垂手。"
        },
        {
            "title": "刘生",
            "content": "刘生负意气。\r\n长肃且徘徊。\r\n高论明秋水。\r\n命赏陟春台。\r\n干戈倜傥用。\r\n笔砚纵横才。\r\n置驿无年限。\r\n游侠四方来。"
        },
        {
            "title": "雨雪曲",
            "content": "雨雪隔榆溪。\r\n从军度陇西。\r\n遶阵看狐迹。\r\n依山见马蹄。\r\n天寒旗彩坏。\r\n地暗鼓声低。\r\n漫漫愁云起。\r\n苍苍别路迷。"
        },
        {
            "title": "骢马驱",
            "content": "长城兵气寒。\r\n饮马讵为难。\r\n暂解青丝辔。\r\n行歇镂衢鞍。\r\n白登围转急。\r\n黄河冻不干。\r\n万里朝飞电。\r\n论功易走丸。"
        },
        {
            "title": "紫骝马",
            "content": "春草正萋萋。\r\n荡妇出空闺。\r\n识是东方骑。\r\n犹带北风嘶。\r\n扬鞭向柳市。\r\n细蹀上金堤。\r\n愿君怜织素。\r\n残妆尚有啼。"
        },
        {
            "title": "梅花落",
            "content": "胡地少春来。\r\n三年惊落梅。\r\n偏疑粉蝶散。\r\n乍似雪花开。\r\n可怜香气歇。\r\n可惜风相摧。\r\n金铙且莫韵。\r\n玉笛幸徘徊。"
        },
        {
            "title": "梅花落",
            "content": "缥色动风香。\r\n罗生枝已长。\r\n妖姬坠马髻。\r\n未插江南珰。\r\n转袖花纷落。\r\n春衣共有芳。\r\n羞作秋胡妇。\r\n独采城南桑。"
        },
        {
            "title": "长安道",
            "content": "翠盖承轻雾。\r\n金覊照落晖。\r\n五侯新拜罢。\r\n七贵早朝归。\r\n轰轰紫陌上。\r\n蔼蔼红尘飞。\r\n日暮延平客。\r\n风花拂舞衣。"
        },
        {
            "title": "洛阳道",
            "content": "小平路四达。\r\n长楸听五钟。\r\n玉节迎司隶。\r\n锦车归濯龙。\r\n弦歌声不息。\r\n环佩响相从。\r\n花障荡舟笑。\r\n日暎下山逢。"
        },
        {
            "title": "关山月",
            "content": "兔月半轮明。\r\n狐关一路平。\r\n无期从此别。\r\n复欲几年行。\r\n暎光书汉奏。\r\n分影照胡兵。\r\n流落今如此。\r\n长戍受降城。"
        },
        {
            "title": "洛阳道",
            "content": "德阳穿洛水。\r\n伊阙迩河桥。\r\n仙舟李膺棹。\r\n小马王戎镳。\r\n杏堂歌吹合。\r\n槐路风尘饶。\r\n绿珠含泪舞。\r\n孙秀强相邀。"
        },
        {
            "title": "折杨柳",
            "content": "万里音尘绝。\r\n千条杨柳结。\r\n不悟倡园花。\r\n遥同羌岭雪。\r\n春心自浩荡。\r\n春树聊攀折。\r\n共此依依情。\r\n无奈年年别。"
        },
        {
            "title": "陇头水",
            "content": "雾暗山中日。\r\n风惊陇上秋。\r\n徒伤幽咽响。\r\n不见东西流。\r\n无期从此别。\r\n更度几年幽。\r\n遥闻玉关道。\r\n望入杳悠悠。"
        },
        {
            "title": "陇头水",
            "content": "陇头万里外。\r\n天崖四面绝。\r\n人将蓬共转。\r\n水与啼俱咽。\r\n惊湍自涌沸。\r\n古树多摧折。\r\n传闻博望侯。\r\n苦辛提汉节。"
        },
        {
            "title": "雉子斑",
            "content": "麦垄新秋来。\r\n泽雉屡徘徊。\r\n依花似协妬。\r\n拂草乍惊媒。\r\n三春桃照李。\r\n二月柳争梅。\r\n暂住如皋路。\r\n当令巧笑开。"
        },
        {
            "title": "遇长安使寄裴尚书",
            "content": "传闻合浦叶，\r\n远向洛阳飞。\r\n北风尚嘶马，\r\n南冠独不归。\r\n去云目徒送，\r\n离琴手自挥。\r\n秋蓬失处所，\r\n春草屡芳菲。\r\n太息关山月，\r\n风尘客子衣。"
        },
        {
            "title": "南还寻草市宅",
            "content": "红颜辞巩洛，\r\n白首入轘辕。\r\n乘春行故里，\r\n徐步采芳荪。\r\n径毁悲求仲，\r\n林残忆巨源。\r\n见桐犹识井，\r\n看柳尚知门。\r\n花落空难遍，\r\n莺啼静易喧。\r\n无人访语默，\r\n何处叙寒温。\r\n百年独如此，\r\n伤心岂复论。"
        },
        {
            "title": "于长安归还扬州九月九日行薇",
            "content": "心逐南云逝，\r\n形随北雁来。\r\n故乡篱下菊，\r\n今日几花开。"
        }
    ]
}