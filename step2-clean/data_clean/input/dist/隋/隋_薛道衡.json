{
    "dynasty": "隋",
    "author": "薛道衡",
    "intro": "薛道衡（540－609）字玄卿，河东汾阴（今山西），历仕北齐、北周及隋，后为隋炀帝妒其诗名所害。诗与卢思道齐名。有《薛司隶集》。",
    "items": [
        {
            "title": "咏苔纸诗",
            "content": "昔时应春色。\r\n引渌泛清流。\r\n今来承玉管。\r\n布字改银钩。"
        },
        {
            "title": "岁穷应教诗",
            "content": "故年随夜尽。\r\n初春逐晓生。\r\n方验从军乐。\r\n饮至入西京。"
        },
        {
            "title": "夏晚诗",
            "content": "流火稍西倾。\r\n夕影遍曾城。\r\n高天澄远色。\r\n秋气入蝉声。"
        },
        {
            "title": "梅夏应教诗",
            "content": "长廊连紫殿。\r\n细雨应黄梅。\r\n浮云半空上。\r\n清吹隔池来。\r\n集凤桐花散。\r\n胜龟莲叶开。\r\n幸逢为善乐。\r\n频降济时才。"
        },
        {
            "title": "展敬上凤林寺诗",
            "content": "凈土连幽谷。\r\n宝塔对危峯。\r\n林栖丹穴凤。\r\n地迩白沙龙。\r\n独岩楼逈出。\r\n复道阁相重。\r\n洞开朝雾敛。\r\n石湿晓云浓。\r\n高筱低云盖。\r\n风枝响和钟。\r\n檐阴翻细柳。\r\n涧影落长松。\r\n珠桂浮明月。\r\n莲座吐芙蓉。\r\n隐沦徒有意。\r\n心迹未相从。"
        },
        {
            "title": "和许给事善心戏场转韵诗",
            "content": "京洛重新年。\r\n复属月轮圆。\r\n云间璧独转。\r\n空里镜孤悬。\r\n万方皆集会。\r\n百戏尽来前。\r\n临衢车不绝。\r\n夹道阁相连。\r\n惊鸿出洛水。\r\n翔鹤下伊信。\r\n艳质回风雪。\r\n笙歌韵管弦。\r\n佳丽俨成行。\r\n相携入戏场。\r\n衣类何平叔。\r\n人同张子房。\r\n高高城里髻。\r\n峨峨楼上妆。\r\n罗裙飞孔雀。\r\n绮带垂鸳鸯。\r\n月映班姬扇。\r\n风飘韩寿香。\r\n竟夕鱼负灯。\r\n彻夜龙衔烛。\r\n欢笑无穷已。\r\n歌咏还相续。\r\n羗笛陇头吟。\r\n胡舞龟兹曲。\r\n假面饰金银。\r\n盛服摇珠玉。\r\n宵深戏未阑。\r\n兢为人所难。\r\n卧驱飞玉勒。\r\n立骑转银鞍。\r\n纵横既跃剑。\r\n挥霍复跳丸。\r\n抑扬百兽舞。\r\n盘跚五禽戏。\r\n狻猊弄斑足。\r\n巨象垂长鼻。\r\n青羊跪复跳。\r\n白马回旋骑。\r\n忽覩罗浮起。\r\n俄看郁昌至。\r\n峯岭既崔嵬。\r\n林丛亦青翠。\r\n麋鹿下腾倚。\r\n猴猿或蹲跂。\r\n金徒列旧刻。\r\n玉律动新灰。\r\n甲荑垂陌柳。\r\n残花散苑梅。\r\n繁星渐寥落。\r\n斜月尚徘徊。\r\n王孙犹劳戏。\r\n公子未归来。\r\n共酌琼酥酒。\r\n同倾鹦鹉杯。\r\n普天逢圣日。\r\n兆庶喜康哉。"
        },
        {
            "title": "渡北河诗",
            "content": "连旌映潊浦。\r\n叠鼓拂沙洲。\r\n桃花长新浪。\r\n竹箭下奔流。\r\n塞云临远舰。\r\n胡风入阵楼。\r\n剑拔蛟将出。\r\n骖惊鼋欲浮。\r\n鴈书终立效。\r\n燕相果封侯。\r\n勿恨关河远。\r\n且宽边地愁。"
        },
        {
            "title": "入郴江诗",
            "content": "仗节遵严会。\r\n扬舲泝急流。\r\n征涂非白马。\r\n水势类黄牛。\r\n跳波鸣石碛。\r\n溅沫拥沙洲。\r\n岸回槎倒转。\r\n滩长船却浮。\r\n缘崖频断挽。\r\n挂壁屡移钩。\r\n还忆青丝骑。\r\n东方来上头。"
        },
        {
            "title": "重酬杨仆射山亭诗",
            "content": "寂寂无与晤。\r\n朝端去总戎。\r\n空庭聊步月。\r\n闲坐独临风。\r\n临风时太息。\r\n步月山泉侧。\r\n朝朝散霞彩。\r\n暮暮澄秋色。\r\n秋色遍皋兰。\r\n霞彩落云端。\r\n吹旌朔气冷。\r\n照剑日光寒。\r\n光寒塞草平。\r\n气冷咽笳声。\r\n将军献凯入。\r\n蔼蔼风云生。"
        },
        {
            "title": "敬酬杨仆射山斋独坐诗",
            "content": "相望山河近。\r\n相思朝夕劳。\r\n龙门竹箭急。\r\n华岳莲花高。\r\n岳高嶂重叠。\r\n鸟道风烟接。\r\n遥原树若荠。\r\n远水舟如叶。\r\n叶舟旦旦浮。\r\n惊波夜夜流。\r\n露寒洲渚白。\r\n月冷函关秋。\r\n秋夜清风发。\r\n弹琴即鉴月。\r\n虽非庄舃歌。\r\n吟咏常思越。"
        },
        {
            "title": "秋日游昆明池诗",
            "content": "灞陵因静退。\r\n灵沼暂徘徊。\r\n新船木兰檝。\r\n旧宇豫章材。\r\n荷心宜露泫。\r\n竹径重风来。\r\n鱼潜疑刻石。\r\n沙暗似沉灰。\r\n琴逢鹤欲舞。\r\n酒遇菊花开。\r\n羇心与秋兴。\r\n陶然寄一杯。"
        },
        {
            "title": "从驾天池应诏诗",
            "content": "上圣家寰字。\r\n威略振边陲。\r\n八维穷眺览。\r\n千里曳旌旗。\r\n驾鼋临碧海。\r\n控骥践瑶池。\r\n曲浦腾烟雾。\r\n深浪骇鲸螭。"
        },
        {
            "title": "奉和临渭源应诏诗",
            "content": "玄功复禹迹。\r\n至德去汤罗。\r\n玉关亭障远。\r\n金方水石多。\r\n八川兹一态。\r\n万里导长波。\r\n惊流注陆海。\r\n激浪象天河。\r\n鸾旗历岩谷。\r\n龙穴暂经过。\r\n西老陪游宴。\r\n南风起咏歌。\r\n庶品蒙仁泽。\r\n生灵穆太和。\r\n微臣惜暮景。\r\n愿驻鲁阳戈。"
        },
        {
            "title": "奉和月夜听军乐应诏诗",
            "content": "旌门临古堞。\r\n徼道度深隍。\r\n月冷疑秋夜。\r\n山寒落夏霜。\r\n遥空澄暮色。\r\n清景散余光。\r\n笳声喧陇水。\r\n鼓曲噪渔阳。\r\n沉郁兴神思。\r\n眺听发天章。\r\n嵩岱终难学。\r\n丘陵徒自强。"
        },
        {
            "title": "豫章行",
            "content": "江南地远接闽瓯。\r\n山东英妙屡经游。\r\n前瞻叠障千重阻。\r\n却带惊湍万里流。\r\n枫叶朝飞向京洛。\r\n文鱼夜过历吴洲。\r\n君行远度茱萸岭。\r\n妾住长依明月楼。\r\n楼中愁思不开嚬。\r\n始复临窻望早春。\r\n鸳鸯水上萍初合。\r\n鸣鹤园中花并新。\r\n空忆常时角枕处。\r\n无复前日画眉人。\r\n照骨金环谁用许。\r\n见胆明镜自生尘。\r\n荡子从来好留滞。\r\n况复关山远迢递。\r\n当学织女嫁牵牛。\r\n莫作姮娥叛夫壻。\r\n偏讶思君无限极。\r\n欲罢欲忘还复忆。\r\n愿作王母三青鸟。\r\n飞去飞来传消息。\r\n丰城双剑昔曾离。\r\n经年累月复相随。\r\n不畏将军成久别。\r\n只恐封侯心更移。"
        },
        {
            "title": "出塞 二",
            "content": "边庭烽火惊。\r\n插羽夜征兵。\r\n少昊腾金气。\r\n文昌动将星。\r\n长驱鞮汗北。\r\n直指夫人城。\r\n绝漠三秋暮。\r\n穷阴万里生。\r\n寒夜哀笛曲。\r\n霜天断鴈声。\r\n连旗下鹿塞。\r\n叠鼓向龙庭。\r\n妖云坠虏阵。\r\n晕月遶胡营。\r\n左贤皆顿颡。\r\n单于已系缨。\r\n绁马登玄阙。\r\n钩鲲临北溟。\r\n当知霍骠骑。\r\n高第起西京。"
        },
        {
            "title": "出塞 一",
            "content": "高秋白露团。\r\n上将出长安。\r\n尘沙塞下暗。\r\n风月陇头寒。\r\n转蓬随马足。\r\n飞霜落剑端。\r\n凝云迷代郡。\r\n流水冻桑干。\r\n烽微桔槔远。\r\n桥峻辘轳难。\r\n从军多恶少。\r\n召募尽材官。\r\n伏堤时卧鼓。\r\n疑兵乍解鞍。\r\n柳城擒冒顿。\r\n长坂纳呼韩。\r\n受降今更筑。\r\n燕然已重刊。\r\n还嗤傅介子。\r\n辛苦刺楼兰。"
        },
        {
            "title": "昭君辞",
            "content": "我本良家子。\r\n充选入椒庭。\r\n不蒙女史进。\r\n更失画师情。\r\n蛾眉非本质。\r\n蝉鬓改真形。\r\n专由妾命薄。\r\n误使君恩轻。\r\n啼沾渭桥路。\r\n叹别长安城。\r\n夜依寒草宿。\r\n朝逐转蓬征。\r\n却望关山逈。\r\n前瞻沙漠平。\r\n胡风带秋月。\r\n嘶马杂笳声。\r\n毛裘易罗绮。\r\n毡帐代金屏。\r\n自知莲脸歇。\r\n羞看菱镜明。\r\n钗落终应弃。\r\n髻解不须萦。\r\n何用单于重。\r\n讵假阏氏名。\r\n駃騠聊强食。\r\n筒酒未能倾。\r\n心随故乡断。\r\n愁逐塞云生。\r\n汉宫如有忆。\r\n为视旄头星。"
        },
        {
            "title": "人日思归",
            "content": "入春才七日，\r\n离家已二年。\r\n人归落雁后，\r\n思发在花前。"
        },
        {
            "title": "昔昔盐",
            "content": "垂柳覆金堤，蘼芜叶复齐。\r\n水溢芙蓉沼，花飞桃李蹊。\r\n采桑秦氏女，织锦窦家妻。\r\n关山别荡子，风月守空闺。\r\n恒敛千金笑，长垂双玉啼。\r\n盘龙随镜隐，彩凤逐帷低。\r\n飞魂同夜鹊，倦寝忆晨鸡。\r\n暗牖悬蛛网，空梁落燕泥。\r\n前年过代北，今岁往辽西。\r\n一去无消息，那能惜马蹄。"
        },
        {
            "title": "从驾幸晋阳诗",
            "content": "省方遵往册。\r\n游豫叶前经。\r\n金吾朝戒道。\r\n校尉晚巡营。\r\n重峦下飞骑。\r\n绝浦渡连旌。\r\n涧水寒逾咽。\r\n松风远更清。\r\n方观翠华反。\r\n簪笔上云亭。"
        }
    ]
}