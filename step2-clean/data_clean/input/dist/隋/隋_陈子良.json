{
    "dynasty": "隋",
    "author": "陈子良",
    "intro": "吴人。隋时为杨素记室。入唐，官右卫率府长史，与萧德言、庚抱同为隐太子学士。贞观六年卒。集十卷，今存诗十三首。",
    "items": [
        {
            "title": "咏春雪（一作陈伯材诗）",
            "content": "光映妆楼月，花承歌扇风。欲妒梅将柳，故落早春中。"
        },
        {
            "title": "于塞北春日思归",
            "content": "我家吴会青山远，他乡关塞白云深。为许羁愁长下泪，\r\n那堪春色更伤心。惊鸟屡飞恒失侣，落花一去不归林。\r\n如何此日嗟迟暮，悲来还作白头吟。"
        },
        {
            "title": "春晚看群公朝还人为八韵",
            "content": "游子惜春暮，策杖出蒿莱。正直康庄晚，群公谒帝回。\r\n履度南宫至，车从北阙来。珂影傍明月，笳声动落梅。\r\n迎风采旄转，照日绶花开。红尘掩鹤盖，翠柳拂龙媒。\r\n绮云临舞阁，丹霞薄吹台。轻肥宁所羡，未若反山隈。"
        },
        {
            "title": "赞德上越国公杨素",
            "content": "君侯称上宰，命世挺才英。本超骐骥足，复蕴风云情。\r\n摅藻掞锦绮，育德润瑶琼。已踵四知举，非无三杰名。\r\n济世同舟楫，匡政本阿衡。雍容入青琐，肃穆侍丹楹。\r\n桂宫擅鸣佩，槐路独飞缨。高门罗虎戟，绮阁丽雕甍。\r\n金樽酌湛湛，歌扇掩盈盈。匈奴轶燕蓟，烽火照幽并。\r\n天子命薄伐，受脤事专征。七德播雄略，十万骋行兵。\r\n雁行蔽虏甸，鱼贯出长城。交河方饮马，瀚海盛扬旌。\r\n拔剑倚天外，蒙犀辉日精。弯弧穿伏石，挥戈斩大鲸。\r\n鼓鼙朝作气，刁斗夜偏鸣。六郡多壮士，三边岂足平。\r\n岭云朝合阵，山月夜临营。胡尘暗马色，芳树动笳声。\r\n关云未尽散，塞雾常自生。川长蔓草绿，峰迥杂花明。\r\n小人愧王氏，雕文惭马卿。滥此叨书记，何以谢过荣。\r\n高山徒仰止，终是恨才轻。"
        },
        {
            "title": "酬萧侍中春园听妓（一作李元操诗）",
            "content": "微雨散芳菲，中园照落晖。红树摇歌扇，绿珠飘舞衣。\r\n繁弦调对酒，杂引动思归。愁人当此夕，羞见落花飞。"
        },
        {
            "title": "赋得妓",
            "content": "金谷多欢宴，佳丽正芳菲。流霞席上满，回雪掌中飞。\r\n明月临歌扇，行云接舞衣。何必桃将李，别有待春晖。"
        },
        {
            "title": "入蜀秋夜宿江渚",
            "content": "我行逢日暮，弭棹独维舟。水雾一边起，风林两岸秋。\r\n山阴黑断碛，月影素寒流。故乡千里外，何以慰羁愁。"
        },
        {
            "title": "夏晚寻于政世置酒赋韵",
            "content": "聊从嘉遁所，酌醴共抽簪。以兹山水地，留连风月心。\r\n长榆落照尽，高柳暮蝉吟。一返桃源路，别后难追寻。"
        },
        {
            "title": "游侠篇（一作侠客行）",
            "content": "洛阳丽春色，游侠骋轻肥。水逐车轮转，尘随马足飞。\r\n云影遥临盖，花气近熏衣。东郊斗鸡罢，南皮射雉归。\r\n日暮河桥上，扬鞭惜晚晖。"
        },
        {
            "title": "新成安乐宫（一作新宫词）",
            "content": "春色照兰宫，秦女坐窗中。柳叶来眉上，桃花落脸红。\r\n拂尘开扇匣，卷帐却熏笼。衫薄偏憎日，裙轻更畏风。"
        },
        {
            "title": "上之回",
            "content": "承平重游乐，诏跸上之回。属车响流水，清笳转落梅。\r\n岭云盖道转，岩花映绶开。下辇便高宴，何如在瑶台。"
        },
        {
            "title": "送别",
            "content": "落叶聚还散，征禽去不归。\r\n以我穷途泣，沾君出塞衣。"
        },
        {
            "title": "七夕观新妇隔巷停车",
            "content": "隔巷遥停幰，非复为来迟。\r\n只言更尚浅，未是渡河时。"
        }
    ]
}