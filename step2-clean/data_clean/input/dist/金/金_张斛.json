{
    "dynasty": "金",
    "author": "张斛",
    "intro": "",
    "items": [
        {
            "title": "南京遇马丈朝美",
            "content": "浮云久与故山违，茅栋如存尚可依。\r\n行路相逢初似梦，旧游重到复疑非。\r\n沧江万里悲南渡，白发几人能北归。\r\n二十年前河上月，尊前还共惜清晖。"
        },
        {
            "title": "将渡江",
            "content": "无数飞花委路尘，不堪重醉楚城春。\r\n明朝回首江南岸，烟雨昏昏不见人。"
        },
        {
            "title": "海边亭为浩然赋",
            "content": "夙有沧州趣，云扃梦几回。\r\n临深疑地尽，望远觉天开。\r\n月涌冰轮出，涛翻雪阵来。\r\n无机同海客，鸥鸟莫相猜。"
        }
    ]
}