{
    "dynasty": "金",
    "author": "蔡珪",
    "intro": "",
    "items": [
        {
            "title": "春阴",
            "content": "城上春阴暗晚空，城头山色有无中。\r\n似闻啼鸟来幽树，已有游丝曳好风。\r\n流水小桥归未得，落霞孤鹜兴无穷。\r\n林花不解东君意，邀勒游人未破红。"
        },
        {
            "title": "出居庸",
            "content": "乱石妨车毂，深沙困马蹄。\r\n天分斗南北，人向日东西。\r\n侧脚柴荆短，平头土舍低。\r\n山花三两树，笑杀武陵溪。"
        },
        {
            "title": "霅川道中",
            "content": "扇底无残暑，西风日夕佳。\r\n云山藏客路，烟树记人家。\r\n小渡一声橹，断霞千点鸦。\r\n诗成鞍马上，不觉在天涯。"
        },
        {
            "title": "医巫闾",
            "content": "幽州北镇高且雄，倚天万仞蟠天东。\r\n祖龙力驱不肯去，至今鞭血余殷红。\r\n崩崖岸谷森云树，萧寺门横入山路。\r\n谁道营丘笔有神，只得峰峦两三处。\r\n我方万里来天涯，坡陀绕绕昏风沙。\r\n直教眼界增明秀，好在岚光日夕佳。\r\n封龙山边生处乐，此山之间亦不恶。\r\n他年南北两生涯，不妨世有扬州鹤。"
        }
    ]
}