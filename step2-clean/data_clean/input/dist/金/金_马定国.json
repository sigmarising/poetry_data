{
    "dynasty": "金",
    "author": "马定国",
    "intro": "",
    "items": [
        {
            "title": "客怀",
            "content": "结发游荆楚，劳心惜寸阴。\r\n草长春径窄，花落晓烟深。\r\n谷旱惟祈雨，年饥不问金。\r\n三齐虽淡薄，留此亦何心。"
        },
        {
            "title": "送图南",
            "content": "壶觞送客柳亭东，回首三齐落照中。\r\n老去厌陪新客醉，兴来多与古人同。\r\n戍楼藤角垂新绿，山店桎花落细红。\r\n他日诗名满江海，荠堂相见两衰翁。"
        },
        {
            "title": "登历下亭有感",
            "content": "男子当为四海游，又携书剑客东州。\r\n烟横北渚芰荷晚，木落南山鸿雁秋。\r\n富国桑麻连鲁甸，用兵形势接营丘。\r\n伤哉不见桓公业，千古绕城空水流。"
        }
    ]
}