{
    "dynasty": "金",
    "author": "刘汲",
    "intro": "",
    "items": [
        {
            "title": "到家",
            "content": "三载尘劳虑，翻然尽一除。\r\n园林未摇落，庭菊正扶疏。\r\n绕屋看新树，开箱检旧书。\r\n依然故山色，潇洒入吾庐。"
        },
        {
            "title": "平凉道中",
            "content": "青山炯无尘，尘满行人衣。\r\n行人望青山，咫尺不得归。\r\n吾归不作难，世故苦相违。\r\n何当临溪水，一洗从前非。"
        },
        {
            "title": "题西岩",
            "content": "卜筑西岩最可人，青山为屋水为邻。\r\n身将隐矣文何用，人不知之味更真。\r\n自古交游少同志，到头声利不关身。\r\n清泉便当如渑洒，浇尽胸中累劫尘。"
        },
        {
            "title": "题西岩",
            "content": "人爱名与利，我爱水与山。\r\n人乐纷而竞，我乐静而闲。\r\n所以西岩地，千古无人看。\r\n虽看亦不爱，虽赏亦不欢。\r\n欣然会予心，卜筑于其间。\r\n有石极峭屼，有泉极清寒。\r\n流觞与祓禊，终日堪盘桓。\r\n此乐为我设，信哉居之安。"
        }
    ]
}