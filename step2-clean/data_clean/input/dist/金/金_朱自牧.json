{
    "dynasty": "金",
    "author": "朱自牧",
    "intro": "",
    "items": [
        {
            "title": "晋宁感兴",
            "content": "莫将官况说葭芦，一味萧条称鄙夫。\r\n老圃不禁蔬代肉，樵丁还喜炕连厨。\r\n儿音半已渐秦晋，乡信无因接鲁洙。\r\n三见秋风落庭树，年年归意负莼鲈。"
        },
        {
            "title": "过浑源留别田仲祥同知节使",
            "content": "金台前梦杳无踪，一阻云山莫计重。\r\n双鲤附书常不达，两萍浮海偶相逢。\r\n燕南落日车分辙，代北春风酒满钟。\r\n明日去留牵世务，灯前谈笑且从容。"
        },
        {
            "title": "晚泊济阳",
            "content": "江北秋阴一半晴，晚凉留与客襟清。\r\n水边画角孤城暮，云底残阳远树明。\r\n旅雁为谁来有信，断蓬如我去无程。\r\n寥寥天地谁知己，村酒悠然自独倾。"
        }
    ]
}