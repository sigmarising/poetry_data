{
    "dynasty": "金",
    "author": "刘著",
    "intro": "",
    "items": [
        {
            "title": "过白沟趁顺安",
            "content": "万折狂澜肯倒流，归心梦寐在东周。\r\n平生快意君知否，今日驱车过白沟。"
        },
        {
            "title": "渡辽",
            "content": "身隔辽东渡，心怀冀北群。\r\n会归苏属国，却忆范将军。\r\n风阵横秋雁，雷声吼夜蚊。\r\n方言莫相笑，唐梵本殊分。"
        },
        {
            "title": "病中言怀呈韩给事",
            "content": "潦倒淮山客，金台五见秋。\r\n退飞嗟宋鷁，畏暑甚吴牛。\r\n问疾怜摩诘，分曹类子猷。\r\n自慙无补报，只合隐林丘。"
        },
        {
            "title": "次韵彦高即事",
            "content": "福威看九落，笔削在麟经。\r\n中道亡三鉴，危时忆九龄。\r\n网罗无处避，鼙鼓不堪听。\r\n身远辽阳渡，心怀岗首亭。\r\n脱巾头半白，倾盖眼谁青。\r\n断雁西风急，潸然涕泗零。"
        },
        {
            "title": "病中寄楚卿",
            "content": "月满江楼午夜钟，多情多病一衰翁。\r\n行云不道无行雨，只恐相逢是梦中。"
        },
        {
            "title": "题御城寺壁",
            "content": "一径埋云草树荒，石麟苍藓卧田桑。\r\n汉家陵阙今何在，洛山嵩山满夕阳。"
        },
        {
            "title": "枕上言怀",
            "content": "九土将分裂，中原政扰攘。\r\n孰为真汉相，却忆假齐王。\r\n晋室迁神鼎，梁园作战场。\r\n可怜羁客梦，夜夜在家乡。"
        },
        {
            "title": "顺安辞呈赵使君二首",
            "content": "六朝兴废渡河年，旧国归来更黯然。\r\n八月边城山未雪，芦花藉藉已漫天。"
        },
        {
            "title": "顺安辞呈赵使君二首",
            "content": "太平时世屡丰年，胜事空闻父老传。\r\n郭外桑麻如几顷，船头鱼蟹不论钱。"
        },
        {
            "title": "次韵彦高占雪",
            "content": "天秋鼓南风，雪海飘暮雪。\r\n三春犹冱寒，九夏那苦热。\r\n土圭测中气，尝闻先儒说。\r\n穷发多异宜，泥古诚亦拙。\r\n吴侯擅六艺，名宦端不屑。\r\n晚岁登泰山，蚤已探禹穴。\r\n千岁可坐致，不待数旬月，\r\n重阴畏坎陷，五阳欣夬决。\r\n君子方履霜，渠肯蹈覆辙。\r\n鸡豬与鱼蒜，幸可充朝餟。"
        },
        {
            "title": "寄题张浩然松雪楼",
            "content": "入座山光秀玉柯，岸巾绝景意如何。\r\n瘦来岂为寒松句，和寡还惊白雪歌。\r\n地近云烟来鹤驾，檐高星斗泻银河。\r\n悬知老子登临处，渺渺沧波月色多。"
        },
        {
            "title": "至日",
            "content": "乱离南国忽经年，一线愁添未死前。\r\n心折灵台候云物，眼看东海变桑田。\r\n燕巢幕上终非计，雉畜樊中政可怜。\r\n安得绝云行九万，却骑鲸背上青天。"
        },
        {
            "title": "伯坚惠新茶绿橘香味郁然便如一到江湖之上戏",
            "content": "黄苞犹带洞庭霜，翠袖传看绿叶香。\r\n何待封题三百颗，只今诗思满江乡。\r\n\r\n【注释】：【原题】：\r\n伯坚惠新茶绿橘香味郁然便如一到江湖之上戏作小诗二首"
        },
        {
            "title": "次韵彦高暮春书事",
            "content": "平生漫浪老清晖，却埽丘园属少微。\r\n世乱伤心青眼旧，天涯流泪白云飞。\r\n羁愁只忆中山酒，贫病长悬子夏衣。\r\n泽畔行吟谁念我，祗应形影自相依。"
        },
        {
            "title": "伯坚惠新茶绿橘香味郁然便如一到江湖之上戏",
            "content": "建溪玉饼号无双，双井为奴日铸降。\r\n忽听松风翻蟹眼，却疑春雪落寒江。\r\n\r\n【注释】：【原题】：\r\n伯坚惠新茶绿橘香味郁然便如一到江湖之上戏作小诗二首"
        },
        {
            "title": "闺情二绝",
            "content": "蕙帐金炉冷篆烟，故山春草几芊芊。\r\n只今唯有潇湘月，万里相随照不眠。"
        },
        {
            "title": "送客亭",
            "content": "十年羁旅鬓成丝，千里淮山信息稀。\r\n送尽长亭短亭客，且看庄舄几时归。"
        },
        {
            "title": "闺情二绝",
            "content": "天边北斗又回春，愁绝龙沙任酒醺。\r\n万里巫山归梦断，不知何处觅行云。"
        },
        {
            "title": "月夜汎舟",
            "content": "浮世浑如出岫云，南朝词客北朝臣。\r\n传邮扰扰无虚日，吏俗区区老却人。\r\n入眼青山看不厌，傍船白鹭自相亲。\r\n举杯更欲邀明月，暂向尧封作逸民。"
        },
        {
            "title": "再和彦高",
            "content": "否泰由来在岁星，谁听叩角作商声。\r\n一朝汉魏成今古，百口燕秦隔死生。\r\n雉堞仅能逃病妇，雁书犹记作团兄。\r\n雪云埋尽辽西路，有酒如淮奈此情。"
        },
        {
            "title": "次韵王子慎玉田道中一首兼呈韩公美阁老",
            "content": "东晋风流属子猷，开元峭直让韩休。\r\n丝纶对掌惊三雋，尊酒更酬失四愁。\r\n古道阴阴槐树老，归鸿杳杳荻花秋。\r\n浩然诗思天涯远，月满江南小谢楼。"
        },
        {
            "title": "文季侍郎得绿萼香梅子文待制有诗辄亦同赋",
            "content": "一枝绿萼冠群芳，潇洒犹疑楚岸傍。\r\n香骨瘦来冰蕋细，梦魂清处月波凉。\r\n赓酬便合成千首，醒醉宁须计百觞。\r\n横玉叫云吹不尽，只教今古洗离肠。"
        },
        {
            "title": "月夜泛舟",
            "content": "浮世浑如出岫云，南朝词客北朝臣。\r\n传邮扰扰无虚日，吏俗区区老却人。\r\n入眼青山看不厌，傍船白鹭自相亲。\r\n举杯更欲邀明月，暂向尧封作逸民。"
        },
        {
            "title": "闻雁",
            "content": "千里寒云卷朔风，当轩月午雁书空。\r\n烦君为报江南客，憔悴辽东更向东。"
        },
        {
            "title": "出榆关",
            "content": "羽檄中原满，萍流四海间。\r\n少时过桂岭，壮岁出榆关。\r\n奇祸心如折，羁愁鬃巳斑。\r\n楚纍千万亿，知有几人还。"
        },
        {
            "title": "鹧鸪天",
            "content": "雪照山城玉指寒，\r\n一声羌管怨楼闲。\r\n江南几度梅花发，\r\n人在天涯鬓已斑。\r\n星点点，月团团，\r\n倒流河汉入杯盘。\r\n翰林风月三千首，\r\n寄与吴姬忍泪看。"
        }
    ]
}