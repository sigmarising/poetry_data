{
    "dynasty": "秦",
    "author": "先秦无名",
    "intro": "",
    "items": [
        {
            "title": "鬼谷子引古语",
            "content": "女爱不蔽席。男欢不尽轮。\r\n\r\n【注释】：　　女爱不蔽席。男欢不尽轮。（古今谚云。战国策。宠女不敝席。宠臣不敝轩。《诗纪》同。○古今谚。《诗纪前集》十。）\r\n\r\n----逯钦立《先秦汉魏晋南北朝诗》先秦诗卷七----"
        },
        {
            "title": "离别相去辞",
            "content": "跞躁摧长恧兮擢戟驭殳。\r\n所离不降兮泄我王气苏。\r\n三军一飞降兮所向皆殂。\r\n一士判死兮而当百夫。\r\n道祐有德兮吴卒自屠。\r\n雪我王宿耻兮威振八都。\r\n军伍难更兮势如貔貙。\r\n行行各努力兮于乎于乎。"
        },
        {
            "title": "击壤歌",
            "content": "日出而作，\r日入而息。\r凿井而饮，\r耕田而食。\r帝力于我何有哉。"
        },
        {
            "title": "孔丛子引遗谚",
            "content": "尧舜千钟。孔子百觚。\r\n子路嗑嗑。尚饮十榼。"
        },
        {
            "title": "康衢谣",
            "content": "立我烝民。莫匪尔极。\r\n不识不知。顺帝之则。"
        },
        {
            "title": "晋童谣",
            "content": "丙之晨。龙尾伏辰。\r\n均服振振。取虢之旂。\r\n鹑之贲贲。天策焞焞。\r\n火中成军。虢公其奔。"
        },
        {
            "title": "金楼子引殷纣时语",
            "content": "车行酒。骑行炙。\r\n百二十日为一夜。"
        },
        {
            "title": "金楼子引古语",
            "content": "宁得一把五加。不用金玉满车。\r\n宁得一斤地榆。不用明月宝珠。"
        },
        {
            "title": "峤诗",
            "content": "何自南极。至于北极。\r\n绝境越国。弗愁道远。"
        },
        {
            "title": "家语引逸诗",
            "content": "皇皇上天。其命不忒。\r\n天之以善。心报其德。"
        },
        {
            "title": "祭侯辞",
            "content": "惟若宁侯。毋或若女不宁侯。\r\n不属于王所。故抗而射女。\r\n强饮强食。诒尔曾孙。\r\n诸侯百福。"
        },
        {
            "title": "祭侯辞",
            "content": "嗟尔不宁侯。为尔不朝于王所。\r\n故亢而射女。强食尔食。\r\n曾孙侯氏百福。"
        },
        {
            "title": "祭辞",
            "content": "皇皇上天。照临下土。\r\n集地之灵。降甘风雨。\r\n各得其所。庶物群生。\r\n各得其所。靡今靡古。\r\n维予一人某敬拜皇天之祜。薄薄之土。\r\n承天之神。兴甘风雨。\r\n庶卉百物。莫不茂者。\r\n既安且宁。维予一人某敬拜下土之灵。\r\n维某年某月上日。明光于上下。\r\n勤施于四方。旁作穆穆。\r\n惟予一人某敬拜迎于郊。\r\n以正月朔日迎日于东郊。"
        },
        {
            "title": "浑良夫譟",
            "content": "登此昆吾之虚。绵绵生之瓜。\r\n余为浑良夫。叫天无辜。"
        },
        {
            "title": "黄竹诗三章",
            "content": "我徂黄竹。□□□□。\r\n□员閟寒。帝收九行。\r\n嗟我公侯。百辞冢卿。\r\n皇我万民。旦夕勿忘。\r\n我徂黄竹。□□□□\r\n□员閟寒。帝收九行。\r\n嗟我公侯。百辞冢卿。\r\n皇我万民。旦夕勿穷。\r\n有皎者鴼。\r\n翩翩其飞。嗟我公侯。\r\n□勿则迁。居乐甚寡。\r\n不如迁土。礼乐其民。"
        },
        {
            "title": "黄泽谣",
            "content": "黄之池。其马歕沙。\r\n皇人威仪。黄之泽。\r\n其马歕玉。皇人受縠。"
        },
        {
            "title": "狐援辞",
            "content": "先出也衣絺紵。后出也满囹圄。\r\n吾今见民之洋洋然。东走而不知所处。\r\n有人自南方来。鮒入而(左鱼右见)居。\r\n使人之朝草国为墟。殷有比干。\r\n吴有子胥。齐有狐援。\r\n己不用若言。又斮之东闾。\r\n每斮者经吾参夫二子者乎。"
        },
        {
            "title": "汉书引逸诗",
            "content": "四牡翼翼。以征不服。\r\n亲省边陲。用事所极。\r\n九变复贯。知言之选。"
        },
        {
            "title": "韩非子引先圣谚",
            "content": "不踬于山。而踬于垤。\r\n规有摩而水有波。\r\n我欲更之。无奈之何。"
        },
        {
            "title": "韩非子引古语",
            "content": "奔车之上无仲尼。覆舟之下无伯夷。"
        },
        {
            "title": "韩非子引古谚",
            "content": "为政若沐也。虽有弃发之费而有长发之利也。"
        },
        {
            "title": "韩非子引鄙谚",
            "content": "长袖善舞。多财善贾。\r\n莫众而迷。傭自卖。\r\n哀而不售。士自誉。\r\n辨而不信。"
        },
        {
            "title": "国语引谚",
            "content": "兽恶其纲。民恶其上。\r\n众心成城。众口铄金。\r\n从善如登。从恶如崩。\r\n黍稷无成。不能为荣。\r\n黍不为黍。稷不为稷。\r\n不能蕃殖。所生不疑。\r\n惟德之基。狐埋之而狐搰之。\r\n是以无成功。觥饭不及壶飱。"
        },
        {
            "title": "后汉书引逸诗",
            "content": "皎皎练丝。在所染之。"
        },
        {
            "title": "国语引人言",
            "content": "兄弟谗阋。侮人百里。\r\n兵在其颈。佐雝者尝焉。\r\n佐斗者伤焉。祸不好不能为祸。"
        },
        {
            "title": "古语",
            "content": "女爱不蔽席。男欢不尽轮。"
        },
        {
            "title": "佹诗",
            "content": "天地易位，四时易乡。\r\n列星陨坠。旦暮晦盲。\r\n幽暗登昭。日月下藏。\r\n公正无私。反见纵横。\r\n志爱公利。得楼疏堂。\r\n无私罪人。憼革二兵。\r\n道德纯备。谗口将将。\r\n仁人绌约。敖暴擅强。\r\n天下幽险。失世英龟龙为蝘蜓。\r\n鸱枭为凤凰。比干见刳。\r\n孔子拘匡。昭昭乎其知之明也。\r\n郁郁乎其遇时之不祥也。拂乎其欲礼义之大行也。\r\n暗乎天下之晦盲也。皓天不复。\r\n忧无疆也。千秋必反。\r\n古之常也。弟子勉学。\r\n天不忘也。圣人共手。\r\n时几将矣。念彼远方。\r\n何其塞矣。仁人绌约。\r\n暴人衍矣。忠臣危殆。\r\n谗人般矣。琁玉瑶珠。\r\n不知佩也。杂布与锦。\r\n不知异也。闾娵子奢。\r\n莫之媒也。嫫母力父。\r\n是之喜也。以盲为明。\r\n以聋为聪。以危为安。\r\n以吉为凶。呜呼上天。\r\n曷维其同。"
        },
        {
            "title": "古言",
            "content": "墙有耳。伏寇在侧。"
        },
        {
            "title": "嘏辞",
            "content": "皇尸命工祝。承致多福无疆。\r\n于女孝孙。来女孝孙。\r\n使女受禄于天。宜稼于田。\r\n眉寿万年。笏替引之。"
        },
        {
            "title": "恭世子诵",
            "content": "贞之无报也。孰是人斯。\r\n而有斯臭也。贞为不听。\r\n信为不诚。国斯无刑。\r\n媮居幸生。不更厥贞。\r\n大命其倾。威兮怀兮。\r\n各聚尔有。以待所归兮。\r\n猗兮违兮。心之哀兮。\r\n岁之二七。其靡有徵兮。\r\n若翟公子。吾是之依兮。\r\n镇抚国家。为王妃兮。"
        },
        {
            "title": "攻狄谣",
            "content": "大冠若修剑拄颐。\r\n攻狄不能下。垒于梧丘。"
        },
        {
            "title": "祷雨辞",
            "content": "政不节与。使民疾与。\r\n何以不雨至斯极也。宫室崇与。\r\n妇谒盛与。何以不雨至斯极也。\r\n苞苴行与。谗夫兴与。\r\n何以不雨至斯极也。"
        },
        {
            "title": "祠田辞",
            "content": "荷此长耜。耕彼南亩。\r\n四海俱有。"
        },
        {
            "title": "楚童谣",
            "content": "楚王渡江得萍实。大如斗。\r\n赤如日。剖而食之甜如蜜。"
        },
        {
            "title": "楚人谣",
            "content": "楚虽三户。亡秦必楚。"
        },
        {
            "title": "成相杂辞",
            "content": "请成相。世之殃。\r\n愚暗愚暗堕贤良。人主无贤。\r\n如瞽无相何伥伥。请布基。\r\n慎圣人。愚而自专事不治。\r\n主忌苟胜。群臣莫谏必逢灾。\r\n论臣过。反其施。\r\n尊主安国尚贤义。拒谏饰非。\r\n愚而上同国必祸。曷谓罢。\r\n国多私。比周还主党与施。\r\n远贤。近谗。\r\n忠臣蔽塞主势移。曷谓贤。\r\n明君臣。上能尊主爱下民。\r\n主诚听之。天下为一四海宾。\r\n主之孽。谗人达。\r\n贤能遁逃国乃蹷。愚以重愚。\r\n暗以重暗成为桀。世之灾。\r\n妬贤能。飞廉知政任恶来。\r\n卑其志意。大其园囿高其台。\r\n武王怒。师牧野。\r\n纣卒易乡启乃下。武王善之。\r\n封之于宋立其祖。世之衰。\r\n谗人归。比干见刳箕子累。\r\n武王诛之。吕尚招麾殷民怀。\r\n世之祸。恶贤士。\r\n子胥见杀百里徒。穆公得之。\r\n强配五伯六卿施。世之愚。\r\n恶大儒。逆斥不通孔子拘。\r\n展禽三绌。春申道缀基毕输。\r\n请牧基。贤者思。\r\n尧在万世如见之。谗人罔极。\r\n险陂倾侧此之疑。基必施。\r\n辩贤罢。文武之道同伏戏。\r\n由之者治。不由者乱何疑为。\r\n凡成相。辩法方。\r\n至治之极复后王。慎墨季惠。\r\n百家之说诚不祥。治复一。\r\n脩之吉。君子执之心如结。\r\n众人贰之。谗夫弃之形是诘。\r\n水至平。端不倾。\r\n心术如此象圣人。□而有势。\r\n直而用抴必参天。世无王。\r\n穷贤良。暴人刍豢仁人糟糠。\r\n礼乐灭息。圣人隐伏墨术行。\r\n治之经。礼与刑。\r\n君子以脩百姓宁。明德慎罚。\r\n国家既治四海平。治之志。\r\n后势富。君子诚之好以待。\r\n处之敦固。有深藏之能远思。\r\n思乃精。志之荣。\r\n好而一之神以诚。精神相反。\r\n一而不贰为圣人。治之道。\r\n美不老。君子由佼以好。\r\n下以教诲子弟。上以事祖考。\r\n成相竭。辞不蹷。\r\n君子道之顺以达。宗其贤良辩其殃孽□□□。\r\n请成相。道圣王。\r\n尧舜尚贤身辞让。许由善卷。\r\n重义轻利行显明。尧让贤。\r\n以为民。氾利兼爱德施均。\r\n辩治上下。贵贱有等明君臣。\r\n尧授能。舜遇时。\r\n尚贤推德天下治。虽有贤圣。\r\n适不遇世孰知之。尧不德。\r\n舜不辞。妻以二女任以事。"
        },
        {
            "title": "成王冠辞",
            "content": "令月吉日。王始加元服。\r\n去王幼志服袞职。\r\n钦若昊天。六合是式。\r\n率尔祖考。永永无极。"
        },
        {
            "title": "成王冠辞",
            "content": "使王近于民。远于佞。\r\n近于义。啬于时。\r\n惠于财。亲贤使能。"
        },
        {
            "title": "长水童谣",
            "content": "城门当有血。城没陷为湖。"
        },
        {
            "title": "包山谣",
            "content": "禹得金简玉字书。藏洞庭包山湖。"
        },
        {
            "title": "白水诗",
            "content": "浩浩者水。育育者鱼。\r\n未有家室。而召我安居。"
        },
        {
            "title": "白水诗",
            "content": "浩浩白水。鯈鯈之鱼。\r\n君来召我。我将安居。\r\n国家未立。从我焉如。"
        },
        {
            "title": "子桑琴歌",
            "content": "父邪母邪。天乎人乎。"
        },
        {
            "title": "泽门之皙讴",
            "content": "泽门之皙。实兴我役。\r\n邑中之黔。实慰我心。"
        },
        {
            "title": "渔父歌",
            "content": "日月昭昭乎浸已驰。与子期乎芦之漪。\r\n日已夕兮予心忧悲。月已驰兮何不渡为。\r\n事浸急兮将奈何。芦中人。\r\n芦中人。岂非穷士乎。"
        },
        {
            "title": "优孟歌",
            "content": "山居耕田苦。难以得食。\r\n起而为吏。身贪鄙者余财。\r\n不顾耻辱。身死家室富。\r\n又恐受赇枉法为奸触大罪。\r\n身死而家灭。贪吏安可为也。\r\n念为廉吏。奉法守职。\r\n竟死不敢为非。廉吏安可为也。"
        },
        {
            "title": "邺民歌",
            "content": "邺有贤令兮为史公。\r\n决漳水兮灌邺旁。\r\n终古舄兮生稻梁。"
        },
        {
            "title": "曳杖歌",
            "content": "泰山其颓乎。\r\n梁木其坏乎。\r\n哲人其萎乎。"
        },
        {
            "title": "野人歌",
            "content": "既定尔娄猪。盍归吾艾猳。"
        },
        {
            "title": "原壤歌",
            "content": "貍首之斑然。执女手之卷然。"
        },
        {
            "title": "杨朱歌",
            "content": "天其弗识。人胡能觉。\r\n匪佑自天。弗孽由人。\r\n我乎汝乎。其弗知呼。\r\n医乎巫乎。其知之乎。"
        },
        {
            "title": "徐人歌",
            "content": "延陵季子兮不忘故。\r\n脱千金之剑带丘墓。"
        },
        {
            "title": "相和歌",
            "content": "嗟来桑户乎。嗟来桑户乎。\r\n而已反其真。而我犹为人猗。"
        },
        {
            "title": "夏人歌",
            "content": "江水沛兮。舟楫败兮。\r\n我王废兮。趣归于薄。\r\n薄亦大兮。四牡跷兮。\r\n六辔沃兮。去不善而从善。\r\n何不乐兮。"
        },
        {
            "title": "暇豫歌",
            "content": "暇豫之吾吾不如鸟鸟。人皆集于菀。\r\n已独集于枯。"
        },
        {
            "title": "五子歌",
            "content": "皇祖有训。民可近。\r\n不可下。民惟邦本。\r\n本固邦宁。予视天下愚夫愚妇。\r\n一能胜予。怨岂在明。\r\n不见是图。予临兆民。\r\n懔乎若朽索之驭六马。\r\n为人上者。奈何不敬。\r\n训有之。内作色荒。\r\n外作禽荒。甘酒嗜音。\r\n峻宇雕墙。有一于此。\r\n未或不亡。惟彼陶唐。\r\n有此冀方。今失厥道。\r\n乱其纪纲。乃底灭亡。\r\n明明我祖。万邦之君。\r\n有典有则。贻厥子孙。\r\n关石和钧。王府则有。\r\n荒坠厥绪。覆宗绝祀。\r\n呜呼曷归。予怀之悲。\r\n万姓仇予。予将畴依。\r\n郁陶乎予心。颜厚有忸怩。\r\n弗慎厥德。虽悔可追。"
        },
        {
            "title": "涂山女歌",
            "content": "候人猗兮。"
        },
        {
            "title": "涂山歌",
            "content": "绥绥白狐。九尾庞庞。\r\n成于家室。我都攸昌。"
        },
        {
            "title": "穗歌",
            "content": "穗乎不得穫。秋风至兮殚零落。\r\n风雨之弗杀也。太上之靡弊也。"
        },
        {
            "title": "岁莫歌",
            "content": "岁已莫矣。而禾不穫。\r\n忽忽兮若之何。岁已寒矣。\r\n而役不罢。惙惙兮如之何。"
        },
        {
            "title": "宋城者讴",
            "content": "睅其目。皤其腹。\r\n弃甲而复。于思于思。\r\n弃甲复来。从其有皮。\r\n丹漆若何。"
        },
        {
            "title": "松柏歌",
            "content": "松邪柏邪。住建共者客邪。"
        },
        {
            "title": "申叔仪乞粮歌",
            "content": "佩玉蕊兮余无所击之。\r\n旨酒一盛兮余与褐之父睨之。"
        },
        {
            "title": "申包胥歌",
            "content": "吴为无道。封豕长蛇。\r\n以食上国。欲有天下。\r\n政从楚起。寡君出自草泽。\r\n使来告急。"
        },
        {
            "title": "去鲁歌",
            "content": "彼妇之口。可以出走。\r\n彼妇之谒。可以死败。\r\n优哉游哉。维以卒岁。"
        },
        {
            "title": "丘陵歌",
            "content": "登彼丘陵。峛崺其阪。\r\n仁道在迩。求之若远。\r\n遂迷不复。自婴屯蹇。\r\n喟然回虑。题彼泰山。\r\n郁确其高。梁甫回连。\r\n枳棘充路。陟之无缘。\r\n将伐无柯。患兹蔓延。\r\n惟以永叹。涕霣潺湲。"
        },
        {
            "title": "穷劫曲",
            "content": "王耶王耶何乖劣。不顾宗庙听谗孽。\r\n任用无忌多所杀。诛夷白氏族几灭。\r\n二子东奔适吴越。吴王哀痛助忉怛。\r\n垂涕举兵将西伐。伍胥白喜孙武决。\r\n三战破郢王奔发。留兵纵骑虏京阙。\r\n楚荆骸骨遭掘发。鞭辱腐尸耻难雪。\r\n几危宗庙社稷灭。庄王何罪国几绝。\r\n卿士凄怆民恻悷。吴军虽去怖不歇。\r\n愿王更隐抚忠节。勿为谗口能谤亵。"
        },
        {
            "title": "琴女歌",
            "content": "罗縠单衣。可裂而绝。\r\n三尺屏风。可超而越。\r\n鹿虑之剑。可负而拔。"
        },
        {
            "title": "琴歌",
            "content": "百里奚。百里奚。\r\n母已死。葬南溪。\r\n坟以瓦。覆以柴。\r\n舂黄藜。搤伏鸡。\r\n西入秦。五羖皮。\r\n今日富贵忘我为。"
        },
        {
            "title": "琴歌",
            "content": "百里奚。初娶我时五羊皮。\r\n临当相别烹乳鸡。今适富贵忘我为。"
        },
        {
            "title": "琴歌",
            "content": "百里奚。五羊皮。\r\n忆别时。烹伏雌。\r\n炊扊扅。今日富贵忘我为。"
        },
        {
            "title": "齐庄公歌",
            "content": "已哉已哉。寡人不能说也。\r\n尔来为。"
        },
        {
            "title": "齐人歌",
            "content": "鲁人之皋。数年不觉。\r\n使我高蹈。唯其儒书。\r\n以为二国忧。"
        },
        {
            "title": "齐民歌",
            "content": "公胡不复遗其冠乎。"
        },
        {
            "title": "鸟鹊歌",
            "content": "仰飞鸟兮乌鸢。凌玄虚兮号翩翩。\r\n集洲渚兮优恣。啄虾矫翮兮云间。\r\n任厥性兮往还。妾无罪兮负地。\r\n有何辜兮谴天。帆帆独兮西往。\r\n孰知返兮何年。心惙惙兮若割。\r\n泪泫泫兮双悬。彼飞鸟兮鸢鸟。\r\n已回翔兮翕苏。心在专兮素虾。\r\n何居食兮江湖。徊复翔兮游颺。\r\n去复返兮于乎。始事君兮去家。\r\n终我命兮君都。终来遇兮何辜。\r\n离我国兮去吴。妻衣褐兮为婢。\r\n夫去冕兮为奴。岁遥遥兮难极。\r\n冤悲痛兮心恻。肠千结兮服膺。\r\n于乎哀兮忘食。愿我身兮如鸟。\r\n身翱翔兮矫翼。去我国兮心摇。\r\n情愤惋兮谁识。"
        },
        {
            "title": "南蒯歌",
            "content": "我有圃。生之杞乎。\r\n从我者鄙乎。倍其邻者耻乎。\r\n已乎已乎。非吾党之士乎。"
        },
        {
            "title": "南风歌",
            "content": "南风之薰兮。可以解吾民之愠兮。\r\n南风之时兮。可以阜吾民之财兮。"
        },
        {
            "title": "梦歌",
            "content": "济洹之水。赠我以琼瑰。\r\n归乎归乎。琼瑰盈吾怀乎。"
        },
        {
            "title": "麦秀歌",
            "content": "麦秀渐渐兮禾黍油油。\r\n彼狡童兮不与我好兮。"
        },
        {
            "title": "龙蛇歌",
            "content": "有龙矫矫。顷失其所。\r\n五蛇从之。周遍天下。\r\n龙饥无食。一蛇割股。\r\n龙返其渊。安其壤土。\r\n四蛇入穴。皆有处所。"
        },
        {
            "title": "龙蛇歌",
            "content": "有龙于飞。周遍天下。\r\n五蛇从之。为之承辅。\r\n龙返其乡。得其处所。\r\n四蛇从之。得其雨露。\r\n一蛇羞之。槁死于中野。"
        },
        {
            "title": "莱人歌",
            "content": "景公死乎不与埋。\r\n三军之士不与谋。\r\n师乎师乎。何党之乎。"
        },
        {
            "title": "龙蛇歌",
            "content": "龙欲上天。五蛇为辅。\r\n龙已升云。四蛇各入其宇。\r\n一蛇独怨。终不见处所。"
        },
        {
            "title": "获麟歌",
            "content": "唐虞世兮麟凤游。\r\n今非其时来何求。\r\n麟兮麟兮我心忧。"
        },
        {
            "title": "黄鹄歌",
            "content": "悲夫黄鹄之早寡兮。七年不双。\r\n宛颈独宿兮不与众同。夜半悲鸣兮想其故雄。\r\n天命早寡兮独宿何伤。寡妇念此兮泣下数行。\r\n呜呼哀哉兮死者不可忘。飞鸟尚然兮况于贞良。\r\n虽有贤雄兮终不重行。"
        },
        {
            "title": "慷慨歌",
            "content": "贪吏而可为而不可为。廉吏而可为而为可为。\r\n贪吏而不可为者。当时有污名。\r\n而可为者。子孙以家成。\r\n廉吏而可为者当时有清名。而不可为者。\r\n子孙困穷被褐而负薪。贪吏常苦富。\r\n廉吏常苦贫。独不见楚相孙叔敖。\r\n廉洁不受钱。"
        },
        {
            "title": "狐裘歌",
            "content": "狐裘尨茸。一国三公。\r\n吾谁适从。"
        },
        {
            "title": "蟪蛄歌",
            "content": "违山十里。\r\n蟪蛄之声。\r\n犹尚在耳。"
        },
        {
            "title": "河上歌",
            "content": "同病相怜。同忧相捄。\r\n惊翔之鸟相随而集。濑下之水因复俱流。"
        },
        {
            "title": "河梁歌",
            "content": "度河梁兮渡河梁。举兵所伐攻秦王。\r\n孟冬十月多雪霜。隆寒道路诚难当。\r\n陈兵未济秦师降。诸侯怖惧皆恐惶。\r\n声传海内威远邦。称霸穆桓齐楚庄。\r\n天下安宁寿考长。悲去归兮河无梁。"
        },
        {
            "title": "河激歌",
            "content": "升彼河兮而观清。水扬波兮冒冥冥。\r\n祷求福兮醉不醒。诛将加兮妾心惊。\r\n罚既释兮渎乃清。妾持擑兮操其维。\r\n蛟龙助兮主将归。呼来櫂兮行勿疑。"
        },
        {
            "title": "鼓琴歌",
            "content": "美人荧荧兮颜若苕之荣。\r\n命乎命乎。逢天时而生。\r\n曾无我赢。"
        },
        {
            "title": "赓歌",
            "content": "股肱喜哉。元首起哉。\r\n百工熙哉。元首明哉。\r\n股肱良哉。庶事康哉。\r\n元首丛脞哉。股肱惰哉。\r\n万事堕哉。"
        },
        {
            "title": "甘泉歌",
            "content": "运石甘泉口。渭水不敢流。\r\n千人唱。万人讴。\r\n金陵余石大如塸。"
        },
        {
            "title": "甫田",
            "content": "无田甫田，维莠骄骄。\r\n无思远人，劳心忉忉。\r\n无田甫田，维莠桀桀。\r\n无思远人，劳心怛怛。\r\n婉兮娈兮。总角丱兮。\r\n未几见兮，突而弁兮！"
        },
        {
            "title": "讽赋歌",
            "content": "岁将暮兮日已寒。中心乱兮勿多言。\r\n内怵惕兮徂玉床。横自陈兮君之傍。"
        },
        {
            "title": "丰歌",
            "content": "凤皇下丰。"
        },
        {
            "title": "段干木歌",
            "content": "吾君好正。段干木之敬。\r\n吾君好忠。段干木之隆。"
        },
        {
            "title": "冻水歌",
            "content": "冻水洗我若之何。太上糜散我若之何。"
        },
        {
            "title": "弹铗歌",
            "content": "长铗归来乎食无鱼。\r\n长铗归来乎出无车。\r\n长铗归来乎无以为家。"
        },
        {
            "title": "弹歌",
            "content": "断竹续竹。飞土逐宍。"
        },
        {
            "title": "大唐歌",
            "content": "舟张辟雍。鶬鶬相从。\r\n八风囘囘。凤皇喈喈。"
        },
        {
            "title": "楚人为诸御己歌",
            "content": "薪乎菜乎。无诸御己讫无子乎。\r\n菜乎薪乎。无诸御己讫无人乎。"
        },
        {
            "title": "楚人诵子文歌",
            "content": "子文之族。犯国法程。\r\n延理释之。子文不听。\r\n恤顾怨萌。方正公平。"
        },
        {
            "title": "楚聘歌",
            "content": "大道隐兮礼为基。\r\n贤人窜兮将待时。\r\n天下如一兮欲何之。"
        },
        {
            "title": "楚狂接舆歌",
            "content": "凤兮凤兮何德之衰也。来也不可待。\r\n往事不可追也。天下有道。\r\n圣人成焉。天下无道。\r\n圣人生焉。方今之时。\r\n仅免刑焉。福轻乎羽。\r\n莫之知载。祸重乎地。\r\n莫之知避。已乎已乎。\r\n临人以德。殆乎殆乎。\r\n画地而趋。迷阳迷阳。\r\n无伤吾行。吾行却曲。\r\n无伤吾足。"
        },
        {
            "title": "楚狂接舆歌",
            "content": "凤兮凤兮何德之衰。往者不可谏。\r\n来者犹可追。已而已而。\r\n今之从政者殆而。"
        },
        {
            "title": "成人歌",
            "content": "蚕则绩而蟹有匡。\r\n范则冠而蝉有绥。\r\n兄则死而子皋为之衰。"
        },
        {
            "title": "采芑歌",
            "content": "妪乎采芑。归乎田成子。"
        },
        {
            "title": "采葛妇歌",
            "content": "葛不连蔓棻台台。我君心苦命更之。\r\n尝胆不苦甘如饴。令我采葛以作丝。\r\n女工织兮不敢迟。弱于罗兮轻霏霏。\r\n号絺素兮将献之。越王悦兮忘罪除。\r\n吴王叹兮飞尺书。增封益地赐羽奇。\r\n机杖茵蓐诸侯仪。群臣拜舞天颜舒。\r\n我王何忧能不移。饥不遑食四体疲。"
        },
        {
            "title": "被衣为啮缺歌",
            "content": "形若槁骸。心若死灰。\r\n真其实知。不以故自持。\r\n媒媒晦晦。无心而不可与谋。\r\n彼何人哉。"
        },
        {
            "title": "越人歌",
            "content": "今夕何夕兮，搴舟中流。\r\n今日何日兮，得与王子同舟。\r\n蒙羞被好兮，不訾诟耻。\r\n心几烦而不绝兮，得知王子。\r\n山有木兮木有枝，\r\n心悦君兮知不知？"
        },
        {
            "title": "卿云歌",
            "content": "卿云烂兮。乣缦缦兮。\r\n明明天上。烂然星陈。\r\n日月光华。旦复旦兮。\r\n日月有常。星辰有行。\r\n四时从经。万姓允诚。\r\n迁于贤圣。莫不咸听。\r\n鼚乎鼓之。轩乎舞之。\r\n日月光华。弘于一人。\r\n于予论乐。配天之灵。\r\n精华已竭。褰裳去之。"
        },
        {
            "title": "白云谣",
            "content": "白云在天，丘陵自出。\r\n道里悠远，山川间之。\r\n将子无死，尚复能来。"
        },
        {
            "title": "孺子歌",
            "content": "沧浪之水清兮，可以濯我缨。\r\n沧浪之水浊兮，可以濯我足。"
        }
    ]
}