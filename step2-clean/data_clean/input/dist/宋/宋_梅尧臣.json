{
    "dynasty": "宋",
    "author": "梅尧臣",
    "intro": "梅尧臣（１００２－１０６０），字圣俞，安徽宣城人，宣城古称宛陵，故世称梅宛陵。少时考进士，没考上，后历任州县官属，赐进士出身，最后做到尚书都官员外郎。",
    "items": [
        {
            "title": "哭笑鸟",
            "content": "日月转入地，星辰蔽重云。\r\n夜色晦若漆，怪禽巢未焚。\r\n其音哭且笑，哀乐讵能分。\r\n方哭且笑时，曾莫有以群。\r\n哭为何所悲，笑为何所闻。\r\n了不预人事，吉凶谁复云。"
        },
        {
            "title": "太师杜公挽词五首",
            "content": "言为当代法，行不古人惭。\r\n天子贵元老，史官传美谈。\r\n名高汉亚相，学嗣晋征南。\r\n有子即家宝，未尝金玉贪。"
        },
        {
            "title": "金陵有美堂",
            "content": "李白爱山如洛阳，三杯为歌愁日长。\r\n废基台殿不可识，玉燕旧栖王谢堂。\r\n公来碧瓦起栋宇，罗列图画牙作床。\r\n池头古月城下江，照见万里冰雪光。\r\n江流不尽月不死，寒浪素影东西翔。\r\n愿公乐此殊未央，慎勿区区思故乡。"
        },
        {
            "title": "和杨高品马厩猢狲",
            "content": "尝闻养骐骥，辟恶系猕猴。\r\n供春新教艺，将军旧病偷。\r\n聊看缘柱杪，尚想傍崖头。\r\n更祝南州使，如拳试为求。"
        },
        {
            "title": "李士元学士守临邛日有谷一茎九穟者数本芝数",
            "content": "临邛传瑞物，太守在郡时。\r\n既多九穟谷，复有三秀芝。\r\n芝以保万寿，谷以丰东菑。\r\n更看芙容叶，并蒂照清池。\r\n\r\n【注释】：【原题】：\r\n李士元学士守临邛日有谷一茎九穟者数本芝数本莲花连叶并蒂者各一本因赋之"
        },
        {
            "title": "送周直孺秘校和州都曹",
            "content": "箭头破贼弃不为，笔端射策取桂枝。\r\n殿前脱袍改旧色，庭下折腰甘去时。\r\n历阳郡小太守好，督邮宫闲众吏嬉。\r\n江边竹园啼竹鸡，竹里种花春过迟。\r\n东望望夫云脚垂，烟雨隔岸风樯欹。\r\n湿鴈不起沙上嘶，君思历乱如盎丝。"
        },
        {
            "title": "齐国大长公主挽词二首",
            "content": "鲁馆当年盛，秦台此日遥。\r\n龙归终合剑，凤去不闻箫。\r\n挽曲方传薤，行輀竞奠椒。\r\n空余汉官属，泣送马如潮。"
        },
        {
            "title": "汴之水三章送淮南提刑李舍人",
            "content": "汴之水，分于河，\r\n黄流浊浊激春波。昨日初观水东下，\r\n千人走喜兮万人歌。歌谓何，\r\n大船来兮小船过。百货将集玉都那，\r\n君则扬舲兮以峦刑科。"
        },
        {
            "title": "隐静遗枇杷",
            "content": "五月枇杷实，青青味尚酸。\r\n猕猴定撩乱，欲待热应难。"
        },
        {
            "title": "太师杜公挽词五首",
            "content": "莫怪沾襟血，无由作吊宾。\r\n故池归去雁，春信见何人。\r\n已写虚堂影，犹镌守冢麟。\r\n门生与旧吏，将立道傍珉。"
        },
        {
            "title": "寄酬睦州晏殿丞",
            "content": "清潭吐明月，杳杳及吾庐。\r\n流彩满怀袖，托情非鸟鱼。\r\n朝因南涧雨，暮入北畦锄。\r\n岂不藉余润，况兹方饭蔬。"
        },
        {
            "title": "施判官赴饶州",
            "content": "昔日里中旧，今为幙下英。\r\n烟波归楚国，风月满都城。\r\n食有江鱼美，时无羽檄惊。\r\n他年傥行县，肯使折腰迎。"
        },
        {
            "title": "江邻几邀食馄饨学书谩成",
            "content": "老肌瘦腹喜食热，况乃十月霜侵肤。\r\n与君共贫君饷我，吹虀不学屈大夫。\r\n前时我脍斫赬鲤，满坐惊睨卒笑呼。\r\n诚知举筹意浅狭，一餐岂计有与无。"
        },
        {
            "title": "送张秀才之淮南",
            "content": "聊为楚客唱，一送淮南行。\r\n出汴远心喜，移舟孤岫横。\r\n危帆将进浦，寒雾不分城。\r\n枚乘旧居处，向来秋草生。"
        },
        {
            "title": "九月晦日谒韩子华遂留邀江邻几同饮是夕值其",
            "content": "乘兴驱车偶一来，旋呼江老旧游陪。\r\n惊风送雨寒初动，举酒浮蛆拨不开。\r\n骐骥鞴时闻内宿，琵琶弹急怨虚催。\r\n接篱带去令传样，自此逢欢未便回。\r\n\r\n【注释】：【原题】：\r\n九月晦日谒韩子华遂留邀江邻几同饮是夕值其内宿不终席明日有诗予次其韵"
        },
        {
            "title": "野鸽",
            "content": "孤来有野鸽，觜眼肖春鸠。\r\n饥肠欲得食，立我南屋头。\r\n我见如不见，夜去向何求。\r\n一日偶出群，盘空恣嬉游。\r\n谁借风铃响，朝夕声不休。\r\n饥色犹未改，翻翅如我仇。\r\n炳哉有露凤，天抑为尔俦。\r\n翕翼处其间，顾我独迟留。\r\n凤至吾道行，凤去吾道休。\r\n鸽乎何所为，勿污吾铛瓯。"
        },
        {
            "title": "读司马季主传赠何山人",
            "content": "长安新雨後，九陌少行人。\r\n同舆有宋贾，游市怀隐沦。\r\n日闻古贤哲，必与医卜邻。\r\n来过季主室，再拜语逡巡。\r\n矍然悟辞貌，何为居埃尘。\r\n捧腹乃大笑，吾道非尔臻。\r\n骥惭罢驴驷，凤岂燕雀亲。\r\n筮占聊助上，功利傥及民。\r\n大夫与博士，登车若丧神。\r\n今我见何遯，始验太史真。\r\n顺性诲善恶，不离义与仁。\r\n言孝谕为子，言忠谕为臣。\r\n又得蜀严比，宁将日者均。\r\n京都盛龟筴，坐肆如鱼鳞。\r\n噤口不正言，唯能辨冬春。\r\n鸿冥复何慕，安得鸡骛驯。"
        },
        {
            "title": "石榴",
            "content": "榴枝苦多雨，过熟坼已半。\r\n秋雷石罂破，晓日丹砂烂。\r\n任从雕俎荐，岂待霜刀判。\r\n张骞西使时，菩酱同归汉。"
        },
        {
            "title": "野望",
            "content": "新晴宜野望，最爱是山前。\r\n远近花兼竹，高低水拍田。\r\n呼名鸟无数，问姓客多年。\r\n此地春耕晚，吴牛树底眠。"
        },
        {
            "title": "赤蚁辞送杨叔武广南招安",
            "content": "南方赤蚁大若象，潜荒穴洞人莫逢。\r\n天公合雨不决雨，从横乱出将自封。\r\n侵疆凌壤坏城市，战斗亿倍南柯雄。\r\n尝闻穿山食此物，此物既大非常凶。\r\n张舌流涎莫可饵，枉啄不怕长戈舂。\r\n今令智者以智取，即见蚳醢传太宫。\r\n因而使知祸福理，天子下令云从龙。"
        },
        {
            "title": "和腊前",
            "content": "汉家戍日看看近，云景苍茫已岁昏。\r\n欲验方书治百药，预调飞走猎平原。\r\n土人熏肉经春美，宫女藏钩旧戏存。\r\n独把冻醪惊节物，草芽微动见庭萱。"
        },
        {
            "title": "送江西转运冯广渊学士",
            "content": "五月江南行，南风江恶溯。\r\n乘潮虽有信，不过湓城去。\r\n船经香炉峰，峰前须暂住。\r\n三年少尹劳，始得看瀑布。\r\n到官未必闲，举察忧财赋。\r\n回思庐山傍，尘土已生虑。\r\n尚存滕王阁，无忘一登顾。"
        },
        {
            "title": "谢永叔答述旧之作和禹玉",
            "content": "天下才名罕有双，今逢陆海与潘江。\r\n笔生造化多多办，声满华夷一一降。\r\n金带系袍回禁署，翠娥持烛侍吟窗。\r\n人间荣贵无如此，谁爱区区拥节幢。"
        },
        {
            "title": "次韵和再拜",
            "content": "建溪茗株成大树，颇殊楚越所种茶。\r\n先春喊山掐白萼，亦异鸟觜蜀客夸。\r\n烹新斗硬要咬盏，不同饮酒争画蛇。\r\n从揉至碾用尽力，只取胜负相笑呀。\r\n谁传双井与日注，终是品格称草芽。\r\n欧阳翰林百事得精妙，官职况已登清华。\r\n昔得陇西大铜碾，碾多岁久深且窊。\r\n昨日寄来新脔片，包以{上竹下撩}蒻缠以麻。\r\n唯能剩啜任腹冷，幸免酩酊冠弁斜。\r\n人言饮多头颤挑，自欲清醒气味嘉。\r\n此病虽得优醉者，醉来颠踣祸旲涯。\r\n不愿清风生两腋，但愿对竹兼对花。\r\n还思退之在南方，尝说稍稍能啖蟆。\r\n古之贤人尚若此，我今贫陋休相嗟。\r\n公不遗旧许频往，何必丝管喧咬哇。"
        },
        {
            "title": "和民乐",
            "content": "岁晚场功毕，野老相经过。\r\n有酒自斟酌，适意同笑歌。\r\n大儿缉牛衣，小儿护鸡窠。\r\n囷廪见余积，息戍靡负戈。\r\n林间落熟果，屋里鸣寒梭。\r\n会待朔雪时，狐兔生罝罗。\r\n饫鲜持作腊，赠乏不言他。\r\n是非了莫问，此理当何如。"
        },
        {
            "title": "明井",
            "content": "显晦有难必，孰云幽不明。\r\n深井发寒泉，光若月色盈。\r\n阴阳信奇变，曷用究厥情。\r\n譬彼出炎火，投薪丹焰成。\r\n吾人勿惊异，但自汲缾罂。"
        },
        {
            "title": "迟月",
            "content": "迟月月已上，清光在高木。\r\n未能照我庭，团团隔东屋。"
        },
        {
            "title": "答再和",
            "content": "舟行才及二三里，已复浅流如冻河。\r\n君有短书谁远寄，时因燕子拂樯过。"
        },
        {
            "title": "哭尹子渐",
            "content": "故人河内守，昨日报已亡。\r\n同气泣上党，悲风生太行。\r\n曩为众所惜，今复人共伤。\r\n阮籍本真率，感慨寿不长。"
        },
        {
            "title": "非意篇呈表臣",
            "content": "人言厨传繁，乃是郡久例。\r\n一日苟不修，未免众吠睨。\r\n饱尚谤所兴，饥必愠不细。\r\n损之礼渐隳，存之礼未替。\r\n心莫忽贱微，意莫徇贵势。\r\n我将取是然，敢以为君计。"
        },
        {
            "title": "八月九日晨兴如厕有鸦啄蛆",
            "content": "飞乌先日出，谁知彼雌雄。\r\n岂无腐鼠食，来啄秽厕虫。\r\n饱腹上高树，跋觜噪西风。\r\n吉凶非予闻，臭恶在尔躬。\r\n物灵必自絜，可以推始终。"
        },
        {
            "title": "闻莺",
            "content": "最好声音最好听，似调歌舌更叮咛。\r\n高枝抛过低枝立，金羽修眉墨染翎。"
        },
        {
            "title": "句",
            "content": "认桃无绿叶，辨杏有青枝。"
        },
        {
            "title": "十五日雪三首",
            "content": "春风九十日，一半已销磨。\r\n准拟看花少，依稀咏雪多。\r\n官车犹载炭，菢鹊不离窠。\r\n向此兴都尽，戴家谁复过。"
        },
        {
            "title": "李舍人见过",
            "content": "春泥无处所，穷巷少人行。\r\n忽枉青丝骑，曾非白面生。\r\n笑言聊与适，鸡黍未尝烹。\r\n莫叹余贫甚，吾侪业本清。"
        },
        {
            "title": "合流曹光道惠钜李知其炎酷中有此味亦可乐也",
            "content": "颖傍成蹊李，其实小於拳。\r\n谁知皴枝瘦，生此绀玉鲜。\r\n摘以筠梢笼，沈以石根泉。\r\n蒙蒙粉未落，粲粲叶犹连。\r\n荫树咀甘液，安知有苦煎。\r\n报君惜兹乐，时咏逍遥篇。\r\n\r\n【注释】：【原题】：\r\n合流曹光道惠钜李知其炎酷中有此味亦可乐也辄以诗寄"
        },
        {
            "title": "登杨州北门",
            "content": "楼上山如淡墨画，城中水似轻蓝挼。\r\n杨州今似刀州景，似听中和乐职歌。"
        },
        {
            "title": "送淮南提刑孙学士",
            "content": "淮南木老霜欲飞，顺令恐纵诸侯威。\r\n命书才出邸掾谒，已见衣绣车迎归。\r\n乐莫我听筵莫迓，清如蟾蜍夜吐晖。\r\n不须久作平反吏，自合横经亲帝闱。"
        },
        {
            "title": "中秋与希深别後月下寄",
            "content": "薄雾生寒水，寥寥舣画船。\r\n人伤千里别，桂吐十分圆。\r\n把酒非前夕，追欢忆去年。\r\n南楼足佳兴，好在谢林川。"
        },
        {
            "title": "吴仲庶殿院寄示与吕冲之马仲涂唱和诗六篇邀",
            "content": "日下绣衣客，江南燕尾艎。\r\n迹虽同鷁退，心不假犀凉。\r\n旧国旌旄去，包原苑囿荒。\r\n临堤一怀古，柳上见微阳。\r\n\r\n【注释】：【原题】：\r\n吴仲庶殿院寄示与吕冲之马仲涂唱和诗六篇邀予次韵焉·次韵晚泊睢阳"
        },
        {
            "title": "雨还",
            "content": "雨蒙蒙兮欲暮，路险绝兮深泥。\r\n嗟予仆兮甚馁，畏予马兮颠蹄。\r\n关已度兮心缓，家将至兮涉溪。\r\n喜膝前兮童稚，饷灯下兮女妻。"
        },
        {
            "title": "访石子涧外兄林亭",
            "content": "前日秋水涨，昨日秋水落。\r\n偶来寻隐居，曾未乖宿诺。\r\n竹底除旧径，藤蔓系新彴。\r\n马留岸傍树，风扫林下箨。\r\n既能置鲁酒，又复饷楚{左食右乍}。\r\n谁知北南涧，照影似清洛。\r\n平生爱幽旷，敛迹诚非错。"
        },
        {
            "title": "次韵和原甫陪永叔景仁圣徒饮余家题庭中枯菊",
            "content": "九月车马过，我庭黄菊鲜。\r\n重来踰七旬，枯萼无复妍。\r\n自非凌霜操，枝叶徒相连。\r\n衰败未忍去，根荄尚翘然。\r\n不意憔悴丛，犹为君子怜。\r\n固值时节晚，岂恨地势偏。\r\n直如木上萝，缘蔓欲到天。\r\n一朝风雪厉，零落向暮年。\r\n至此事乃等，高低复何言。\r\n公休夸松柏，彭祖与颜渊。\r\n各不相健羡，焉能论柔坚。\r\n愿公时饮酒，周孔今下泉。\r\n\r\n【注释】：【原题】：\r\n次韵和原甫陪永叔景仁圣徒饮余家题庭中枯菊之什"
        },
        {
            "title": "汴水斗减舟不能进因寄彦国舍人",
            "content": "朝落几寸水，暮长几寸沙。\r\n深滩鳌背出，浅浪龙鳞斜。\r\n秋风忽又恶，越舫嗟初阁。\r\n坐想掖垣人，犹如在寥廓。"
        },
        {
            "title": "泥",
            "content": "一夜添春雨，中衢长旧泥。\r\n屐黏忧折齿，马滑畏颠蹄。\r\n去啄从江鹤，相呼任竹鸡。\r\n朝来放朝请，始与逸人齐。"
        },
        {
            "title": "会稽妇",
            "content": "食藕莫问浊水泥，嫁婿莫问寒家儿。\r\n寒儿黧黑面无脂，骥子纵瘦骨骼奇。\r\n买臣贫贱妻生离，行歌负薪何媿之。\r\n高车来驾建朱旗，铜牙文弩擐犀皮。\r\n官迎吏走马万蹄，江湖昼起横白霓。\r\n旧妻呼载後乘归，悔泪夜落无声啼。\r\n吴酒虽美吴鱼肥，侬今豢养惭猪鸡。\r\n园中高树多曲枝，一日挂与桑虫齐。"
        },
        {
            "title": "依韵和丁元珍见寄",
            "content": "我从江南来，挂席江上正。\r\n轻舟自行速，不与风力竞。\r\n乃省少时学，强勉无佳兴。\r\n初如弄机杼，未解布丝经。\r\n利器昧其时，或反授人柄。\r\n及亲贤豪游，所尚志已定。\r\n不厌朝市喧，不须山林静。\r\n不为煦煦妍，不为严严冰。\r\n遇物理自畅，区处剧操令。\r\n仍类楚野竹，忽从孤根迸。\r\n便成翠琅玕，久与风霜硬。\r\n虽然达吾真，谁复究毕竟。\r\n世间忘坦途，尽欲求密径。\r\n唒我是迂疏，宜乎今蹭蹬。\r\n蹭蹬诚可差，所偶亦已并。\r\n晚逢二三友，喜饮恨多病。\r\n道路何邅回，季秋越春孟。\r\n平生景慕者，邂逅出天幸。\r\n接迹犹谓荣，况此声颜并。\r\n实惭寡时用，又顾无奇行。\r\n爱之不忍去，自旦还至暝。\r\n在昔浊世贤，徒知清酒圣。\r\n但用醉为娱，一老少不更。\r\n稍思桃源人，翩尔乘渔艇。\r\n寻花逐水往，岂念衰与盛。\r\n歌讴非俗情，山响自答应。\r\n以此谢君劝，微言期略听。\r\n衮衮不足为，试共幽人评。"
        },
        {
            "title": "九月一日",
            "content": "授衣念祖节，阖棺伤故人。\r\n故人昔送我，把酒湍水滨。\r\n只道後期易，岂知无会因。\r\n死生意不及，欲语鼻先辛。\r\n既乏羡门术，安得如松筠。\r\n寒暑更数十，应亦同埃尘。"
        },
        {
            "title": "过永庆院",
            "content": "荒凉旧兰若，古屋两三重。\r\n庭下已无柏，涧边唯有松。\r\n石阶生薜荔，香座缺芙蓉。\r\n化俗似禅衲，破来缝石缝。"
        },
        {
            "title": "依韵和徐元舆读寄内诗戏成",
            "content": "鸳鸯同白首，相得在中河。\r\n水客莫惊笑，云间比翼多。"
        },
        {
            "title": "与蒋秘别二十六年田棐二十年罗拯十年始见之",
            "content": "我今五十二，常苦离别煎。\r\n屈指数离别，正去一半年。\r\n三君异出处，相见有後先。\r\n蒋最会遇早，罗倍晚於田。\r\n仕宦比我迟，官资居我前。\r\n此亦漫轻量，无限归荒埏。\r\n所喜笑语同，各惊颜貌迁。\r\n发有霜华侵，目有蜘蛛悬。\r\n有酒易以醉，有奚徒用妍。\r\n醒来念功名，病螾希蜿蜒。\r\n安得有园庐，宽闲近林泉。\r\n养鱼数千头，种薤三四廛。\r\n余蔬皆称此，嘉果植亦然。\r\n既无俗造请，穷冬事高眠。\r\n囷贮白粳稻，酒沽青铜钱。\r\n饭过引数杯，令儿诵嘉篇。\r\n仰首看赤日，区区随天旋。\r\n朝见出沧海，暮见入虞渊。\r\n毕竟将何穷，磨灭愚与贤。\r\n亿亿万万载，筋骨非玉坚。\r\n桐棺三寸厚，在昔谁免焉。\r\n去去欲及时，嗟嗟无由缘。"
        },
        {
            "title": "闻韩仲文使归",
            "content": "传道使车回，柳条黄未开。\r\n晓寒非绝漠，春色近章台。\r\n名马北方至，宾鸿南国来。\r\n明朝斋祓见，天子始称才。"
        },
        {
            "title": "杂拟",
            "content": "忽闻胡骑渡河水，月魄夜胁阴貂寒。\r\n独侍金舆立城肚，龙蛇不展绕旗竿。"
        },
        {
            "title": "和张簿宁国山门六题·紫云岩",
            "content": "高岩日照云常起，吹作兰花透纹绮。\r\n横为步障看未收，山雨一来风满耳。"
        },
        {
            "title": "次韵和冲卿元日",
            "content": "天心欲销变，元会罢来朝。\r\n新岁起今日，旧年犹昨宵。\r\n冻云低覆阙，残雪稍封条。\r\n又听驱傩鼓，群邪不可饶。"
        },
        {
            "title": "糟淮鲌",
            "content": "寒潭缩浅濑，空潭多鲌鱼。\r\n网登肥且美，糟渍奉庖厨。\r\n昔闻渔父贤，尝勉楚人餔。\r\n楚人怀沙死，葬腹千岁余。\r\n今兹有遗意，敢共杯盘疏。"
        },
        {
            "title": "古监",
            "content": "古监得荒冢，土花全未磨。\r\n背菱尖尚在，鼻兽角微讹。\r\n月暗虾蟆蚀，尘昏魍魉过。\r\n但令光彩发，表里是山河。"
        },
        {
            "title": "淮上杂诗六首",
            "content": "漠漠昼烟披，纵横见渔艇。\r\n轻桡上急水，或与飞鸿并。\r\n鱼大钓丝微，牵随碧潭迥。\r\n向晚得志归，浩歌山月静。"
        },
        {
            "title": "送赵虞部士宏知蜀州",
            "content": "春风跨腊至，雪作蝴蝶飞。\r\n偏知蜀太守，撩乱扑行衣。\r\n何当海棠下，歌管红袖围。\r\n一饮一斗酒，决讼如发机。\r\n洛阳花自好，听从杜鹃啼。"
        },
        {
            "title": "和十一月十二日与诸君登西园亭榭怀旧书事二",
            "content": "冬日萧条公府清，独将诸吏上高城。\r\n而今何处异畴昔，铁墓下闻狐夜鸣。\r\n\r\n【注释】：【原题】：\r\n和十一月十二日与诸君登西园亭榭怀旧书事二首"
        },
        {
            "title": "吴长文紫微见过",
            "content": "岂敢以贫贱，而辄傲贤贵。\r\n但恨门阑遥，赫日去可畏。\r\n瘦马汗常流，寸步出无谓。\r\n是以逾十旬，景慕肠欲沸。\r\n近因秋雨来，纤纤有凉气。\r\n九陌可以行，轻服可以衣。\r\n方将事请见，疮足痛若{左足右非}。\r\n忽枉驺骑过，颜厚言莫既。\r\n尚期新醪熟，还往袭经纬。\r\n乃知君子德，曩分替则未。"
        },
        {
            "title": "乌毁燕巢",
            "content": "堂间两胡燕，哺雏衔百虫。\r\n老鸦亦养子，偷雏燕巢中。\r\n燕巢忽堕地，六七皆命穷。\r\n赤身无羽翼，肠断彼雌雄。\r\n来往徒鸣声，安得置室宫。\r\n我闵楼篓籔，俄已强雨风。\r\n从今更生卵，不若受女娀。"
        },
        {
            "title": "和范景仁王景彝殿中杂题三十八首并次韵其十",
            "content": "时颁光禄酒，花出汉宫墙。\r\n湛露承天渥，流霞落羽觞。\r\n近亲龙尾道，远袭雀头香。\r\n溺殿人谁见，终知曼倩狂。\r\n\r\n【注释】：【原题】：\r\n和范景仁王景彝殿中杂题三十八首并次韵其十八赐酒"
        },
        {
            "title": "张仲通追赋洛中杂题和尝历览者六章其五大字",
            "content": "庭中两大树，池上千竿竹。\r\n竹有红泪班，树无众鸟宿。\r\n昔日白傅归，爱吟裴令续。\r\n间流水西园，翻然入他族。\r\n\r\n【注释】：【原题】：\r\n张仲通追赋洛中杂题和尝历览者六章其五大字寺"
        },
        {
            "title": "咏怀",
            "content": "自余居田野，未免病与贫。\r\n常把神农书，每以药物亲。\r\n处方犹持法，义比君使臣。\r\n但恨无余资，岂及疗我邻。\r\n笔头不中书，聊可备急人。\r\n昨日除吏来，吾邦为长民。\r\n欲溺复燃灰，败笔前已陈。"
        },
        {
            "title": "慈姥矶下",
            "content": "芦汀泱漭外，露敛见孤嶂。\r\n行舟每出观，渐近已殊状。\r\n傍来认饮牛，正去忽侧盎。\r\n水壑阴若舂，野鸟时与相。\r\n且待风色回，出口始浩荡。"
        },
        {
            "title": "前以诗答韩三子华後得其简因叙下情",
            "content": "前者报君诗，妄说良有以。\r\n昔予在京师，多为人所诋。\r\n短章然无工，实未甘艺比。\r\n因君有过褒，聊且发愤悱。\r\n何言敢为师，乃是贵不韪。\r\n平常遭口语，攒集犹毒矢。\r\n此论苟一出，是非必蜂起。\r\n偶尔道瘖聋，多疑已窃指。\r\n虽恃不欺衷，恨未致速死。\r\n安得二顷田，归耕曷为耻。\r\n谁能事州郡，鸡狗徒聒耳。"
        },
        {
            "title": "拟玉台体七首其七领边绣",
            "content": "出门重新制，纤手行自整。\r\n愿作花工儿，长年承素颈。"
        },
        {
            "title": "答仲源太傅八日遗酒",
            "content": "陶潜九月九，无酒望白衣。\r\n何言先一日，双榼忽我归。\r\n借问遗酒谁，天宗分日晖。\r\n明当酌大斗，黄菊羔醅肥。\r\n李贺诸王孙，作诗字欲飞。\r\n闻多锦囊句，将报惭才微。"
        },
        {
            "title": "村醪",
            "content": "雨湿破荆篱，风摇树亚旗。\r\n小槽声不急，挈榼问活迟。\r\n摘果野棠熟，望人船火随。\r\n灯前相对饮，还似昔过时。"
        },
        {
            "title": "雪窦达观禅师见寄依韵答",
            "content": "岩窦常留雪，山雪不有心。\r\n禅衣百衲重，香刹四明深。\r\n驯鹿来衔果，栽松去作林。\r\n自缘冠绂累，未解远公寻。"
        },
        {
            "title": "答显忠上人",
            "content": "驱马傍驰道，归自许西偏。\r\n高车非旧贵，立避槐树边。\r\n心虽欲往谒，仆馁行不前。\r\n是甘处穷巷，晨笑微生烟。\r\n傥有好事者，扣门与留连。\r\n或有袖中诗，语熟气颇全。\r\n曾不类缁褐，始可令勉旃。\r\n京师百许寺，知几相差肩。"
        },
        {
            "title": "孙司谏知邓州",
            "content": "南阳汉名都，其俗尚敦朴。\r\n亡徒顷为盗，刺史安与角。\r\n田野遂焦熬，蒿莱思沃濯。\r\n兹虽得甘露，向己苦风雹。\r\n更张固所重，下令未宜数。\r\n且观道傍碑，文字今已剥。"
        },
        {
            "title": "依韵和表臣忆游竹园山寺",
            "content": "山携谢公妓，竹似阮家林。\r\n花发日初暖，鸟啼春欲深。\r\n朱樱连叶摘，绿酒带醅斟。\r\n犹想闻歌吹，僧房未暇吟。"
        },
        {
            "title": "子聪惠书备言行路及游王屋物趣因以答",
            "content": "自我河桥来，清话殊未已。\r\n亟言阅通畴，晨驾遂遵彼。\r\n尺书忽见遗，经由皆可纪。\r\n草草始辞家，匆匆渡河水。\r\n前村客心速，入暮阴风起。\r\n修路隘且长，疲骖未能止。\r\n茅居聒夜舂，寒犬吠垆里。\r\n明发西北行，岗峦踰迤逦。\r\n丛蓁但蒙密，未见山中美。\r\n谷开逢邑闾，岂谓连都鄙。\r\n冠带一二同，麏麋左右比。\r\n问子奚所之，俛眉聊启齿。\r\n瞥往登天坛，烟云随步趾。\r\n傍临日观低，却望嵩丘迩。\r\n屑屑视尘埃，纷纷若蝼蚁。\r\n便有林壑心，期将荣宦委。\r\n我昔爱青苍，无时常徙倚。\r\n今朝羡君游，胜事空耸企。\r\n徒嗟黄绶身，莫接青霞轨。\r\n安得凭羽翰，幽怀寄如此。"
        },
        {
            "title": "送师厚归南阳会天大风遂宿高阳山寺明日同至",
            "content": "往日送子春风前，春风酣酣杏正妍。\r\n今来送归秋风後，秋风搣搣沙满川。\r\n马鬣斜倾毛瑟缩，驭吏噤唫足後先。\r\n弊裘吹裂寒入骨，枯株磨戛火欲燃。\r\n忽逢古寺出岩腹，与君下马相留连。\r\n殿堂高下就山势，松柏森耸侵云巅。\r\n长廊落叶卷若扫，丈室垂幔翻如褰。\r\n像塑神母乳九子，抱携抚玩皆可怜。\r\n却令远客自生念，欲见幼稚心烦煎。\r\n拥炉对坐日昏黑，龛灯共借僧榻眠。\r\n虽然覆衣冷如铁，不及在家贫无氊。\r\n曲肱难寐要天晓，两股冻痹仍筋挛。\r\n桹桹残夜未鱼响，起看昴毕倾西躔。\r\n怒号斗息东方白，童仆整肃吾将还。\r\n老僧扫壁持笔砚，请予强此题岁年。\r\n出门并辔至山店，茅屋揭尽余尺椽。\r\n又据胡床一谈笑，君不解饮聊开筵。\r\n程次都无五百里，箧中可乏一囊钱。\r\n拂衣频起畏日昃，应恐慈母心悬悬。\r\n顾我便当江海去，却思此地何由缘。\r\n\r\n【注释】：【原题】：\r\n送师厚归南阳会天大风遂宿高阳山寺明日同至姜店"
        },
        {
            "title": "哭王几道职方三首",
            "content": "我今过五十，万事日消磨。\r\n熟识世间寡，故交泉下多。\r\n叶秋知易陨，松耐竟如何。\r\n尝亦悲前哲，荒坟野鼠窠。"
        },
        {
            "title": "和永叔中秋夜会不见月酬王舍人",
            "content": "主人待月敞南楼，淮雨西来斗变秋。\r\n自有婵娟侍宾榻，不须迢递望刀头。\r\n池鱼暗听歌声跃，莲的明传酒令优。\r\n更爱西垣旧词客，共将诗兴压曹刘。"
        },
        {
            "title": "新晴",
            "content": "阴云忽扫尽，朝日吐清光。\r\n万里不碍日，众鸟欣哢吭。\r\n草树已摇落，山川尚郁苍。\r\n百事择佳日，佳日唯晴阳。"
        },
        {
            "title": "和谢舍人洊震",
            "content": "盛夏万物当长养，骄阳不雨谁为忧。\r\n天无纤云野赬色，草木焦卷如经秋。\r\n南阳太守自引咎，不以天时为怨尤。\r\n斋精洁虑祠望内，僚属奔从无停輈。\r\n谩取诗言占离毕，徒依风俗验鸣鸠。\r\n忽闻郡北直百里，岑岑岐笠藏灵湫。\r\n持牲遣吏诣其下，俎豆未辙升阴虬。\r\n电光划划遶岩壁，雷声隐隐生山陬。\r\n拥云驰雨自东上，西风上猛云还收。\r\n神龙蓄志未发泄，明日更与顽阳雠。\r\n黤霭阴黑若卷海，联绵霹雳能破仇。\r\n沃然原隰洗妖气，浩尔沟渎扬平流。\r\n九谷有登百姓喜，蜿蜒歆祀神何羞。"
        },
        {
            "title": "彼鴷吟",
            "content": "断木喙虽长，不啄柏与松。\r\n松柏本坚直，中心无蠹虫。\r\n广庭木云美，不与松柏比。\r\n臃肿质性虚，圬蝎招猛觜。\r\n主人赫然怒，我爱尔何毁。\r\n弹射出穷山，群鸟亦相喜。\r\n啁呼弄好音，自谓得天理。\r\n哀哉彼鴷禽，吻血徒为尔。\r\n鹰鸇不博击，狐兔纵横起。\r\n况兹树腹怠，力去宜滨死。"
        },
        {
            "title": "和持国石藓",
            "content": "石根云常蒸，老藓密於毯。\r\n湿翠连涧阴，净绿绕岩坎。\r\n不异泉上芹，丰茸犹可擥。\r\n安知山中客，远寄趣已淡。"
        },
        {
            "title": "京师逢卖梅花五首",
            "content": "忆在鄱君旧国傍，马穿修竹忽闻香。\r\n偶将眼趁蝴蝶去，隔水深深几树芳。"
        },
        {
            "title": "逢王公慥太博",
            "content": "驽马不惜蹄，出门莫畏泥。\r\n泥中逢故友，十载相乖睽。\r\n但怪苍鬓色，斑斑俯铁骊。\r\n少立不及语，交策或东西。\r\n向晚我还舟，君来访长堤。\r\n对论出处迹，存没生悲啼。\r\n勿言少壮日，志意吐虹霓。\r\n而今七不堪，懒又甚於嵇。"
        },
        {
            "title": "送上虞孙主簿",
            "content": "稽山参云深，剡水与天碧。\r\n行将啼鸟亲，翫不游鳞隔。\r\n况世住新安，又尝为粤客。\r\n风物知所谙，穷幽梯翠壁。"
        },
        {
            "title": "和孙端叟蚕首十五首其十四龙梭",
            "content": "给给机上梭，往反如度日。\r\n一经复一丝，成寸遂成匹。\r\n虚腹脱两端，素手投未出。\r\n陶家挂壁间，雷雨龙飞出。"
        },
        {
            "title": "王原叔内翰宅观山水园",
            "content": "石苍苍，连峭峰，\r\n大山嵯峨云雾中。老松瘦树无笔踪，\r\n巧夺造化何能穷。古绢脆裂再黏续，\r\n气象一似高高嵩。上有荆浩字，\r\n特归翰林公。愿换廷圭一丸墨，\r\n谁言卖钱须青铜。范宽到老学未足，\r\n李成但得平远工。黄金白璧未为贵，\r\n丈人师臣无不通。"
        },
        {
            "title": "中伏日永叔遗冰",
            "content": "日色若炎火，正当三伏时。\r\n盘冰赐近臣，络绎中使驰。\r\n莹澈肖水玉，凛气侵入肌。\r\n近日多故友，分贶能者谁。\r\n信都顾贫贱，物物义不遗。\r\n念我老且病，赤痱生枯皮。\r\n巨块置我前，凝结造化移。\r\n畏冷不敢食，有类夏虫疑。\r\n虽然已快意，何必咀嚼为。\r\n天子厚於公，不使炽毒欺。\r\n公亦厚於我，将恐煎熬随。\r\n我有舐犊爱，自怜小子龟。"
        },
        {
            "title": "樊推官劝予止酒",
            "content": "少年好饮酒，饮酒人少过。\r\n今既齿发衰，好饮饮不多。\r\n每饮辄呕泄，安得六府和。\r\n朝酲头不举，屋室如盘涡。\r\n取乐反得病，卫生理则那。\r\n予欲从此止，但畏人讥诃。\r\n攀子亦能劝，苦口无所阿。\r\n乃知止为是，不止将如何。"
        },
        {
            "title": "杂诗绝句十七首",
            "content": "买鱼问水客，始得鲫与鲂。\r\n操刀欲割鳞，跳怒鬐鬣张。"
        },
        {
            "title": "黄国博遗银鱼乾二百枚",
            "content": "乾若会稽笋，色比荆州银。\r\n熟宜煨栗火，饮助拥炉人。\r\n低阴欲飞雪，酒微生颊热。\r\n海上使方来，多饟不为餮。"
        },
        {
            "title": "送玉汝",
            "content": "谈笑去拘忌，乃见相与深。\r\n风骚得往返，但见非知音。\r\n明日车马北，岂不动离襟。\r\n春风蘼芜绿，别恨生遥岑。"
        },
        {
            "title": "闻进士贩茶",
            "content": "山园茶盛四五月，江南窃贩如豺狼。\r\n顽凶少壮冒岭险，夜行作队如刀枪。\r\n浮浪书生亦贪利，史笥经箱为盗囊。\r\n津头吏卒虽捕获，官司直惜儒衣裳。\r\n却来城中谈孔孟，言语便欲非尧汤。\r\n三日夏雨刺昏垫，五日炎热讥旱伤。\r\n百端得钱事酒卮，屋里饿妇无糇粮。\r\n一身沟壑乃自取，将相贤科何尔当。"
        },
        {
            "title": "次韵任屯田感子飞内翰旧诗",
            "content": "二十四年君日哦，翰林风韵郢中歌。\r\n岁华荏苒都如昨，世事升沈亦苦多。\r\n燕国骏蹄犹待乐，荆山美宝已逢和。\r\n剩求海内多何用，烂醉人间理莫过。\r\n历览昔贤皆泯泯，寻思鲁叟自波波。\r\n我今不敢希高躅，蹇步年来任跌{左足右拖去扌}。"
        },
        {
            "title": "依韵和刘原甫舍人杨州五题其三春贡亭",
            "content": "梦谷浮船稳且平，泊登冈顶看茶生。\r\n始从官属二三辈，时听春禽一两声。"
        },
        {
            "title": "依韵和唐彦猷华亭十咏·寒穴",
            "content": "山头寒泉穴，净若镜面平。\r\n熨齿敲冰冷，贮缾微玉声。\r\n傍有野鹿迹，上啼林鸟清。\r\n何由一往挹，况复方病醒。"
        },
        {
            "title": "谢宾客挽歌三首",
            "content": "当年罢会稽，还郡锦为衣。\r\n老作龙楼贵，终将凤沼违。\r\n英魂游岱去，石椁渡江归。\r\n扬子春风恶，南徐过客稀。\r\n众帆看屡溺，素舸独如飞。\r\n始见中郎孝，松门自有辉。"
        },
        {
            "title": "漫书",
            "content": "蒲葵两钱扇，漫写未嫌轻。\r\n老媪持将去，无端色不平。"
        },
        {
            "title": "江口遇刘纠曹赴鄂州寄张大卿",
            "content": "我同陶渊明，远忆颜光禄。\r\n得钱留酒家，醉卧江芜绿。\r\n故人已贵身独贱，篱根枯死佳花菊。\r\n孤鸿飞去鹦鹉洲，寄声高楼谢黄鹄。\r\n使君本是洛阳人，尝怜酩酊铜驼曲。\r\n休将玉笛城上吹，武昌老人听不足。\r\n已知清音通九霄，定应悔说蕲州竹。"
        },
        {
            "title": "答裴如晦",
            "content": "怀我歌我辞，乃知行子倦。\r\n音虽彼妙发，想若此可见。\r\n歌竟夜灯青，野窗鸣湿霰。\r\n仿佛闻孤鸿，飞急应有羡。"
        },
        {
            "title": "肖丞相楼",
            "content": "楼中九华峰，天削冰苍玉。\r\n宾主何参差，来云自联续。\r\n我相唐肖家，八人居宰禄。\r\n朱阑几兴废，下视寒江曲。\r\n吴侯来是邦，百事无窘束。\r\n休日一登临，风月咏觞足。\r\n安得附黄鹄，一举遗尘俗。"
        },
        {
            "title": "椹涧昼梦",
            "content": "谁谓死无知，每出辄来梦。\r\n岂其忧在途，似亦会相送。\r\n初看不异昔，及寤始悲痛。\r\n人间转面非，清魂殁犹共。"
        },
        {
            "title": "涂中遇雪寄希深",
            "content": "方为郡邑吏，日与故人违。\r\n极目千山碧，驰心一鸟飞。\r\n岸傍村杳杳，波上雪霏霏。\r\n欲寄洛阳信，泝流行客稀。"
        },
        {
            "title": "送周仲章都官通判湖州",
            "content": "溪水日霅霅，弁峰日峨峨。\r\n中有水精宫，此名其谓何。\r\n湖水传玉娘，扬光逆常娥。\r\n昔人美清夜，高楼发微歌。\r\n风流百年余，所历才彦多。\r\n我当居其下，醉舞或傞傞。\r\n君行贰郡事，结骑黄金珂。\r\n容仪苦白皙，度桥鸣橐驼。\r\n士女夹道看，秋风吹縠罗。\r\n言是公侯家，大体侬弗过。\r\n问侬底未辨，撑船入芰荷。\r\n应莫劝蚕织，生计非杼梭。"
        },
        {
            "title": "西湖观新出鹅儿道损持国曼叔请予赋之",
            "content": "春菢畏雷後，{彀弓下卵}开形已完。\r\n嫩毛轻染蘖，小掌未全丹。\r\n见物初能啑，浮波尚怕寒。\r\n山阴无道士，更长换应难。"
        },
        {
            "title": "依韵和李宰秋思",
            "content": "一叶与风舞，已知天地情。\r\n将令百果实，竞振群虫声。\r\n陶令欲收秫，豳人思誓觥。\r\n更吟君丽句，谁为写锺评。"
        },
        {
            "title": "九月十八日山中见杜鹃花复开",
            "content": "山中泉壑暖，幽木寒更华。\r\n春鸟各噤口，游子未还家。\r\n云谁未及还，对此重兴嗟。\r\n何必因啼血，颜色胜曙霞。"
        },
        {
            "title": "泛溪",
            "content": "中流清且平，舍楫任船行。\r\n渐近鹭犹立，已遥村觉横。\r\n何妨绿樽满，不畏晚风生。\r\n屈贾江潭上，愁多未适情。"
        },
        {
            "title": "又和",
            "content": "康庄咫尺有千山，欲问紫姑应已还。\r\n人似常娥来陌上，灯如明月在云间。\r\n车头小女双垂髻，帘里新妆一破颜。\r\n却下玉梯鸡已唱，谩语齐客解偷关。"
        },
        {
            "title": "醉和范景仁赋子华东轩树次其韵",
            "content": "树影落东墙，影微人已醉。\r\n休看枝上绿，但对眉间翠。"
        },
        {
            "title": "和范景仁王景彝殿中杂题三十八首并次韵其六",
            "content": "森森汉宫竹，托本异孤生。\r\n玉砌缘根迸，朱栏与笋平。\r\n朝烟生密习，晚影漏斜明。\r\n应待女娲采，参差凤琯清。\r\n\r\n【注释】：【原题】：\r\n和范景仁王景彝殿中杂题三十八首并次韵其六细竹"
        },
        {
            "title": "李廷臣通判蔡州",
            "content": "来路青青草，随君去未休。\r\n亦将离思远，还共翠心抽。\r\n细藉车轮稳，薰牵野蔓柔。\r\n王孙归不久，冉冉莫经秋。"
        },
        {
            "title": "依韵和郭祥正秘校遇雨宿昭亭见怀",
            "content": "君乘瘦马来，骨竦毛何长。\r\n下马与我语，满屋声琅琅。\r\n一诵庐山高，万景不得藏。\r\n出没望林寺，远近数鸟行。\r\n鬼神露怪变，天地无炎凉。\r\n设令古画师，极意未能详。\r\n诵说冒雨去，夜宿昭亭傍。\r\n明朝有使至，寄多惊俗章。"
        },
        {
            "title": "和昙颖师四明十题·雪窦山",
            "content": "重云不藏春，深窦常有雪。\r\n晓月号松猿，晴壁挂海霓。\r\n终恍无心人，区区佩环玦。"
        },
        {
            "title": "依韵和试笔偶书",
            "content": "洗砚开书几，拈毫喜子巢。\r\n不为微物挠，自向小栏敲。\r\n已逐游丝末，还缘翠叶梢。\r\n因知生理大，不必在重爻。"
        },
        {
            "title": "赋石昌言家五题其三白鹘屏",
            "content": "双睛射空眼角耸，筋爪入节韝绦垂。\r\n翅排霜刀毛缀甲，雪色愁突秋云披。\r\n当时始得不知价，朝发海东夕九嶷。\r\n世为奇俊玩不足，夺质移神归画师。\r\n而今推尚深堂上，燕雀屏绝宁来窥。\r\n画师黄荃出西蜀，成都范君能具知。\r\n范云荃笔不取次，自养鹰鸇观所宜。\r\n毰毛植立各有态，剜奇剔怪乃肯为。\r\n寻常饲鹰多捕鼠，捕鼠往往驱其儿。\r\n其儿长大好飞走，其孙卖鼠迭又衰。\r\n范君语此亦有味，欲戒近习无他移。"
        },
        {
            "title": "送渭州刘太保",
            "content": "月黑见旄头，芒角渐西向。\r\n八月边草黄，胡人马初壮。\r\n无奈我兵雄，方为汉偏将。\r\n尝闻登坛人，亦未免得丧。\r\n得为凯歌还，铙鼓喧亭障。\r\n千蹄使椎牛，百瓮令设醠。\r\n丧乃军之羞，节制由处上。\r\n进退从其呼，何能求必当。\r\n二事非己专，愿思古挟纩。"
        },
        {
            "title": "和昙颖师四明十题·石笋峰",
            "content": "巨石如龙孙，耸耸烟雾里。\r\n明明落溪口，纳纳喧滩齿。\r\n何当助斋盂，菌蕃徒为美。"
        },
        {
            "title": "答陈五进士遗山水枕屏",
            "content": "妙画能成趣，溪山迥得君。\r\n渔舟长映浦，岩树半藏云。\r\n征雁无时没，横桥有处分。\r\n数峰来枕席，曾不愧移文。"
        },
        {
            "title": "郭园梅花",
            "content": "未逢柳条青，独见梅蕊好。\r\n犹怯春风寒，不比江南早。\r\n清香拂酒杯，素色欺蓬葆。\r\n佳人金缕衣，唱彻嗟身老。"
        },
        {
            "title": "依韵答景彝谢予访其居",
            "content": "日暮乘羸马，因过太史家。\r\n竹窗谈脱麈，槐树暝栖鸦。\r\n邦瘁稽前咏，人亡起彼嗟。\r\n夜分归不寐，犹照角巾斜。"
        },
        {
            "title": "古剑篇送蔡君谟自谏省出守福唐",
            "content": "生铜夜夜鸣，剉铁未尝缺。\r\n主人久提携，何事赠离别。\r\n借问岂酬恩，请看镡上血。\r\n休惭补履功，出处异施设。"
        },
        {
            "title": "和孙端叟寺丞农具十五首其十四耘鼓",
            "content": "挂鼓大树枝，将以一耘耔。\r\n逢逢达远近，汨汨来田里。\r\n功既由此兴，饷亦从此始。\r\n固殊调猿猴，欲取儿童喜。"
        },
        {
            "title": "依韵和希深新秋会东堂",
            "content": "何必水周堂，翛然万木凉。\r\n朋簪兹共乐，节物自迎商。\r\n巧笑承欢剧，新词度曲长。\r\n骖鸾悲雾扇，泛蚁釂云浆。\r\n并蔕榴房熟，连丛桂蕊香。\r\n人初投辖醉，客甚掺檛狂。\r\n鬓约寒鸦碧，衣轻舞蝶黄。\r\n流波闲任注，错席岂依行。\r\n亹亹谈宁倦，厌厌夜巿央。\r\n良时诚可惜，清燕北无荒。"
        },
        {
            "title": "和曹光道咏直庐屏中六鹤",
            "content": "汉家为瑞双黄鹄，只道飞翻太液池。\r\n不似云屏六画鹤，帝宫深处有人知。"
        },
        {
            "title": "次韵和永叔饮余家咏枯菊",
            "content": "今年重阳公欲来，旋种中庭已开菊。\r\n黄金碎翦千万层，小树婆娑嘉趣足。\r\n鬓头插蕊惜光煇，酒面浮英爱芬馥。\r\n旋种旋摘趁时候，相笑相寻不拘束。\r\n各看华发已垂颠，岂更少年苔色绿。\r\n自兹七十有三日，公又连镳入余屋。\r\n阶傍犹见旧枯丛，根底青芽欢催促。\r\n但能置酒与公酌，独欠琵琶弹啄木。\r\n所叹坐客尽豪英，槐上冻鸱偷侧目。\r\n盘中有肉鸱伺之，乌鸟不知啼觜曲。\r\n诸公醉思索笔吟，吾儿暗写千毫秃。\r\n明日持诗小吏忙，未解宿酲聊和属。"
        },
        {
            "title": "次韵和吴季野题岳上人澄心亭",
            "content": "空山旧迳绿苔满，古寺斋盂白薤蒸。\r\n暑雨坐中飞漠漠，野泉林外落层层。\r\n从来胜绝皆离俗，未有幽深不属僧。\r\n唯爱溪头一寻水，莫闻流浪莫闻澄。"
        },
        {
            "title": "送蔓曼卿锁厅赴举",
            "content": "旧果岂非好，截树接新枝。\r\n欲变明年花，曾不根本移。\r\n屈彼自然性，曰兹山木卑。\r\n子才实艳富，久为人所推。\r\n固当升高科，我送作此诗。"
        },
        {
            "title": "表臣都官至十三里店",
            "content": "风雨催车骑，駸駸来自南。\r\n道旁有茅屋，宁容使君骖。\r\n不谓忽下马，湿衣逢我谈。\r\n田家已刈楚，田妇正好蚕。\r\n既将国漕急，复与民事谙。\r\n他年此茅屋，便比棠树甘。"
        },
        {
            "title": "绝句五首",
            "content": "岸边稚子戏把钓，蚯蚓作饵青条长。\r\n上去下来船不定，自飞自语燕争忙。"
        },
        {
            "title": "观书",
            "content": "山阳女子大字书，不比常流事梳洗。\r\n亲传笔法中郎孙，妙作蚕头鲁公体。\r\n试写麻牋滑似苔，黑蛟矫矫秋潭底。"
        },
        {
            "title": "和王仲仪二首·凌霄花",
            "content": "草木不解行，随生自有理。\r\n观此引蔓柔，必凭高树起。\r\n气类固未合，萦缠岂由己。\r\n仰见苍虬枝，上发彤霞蕊。\r\n层霄不易凌，樵斧谁家子。\r\n一日摧作新，此物当共委。"
        },
        {
            "title": "鸡冠花",
            "content": "秋至天地闭，百芳变枯草。\r\n爱尔得雄名，宛然出陈宝。\r\n未甘阶墀陋，肯与时节老。\r\n赤玉刻缜栗，丹芝谢雕槁。\r\n鲜鲜云叶卷，粲粲凫翁好。\r\n由来名实副，何必荣华早。\r\n君看先春花，浮浪难自保。"
        },
        {
            "title": "次韵答黄仲夫七十韵",
            "content": "春风不择草，万卉皆发萌。\r\n盛夏一长养，秋实俱与成。\r\n舂粒以蒸炊，刈枯以煎烹。\r\n工师调五音，不问咸与韺。\r\n自取众律和，黍谷动华英。\r\n可以荐祖庙，可以陈帝庭。\r\n良将统万卒，所向若惊霆。\r\n战斗众益勇，号令夜益明。\r\n破敌必拉朽，不见坚阵横。\r\n我观欲物际，亦在农力兴。\r\n我观合奏时，亦在考击并。\r\n我观成功日，亦在间得情。\r\n草木有美恶，造化无喜憎。\r\n五声有高下，一致不可评。\r\n三军用貔虎，不较蛟睫螟。\r\n大君设时网，广海无漏鲸。\r\n磊落黄夫子，为学不自轻。\r\n四十登贤科，良贾售百朋。\r\n得志岂计晚，成名等众荧。\r\n旧交半存没，新知慕徒倾。\r\n老鹤晴一唳，随风无近声。\r\n好论古今诗，品藻笑锺嵘。\r\n欲扫李杜坛，未审谁主盟。\r\n我衰百事倦，白首聊穷经。\r\n两目生昏花，犹胜张籍盲。\r\n读书爱日永，秉扇自驱蝇。\r\n但恶乱我思，非与小物勍。\r\n清樽飒然来，喜得如弟兄。\r\n散帙空堂上，垂冠发星星。\r\n载诵尧舜篇，幸今时太平。\r\n不学遁世士，投竿泛东溟。\r\n不袭贪生人，炼气噏日精。\r\n不羡富贵翁，歌吹满重城。\r\n独守萤火光，莫擥蟾蜍晶。\r\n人生转头间，未免一铭旌。\r\n区区逐甘鲜，鼎鼎夸佩缨。\r\n安知西山饿，熟识绵上耕。\r\n彼勿叹凤衰，此正歌鸿冥。\r\n分合没穷巷，迹涩蹈高闳。\r\n妻子易为饱，粟帛不足营。\r\n岂乏一器饭，岂乏一杯羹。\r\n肯为浊河浊，愿作清济清。\r\n韩愈尝有言，百物皆能鸣。\r\n特称孟东野，贫箧文字盈。\r\n到死只冻馁，何异埋秦阬。\r\n今我已过甚，日醉希步兵。\r\n神仙多羽翼，一一飞蓬瀛。\r\n乃知无道气，难可强留形。\r\n鄙性实朴钝，曾非傲公卿。\r\n昔随众一往，或值谤议腾。\r\n曰我非亲旧，曰我非门生。\r\n又固非贤豪，安得知尔名。\r\n是时闻此言，舌直目且瞠。\r\n俄然我有答，贤相持权衡。\r\n喜士同周公，其德莫与京。\r\n我去岂不送，我往岂不迎。\r\n自为筋力寡，路远艰於行。\r\n未若归教子，遗金徒满籯。\r\n岁月苦易得，颜貌日可惊。\r\n身虽厌役役，心亦远硜硜。\r\n归思吴洲橘，梦忆楚江萍。\r\n试看两围棋，白黑何所争。\r\n朝脱泥涂困，暮失云衢亨。\r\n物理既难常，达生重飞觥。\r\n曾以文豹章，远喻子怀能。\r\n曩者忤贵势，悔说乌鸟灵。\r\n乌灵反见怒，终恨屈此诚。\r\n当时语颇错，盍呼为大鹏。\r\n於兹傥遇之，应解颈颊赬。\r\n韵尽意未尽，且用此报琼。"
        },
        {
            "title": "蓬生麻中",
            "content": "麻畦无曲本，蓬质有樛茎。\r\n所托修乃直，安能纵复横。\r\n择邻闻旧母，益友记诸生。\r\n萧艾从兹远，蒿莱不可并。\r\n何嗟蒋诩径，孰念卫人行。\r\n傥匪缘其地，秋风广漠惊。"
        },
        {
            "title": "答祖择之惠黄雀鮓",
            "content": "李白劝尔莫逐炎洲翠，亦莫近吴宫燕。\r\n尔不听此言，祸患今乃见。\r\n吴火时虽无，越罗日生变。\r\n空知稻粱肥，岂悟杯盘荐。\r\n我不闻尔声，谬成先生馔。\r\n咀嚼勿言非，雉雁犹充膳。"
        },
        {
            "title": "春鹘谣",
            "content": "春巢累累，众鸟哺儿。\r\n众鸟不出巢，群雏嗷嗷腹甚饥。\r\n不出巢，其谓何，\r\n上有苍鹘窥其窠。问鹘何仇，\r\n鹘不我顾。我巢有雏，\r\n开口待哺。一日不击，\r\n巢雏不食。尔忧尔雏，\r\n众鸟号呼又可吁。"
        },
        {
            "title": "大水後城中坏庐舍千余作诗自咎",
            "content": "不如无道国，而水冒城郭。\r\n岂敢问天灾，但惭为政恶。\r\n湍回万瓦裂，槎向千林阁。\r\n独此怀百忧，思归卧云壑。"
        },
        {
            "title": "留别李君君颇有归意而未遂",
            "content": "酌我樽中酒，知君羡北归。\r\n如何沙上鸟，远逐片帆飞。"
        },
        {
            "title": "送王克宪奉职之彭泽",
            "content": "折柳赠子行，况闻彭泽去。\r\n将过五株下，可与青青助。\r\n渭城人唱罢，羌管愁吹处。\r\n江上定多闭，疏阴就箕踞。"
        },
        {
            "title": "七夕永叔内翰遗郑州新酒言值内直不暇相邀",
            "content": "诘朝持郑酝，向夕望星津。\r\n俗意愿添巧，古心思变淳。\r\n予穷少陵老，公似谪仙人。\r\n独对金鸾月，宫词付小臣。"
        },
        {
            "title": "送李学士公达北使",
            "content": "万里使穷域，山川入马蹄。\r\n驰鸣沙水冻，雕击雪云低。\r\n食饮羊兼酪，供迎虏杂奚。\r\n礼成回近日，喜听早期鸡。"
        },
        {
            "title": "送萧秘校",
            "content": "比从江南来，又从江南去。\r\n孤舟随雁群，晚泊定何处。\r\n霜橙可为齑，冰鱠思下筹。\r\n此兴吾不知，薄言聊所慕。"
        },
        {
            "title": "送达观禅师归隐静寺古律二首",
            "content": "初逢洛阳陌，再见南徐州。\r\n所历几何时，倏去二十秋。\r\n今复振霜屦，还山远莫留。\r\n我咏阮公诗，物靡必沈浮。\r\n谁云西海鱼，夜飞东海头。\r\n世人嗟识昧，岂是滞林丘。"
        },
        {
            "title": "深夏忽见柰树上犹存一颗实",
            "content": "累累後棠柰，落尽风雨枝。\r\n行乐偶散步，倚杖聊纵窥。\r\n林叶隐孤实，山鸟曾未知。\r\n物亦以晦存，悟兹身世为。"
        },
        {
            "title": "依韵和王景彝忆秋",
            "content": "陇首欲看飞去云，槎头安得卷轻轮。\r\n流乌不转天边日，乘马犹知果下人。\r\n空渴魏台冰在并，从悲楚客泪缘巾。\r\n炎炎赫日偏憎老，眼耳昏聋半塞尘。"
        },
        {
            "title": "送鲁玉太博挽词三首",
            "content": "自昔称王谢，於今亦盛门。\r\n尚看珠树秀，应见玉麟存。\r\n书史辛勤学，文章苦死论。\r\n都然莫施设，恨尚九原吞。"
        },
        {
            "title": "和普公赋东园十题其七书斋",
            "content": "圣贤有事业，皆在经籍中。\r\n已爱牙作签，可轻山赐铜。\r\n还来读诗礼，不用辨鱼虫。"
        },
        {
            "title": "李舍人淮南提刑",
            "content": "啄木欲除蠹，蠹去树亦挠。\r\n何须食微虫，尔腹岂不饱。\r\n天下本无事，自为庸人扰。\r\n君实知古深，终惭用倾巧。"
        },
        {
            "title": "送施縡秀才下第",
            "content": "君尝老於敌，轻彼群儿嬉。\r\n坚锐不可恃，屡北还自疲。\r\n胸中多奇秘，既衂何所为。\r\n东走沧海上，夏果采荔枝。\r\n奉亲乐无涯，岂愧禄仕迟。"
        },
        {
            "title": "王侍讲原叔挽词三首",
            "content": "丹旐秋风急，清笳晓月寒。\r\n明衣裛草露，素士挽桐棺。\r\n行哭宾徒盛，观仪里巷殚。\r\n空余旧编在，千载莫能刊。"
        },
        {
            "title": "次韵和永叔退朝马上见寄兼呈子华原甫",
            "content": "公归初退内朝班，驰道南头跃锦鞍。\r\n欲雨浮云犹复暗，北阴残雪愈生寒。\r\n穿槐已觉春禽语，载酒重思结客驩。\r\n吟寄侍臣知有意，翠鬟争唱口应乾。"
        },
        {
            "title": "前者裴君雨中见过因以诗谢复承来章辄依韵奉",
            "content": "主人门下客，寂寞在江涘。\r\n我昨谢铜章，解组犹脱屣。\r\n前日至朱方，正值春雨起。\r\n君时冒雨来，曾不避泥滓。\r\n林枝滴衣襟，沙岸平履齿。\r\n相欢了无间，偶论通远旨。\r\n去逢交亲问，为报心如水。\r\n\r\n【注释】：【原题】：\r\n前者裴君雨中见过因以诗谢复承来章辄依韵奉和"
        },
        {
            "title": "宣州杂诗二十首",
            "content": "三洲滩口急，两水渡头来。\r\n下过桓彝宅，上通严子台。\r\n潺湲泻寒月，晃漾照春梅。\r\n白鹭惊起处，鱼多见底回。"
        },
        {
            "title": "欲晚访韩持国忽道损见过不克往持国示诗因答",
            "content": "西云沈日脚，命仆驾我车。\r\n我车已在庭，有客方诣庐。\r\n谈笑不觉夕，鸡黍且烦渠。\r\n重约勿以怪，但当摘园蔬。"
        },
        {
            "title": "发长芦江口",
            "content": "篙师柂工相整衣，龙女庙中来宰豨。\r\n野祝击鼓降神语，老鸦衔肉上树飞。\r\n长江无风平似削，两橹夹舸行将归。\r\n南国山川都不改，伤心慈姥旧时矶。"
        },
        {
            "title": "寄维阳许待制",
            "content": "当时永叔在杨州，中秋待月後池头。\r\n约公准拟与我敌，是夜二雄利矛。\r\n我时小却避其锐，风愁雨怛常娥羞。\r\n主人持出紫石屏，上有朏魄桂树婆娑而枝虬。\r\n作诗夸诧疑天公，爱惜光彩向此收。\r\n四坐稽颡叹辩敏，文字响亮如清球。\r\n更後数日我北去，相与送别城门楼。\r\n谁知康成能饮酒，一饮三百杯不休。\r\n鸡鸣各自便分散，山光寺侧停画舟。\r\n我来谒公公未起，卧索大白须扶头。\r\n而今倏忽已八载，公领府事予居忧。\r\n欧阳始是玉堂客，批章草诏传星流。\r\n问公可忆羊叔子，虽在军中常缓带而轻裘，\r\n寄声千里能信不。"
        },
        {
            "title": "送建州通判沈太博",
            "content": "昔闻醉翁吟，是沈夫子所作。\r\n今听醉翁吟，是沈夫子所弹。\r\n声如冰凘下石滩，嚼啮碎玉遶齿寒。\r\n四坐整衣容色端，醉翁虽醉无慢官。\r\n其音正以乐，其俗便且安，\r\n何害酩酊颜渥丹。沈夫子，\r\n邂逅相遇必已欢。玉琴能写人肺肝，\r\n人所为难君不难。平明解船建溪去，\r\n轻齎快意不长湍。溪东白茗象月团，\r\n来华至尊龙屈盘。余为带銙与脔片，\r\n散在六合云漫漫。况君五脏清如水，\r\n宜饮沆瀣采木栏。更留瓦砚赠我看，\r\n邺宫鸳鸯谁刻剜。"
        },
        {
            "title": "次韵和永叔雨中寄原甫舍人",
            "content": "赖得春巢燕未归，高檐终日雨衰衰。\r\n细笼芳草踏青後，欲打梨花寒食时。\r\n美景已嗟空过尽，名园犹许悮相随。\r\n锦鞍切莫九衢去，拍拍一如鹅鸭池。"
        },
        {
            "title": "画真来嵩",
            "content": "广陵太守欧阳公，令尔画我憔悴容。\r\n便传仿佛在缣素，只欠劲直藏心胸。\r\n与我货布不肯受，此之医卜曾非庸。\r\n公今许尔此一节，尔只丹青其亦逢。"
        },
        {
            "title": "送李才元学士知广安军",
            "content": "杨柳未堪折，柔条时倚风。\r\n朱轮过灞上，杜宇响褒中。\r\n危栈憎春雨，晴林发晓红。\r\n不须言蜀政，当自学文翁。"
        },
        {
            "title": "集英殿赐百官宴以雨放",
            "content": "春来无点雨，三月始闻雷。\r\n晓殿鸣檐急，群公罢食回。\r\n燕迎风翅健，马踏雾泥开。\r\n晚觉微阳透，飞光上绿槐。"
        },
        {
            "title": "读裴如晦万里集书其後",
            "content": "君自万里回，遂成万里集。\r\n其诗二百篇，文字必已立。\r\n定应侔前人，未尝有蹈袭。\r\n古溪蛮铁刀，出冢土花涩。\r\n谁将饰以玉，镡上光熠熠。\r\n宋子序其端，精悍孰钳挚。\r\n搜新造空蒙，俗眼不得入。\r\n示予要赋之，短戈惭後执。"
        },
        {
            "title": "题刁经臣山居时已应辟西幕",
            "content": "向不乐郡府，遂云归田园。\r\n结庐复种蓺，草树日已繁。\r\n散帙理旧学，了然无俗喧。\r\n春雨一回过，览耕登古原。\r\n青山每自爱，霁色当衡门。\r\n故人苟来往，名宦未尝言。\r\n趣适已不浅，道心良亦存。\r\n忽闻辟书至，便令驱犊辕。\r\n岂期同瓠瓜，长系蒿莱根。\r\n始知古君子，出处惟义敦。"
        },
        {
            "title": "依韵和刘原甫舍人赴杨州途次赠予翩翩河中船",
            "content": "我船缓而西，君船迅而东。\r\n缓迅各所尚，不意中路逢。\r\n骥马方腾云，野鹤还就笼。\r\n亦言出处异，同是天地中。\r\n我岂不知命，人空嗟其穷。\r\n何当遂逸性，川上作钓翁。"
        },
        {
            "title": "次韵和永叔石枕与笛竹簟",
            "content": "溪上枕剖龙卵石，蕲匠簟制蛇皮纹。\r\n客从东方一持赠，竹色蒸青石抱云。\r\n磨沙斲骨自含润，饱霜吊节无留尘。\r\n京师贵豪空有力，六月耐此炎蒸剧。\r\n旱风赤日吹热来，大厦高檐任雕饰。\r\n头颅汗匝无富贫，虽有颁冰论官职。\r\n官高职重冰则多，日永冰消难更得。\r\n唯公扫室施枕簟，迎凉自感东方客。\r\n东方客应非俗昏，能使贤人心体适。\r\n贤人何以偏伏人，天下才名方赫赫。\r\n我吟困穷不可听，昼夜蚊蚋苍蝇声。\r\n蝇如远鸡耳初感，蚊若隐雷空际鸣。\r\n葛厨顶绽屋蝎堕，菅席耒阳牛炙死。\r\n因思杨恽废时言，但愿人生行乐尔。\r\n公今事业在朝廷，去就尤当慎终始。\r\n待公睡足秋风来，去奉高谈挥麈尾。"
        },
        {
            "title": "王知章尉河内",
            "content": "古县太行下，老槐三四株。\r\n以言新作吏，不似旧为儒。\r\n黄绶心犹壮，青云志岂无。\r\n汉朝吾远祖，不道此官麤。"
        },
        {
            "title": "雀夺燕巢生四雏",
            "content": "去年燕营巢，衔泥入我庐。\r\n秋归春复来，横被雀所居。\r\n翩然去不较，义者欲与除。\r\n毁覆必伤卯，爱彼此何疏。\r\n乃竢长黄口，逐之宁曰纾。\r\n果得生四雏，卉色头戢如。\r\n後当还燕巢，穿屋不害余。"
        },
        {
            "title": "依韵和集英殿秋晏",
            "content": "殿幄陈金石，宫梧集凤凰。\r\n侍臣严虎帐，法衮被龙章。\r\n九谷初登稔，群黎共乐康。\r\n宴盘犀作镇，舞缀锦成行。\r\n玉碗盛冰滑，纱笼奏馔凉。\r\n庑深容小语，槐密漏微阳。\r\n庭立卫兼霍，坐尊萧与张。\r\n清尘汲瑶井，泛宇蔼天香。\r\n兽跃缘橦地，旗开踏鞠场。\r\n楼传红帻唱，帘隐内家妆。\r\n鸱攫曾无弹，蜂来悮有芳。\r\n门傍铜铸马，帝所翠为觞。\r\n万国趋王会，诸公佩水苍。\r\n螭头左史笔，陛楯半更郎。\r\n雅著明时乐，需言盛德光。\r\n添花慕平一，赐菊异元常。\r\n身已陪多士，心宁媿下乡。\r\n薄才何所补，歌咏播殊疆。"
        },
        {
            "title": "发陶庄却寄刁经臣裴如晦",
            "content": "方看梅柳春，共别川河上。\r\n移舟人已归，回首竹林望。\r\n水浑不照影，山远犹相向。\r\n闻道欲西游，汉家今尚壮。"
        },
        {
            "title": "读黄节推卷",
            "content": "磊落黄从事，清吟古气多。\r\n少年知任侠，欲老解登科。\r\n辨起公卿坐，时为慷慨歌。\r\n又持珠玉赠，将奈老贫何。"
        },
        {
            "title": "月夜与兄公度纳凉闲行至御桥",
            "content": "夕月吐澄明，阴云净如扫。\r\n空庭引天翠，爽气生怀抱。\r\n家近御桥头，因为桥畔游。\r\n倚栏波上影，不共水东流。\r\n思归此清液，何处是江楼。\r\n四望远寂历，微风动飕飀。\r\n观阙垂万象，山河趋九州。\r\n壮哉帝王宅，顾我一蜉蝣。\r\n富贵非可取，田园今向秋。\r\n明当拂衣去，试与问扁舟。"
        },
        {
            "title": "三和寄潘歙州",
            "content": "昔固闻陆海，今复有潘江。\r\n文章吞时英，光荒瞻星降。\r\n如游太室阳，仰见玉女窗。\r\n高才生大国，试政来远邦。\r\n道傍一相顾，冰壶临瓦缸。\r\n逸骥美丰肉，老{左羊右历}惭瘦膑。\r\n藻咏答下俚，玉铃锵宝幢。\r\n寻言不悟言，自笑趁块尨。\r\n终知将门豪，射雕常贯双。"
        },
        {
            "title": "颍上得鲤鱼为脍怀余姚谢师厚",
            "content": "青蓑潭上老，赬尾网中鱼。\r\n买作秋盘脍，还思远客书。\r\n越齑橙熟久，楚饭稻舂初。\r\n虽去故乡远，不嫌为馔疏。"
        },
        {
            "title": "和十二月十七日雪",
            "content": "穷冬劲腊已过半，晓雪先春何处来。\r\n岂应全资南亩麦，多应不分北枝梅。\r\n庭中未许野童扫，林下唯愁狂吹摧。\r\n莫问兔园同赋客，相如居右最为才。"
        },
        {
            "title": "和昙颖师四明十题·三层瀑",
            "content": "山头出飞瀑，落落鸣寒玉。\r\n再落至山腰，三落至山足。\r\n欲引煮春山，僧房架刳竹。"
        },
        {
            "title": "送正仲都官知睦州",
            "content": "每嗟相逢少，常苦离别多。\r\n行行复壮壮，往往起悲歌。\r\n古来易水上，义士有荆轲。\r\n捐躯思报恩，饮恨歌奈何。\r\n况彼儿女怀，牵缠如蔓萝。\r\n是以世间人，鬓发易番番。\r\n喜君得郡章，东归随春波。\r\n滩上严子祠，系船聊经过。\r\n其人当汉兴，富贵不可罗。\r\n足加天子腹，傲去钧於河。\r\n冬披破羊裘，夏披破草蓑。\r\n心中子宇宙，尤哂献玉和。\r\n我惭贱丈夫，岂异戴面傩，\r\n未免为鬼笑，谁知惧挥诃。\r\n安得如君行，收迹已蹉砣。\r\n空将闲岁月，尘埃浪销磨。\r\n正同三峡贾，尽力向盘涡。"
        },
        {
            "title": "送李逢原",
            "content": "祢衡负其才，沉没鹦鹉洲。\r\n李白负其才，飘落沧江头。\r\n後亦多效此，才薄空羁囚。\r\n文章本济时，反不能自周。\r\n吾尝戒吾曹，慎勿异尔流。\r\n臧仓毁孟轲，桓魋迫圣丘。\r\n虽云推之天，未免皇皇求。\r\n吾今重子学，无力荐公侯。\r\n行当思吾言，非教子佞柔。"
        },
        {
            "title": "啄木",
            "content": "中园啄尽蠹，未肯出林飞。\r\n不识黄金弹，双翎坠落晖。"
        },
        {
            "title": "送萧监丞浚宰临邑",
            "content": "羡君先拜邑，残腊见登车。\r\n远驿寒云重，长郊积雪余。\r\n行当勤民稼，始信带经锄。\r\n还到济南日，应传古尚书。"
        },
        {
            "title": "送王微之学士知池州",
            "content": "秋江渺然生寒潮，北风吹帆上青霄。\r\n旗脚舒舒战红鬣，旗心闪闪交皂雕。\r\n樯下健儿发金铙，屋上鸾僮鸣紫箫。\r\n岸傍舟人望且拜，溪口直入当高谯。\r\n正闻鼓角波动摇，齐山舞翠挹迢嶢。\r\n郭西猛虎夜莫入，太守号令如怒飚。\r\n长戈椿尔喉，长刀断尔腰。\r\n牙兵将吏无敢嚣，新威烈烈野火烧。"
        },
        {
            "title": "寄宣州可真上人",
            "content": "昭亭山色无纤尘，昭亭潭水见游鳞。\r\n长松碧绦入古寺，石上高僧度几春。"
        },
        {
            "title": "赠刘谋合副",
            "content": "声名赫赫在穷塞，眉宇堂堂真丈夫。\r\n腰剑臂弓轻赴敌，无人不伏魏黄须。"
        },
        {
            "title": "依韵和磁守王几道屯田暑夜怀寄",
            "content": "地厚天青冥，故交荣谢并。\r\n何当一壶酒，以昔相与倾。\r\n君今二千石，未往恋山楹。\r\n山楹夜对月，孤怀岂忘情。\r\n贵者几何逝，贱者几何生。\r\n夏簟且安寝，明星上东城。"
        },
        {
            "title": "泊昭亭山下得亭字",
            "content": "云中峰午午，潭上树亭亭。\r\n久作大梁客，贫留小阮醒。\r\n滩愁江舸涩，祠信楚巫灵。\r\n日暮渡头立，山歌不可听。"
        },
        {
            "title": "新秋雨夜西斋文会",
            "content": "夜色际阴霾，灯青谢客斋。\r\n梧桐生静思，绛纬动秋怀。\r\n小酌宁辞醉，清言不厌谐。\r\n谁怜何水部，吟苦怨空阶。"
        },
        {
            "title": "宣州杂诗二十首",
            "content": "北客多怀北，庖羊举玉碗。\r\n吾乡虽处远，佳味颇相宜。\r\n沙水马蹄鳖，雪天牛尾狸。\r\n寄言京国下，能有几人知。"
        },
        {
            "title": "送赵升卿之韶幕",
            "content": "舟车历尽险，风物乃还君。\r\n俎肉应多味，虞韶不复闻。\r\n林鸣异音鸟，山冒欲晴云。\r\n若吊张丞相，空祠旧近坟。"
        },
        {
            "title": "得陈天常屯田斑筇竹二枚",
            "content": "客初西蜀来，遗我双筇竹。\r\n上有红泪斑，断非湘娥哭。\r\n尝闻帝魂哀，嚎血滴草木。\r\n春露洒更鲜，殷痕侵粉绿。\r\n截为扶衰杖，万里出浴谷。\r\n今来入我手，君勤意有嘱。\r\n区区四十年，重趼生两足。\r\n冠丱三男子，且与诗书读。\r\n翁虽文章穷，尚以字遮目。\r\n忍弃不以教，携归事樵牧。\r\n故兹九节赠，用助老追逐。\r\n杨朱非为岐，贾谊非为鵩。\r\n及其悲恸时，岂不沾盈掬。\r\n挥之傥著物，无迹染林麓。\r\n因持此竹纹，勿叹前人独。"
        },
        {
            "title": "宣麻",
            "content": "彬美下一国，曾无相印酬。\r\n莫惊除拜峻，自是战功优。\r\n壮士颇知勇，诸儒方贵谋。\r\n淮西封亦薄，裴度死生羞。"
        },
        {
            "title": "建德新墙诗",
            "content": "山廨不营堵，筠篁为密篱。\r\n初年固可蔽，晏岁不能支。\r\n已被巢蜂蠹，复为荒葛虆。\r\n夏雨久枯脆，秋风遂倾敧。\r\n鸡鹜恣穿逸，牛羊来践窥。\r\n我议欲板筑，群走皆不怡。\r\n首吏先进白，土疏不可为。\r\n潦雨忽暴集，涧流如突驰。\r\n我心赜其极，斯语其见欺。\r\n用竹乃户率，破得缘而私。\r\n冬敛葺西角，春调完北陲。\r\n循环日有坏，烦扰无虚寺。\r\n介决弗尔惑，遂饬辟其基。\r\n榛莽一芟去，畚锸能悦随。\r\n膏润非朽壤，峭削隐金鎚。\r\n荏苒未踰月，屹如长云垂。\r\n疏堑备水害，既圬复蓬茨。\r\n岂唯御貛豹，亦以防狐狸。\r\n且有内外隔，绝闻闾巷卑。\r\n安然兹燕息，来者勿吾隳。"
        },
        {
            "title": "杂诗绝句十七首",
            "content": "岸傍草树密，往往不知名。\r\n其间有啼鸟，似与船相迎。"
        },
        {
            "title": "送白珙秀才",
            "content": "溪上桃花发，山前桂舸移。\r\n水流过峡急，风逆出江迟。\r\n南国鱼虾厌，东都梦寐思。\r\n逢人若有问，不似在朝时。"
        },
        {
            "title": "过雁洲",
            "content": "船从雁洲北去，雁背春风亦归。\r\n但见平沙绿水，{上艹下闾}蒿荻笋方肥。"
        },
        {
            "title": "寄滁州欧阳永叔",
            "content": "昔读韦公集，固多滁州词。\r\n烂熳写风土，下上穷幽奇。\r\n君今得此郡，名与前人驰。\r\n君才比江海，浩浩观无涯。\r\n下笔犹高帆，十幅美满吹。\r\n一举一千里，只在顷刻时。\r\n寻常行舟舻，傍岸撑牵疲。\r\n有才苟如此，但恨不勇为。\r\n仲尼著春秋，贬骨常苦笞。\r\n後世各有史，善恶亦不遗。\r\n君能切体类，镜照嫫与施。\r\n直辞鬼胆惧，微文奸魄悲。\r\n不书儿女书，不作风月诗。\r\n唯存先王法，好丑无使疑。\r\n安求一时誉，当期千载知。\r\n此外有甘脆，可以奉亲慈。\r\n山蔬采笋蕨，野膳猎麏麋。\r\n鲈脍古来美，鸟{炙火换肉}今且推。\r\n夏果亦琐细，一一旧颇窥。\r\n圆尖剥水实，青红摘林枝。\r\n又足供宴乐，聊与子所宜。\r\n慎勿思北来，我言非狂痴。\r\n洗虑当以净，洗垢当以脂。\r\n此语同饮食，远寄入君脾。"
        },
        {
            "title": "拟陶体三首其三目释",
            "content": "我居元首间，分并日月光。\r\n左右各照曜，盲一岂相妨。\r\n尚恐有所翳，独见不能强。\r\n嗟尔足与足，何为欲竞伤。\r\n捉驰有有职，勿使心悲凉。"
        },
        {
            "title": "代内答",
            "content": "结发事君子，衣袂未尝分。\r\n今朝别君思，历乱如丝棼。\r\n征仆尚顾侣，嘶马犹索群。\r\n相送不出壶，倚楹羡飞云。\r\n日暮秋风急，雀声檐上集。\r\n并作千里愁，愁极翻成泣。"
        },
        {
            "title": "读日者传答俞生",
            "content": "宋忠为大夫，贾谊为博士。\r\n同与休沐下，访卜长安市。\r\n吾不如二人，读书无举跬。\r\n借曰当乘肥，乘肥非我指。\r\n唯思泉石间，坐卧松风美。"
        },
        {
            "title": "杜鹃",
            "content": "蜀帝何年魄，千春化杜鹃。\r\n不如归去语，亦自古来传。\r\n月树啼方急，山房客未眠。\r\n还将口中血，滴向野花鲜。"
        },
        {
            "title": "郭之美忽过云往河北谒欧阳永叔沈子山",
            "content": "春风无行迹，似与草木期。\r\n高低新萌芽，闭户我未知。\r\n忽闻人扣门，手把蟠桃枝。\r\n问我此蟠桃，缘何结子迟。\r\n但笑不复答，问者当自推。\r\n振衣向河朔，河朔人伟奇。\r\n以兹不答意，迟子北归时。"
        },
        {
            "title": "忆游嵩山",
            "content": "四字丹书万仞崖，神清之洞锁楼台。\r\n烟霞极目无人到，鸾鹤今应待我来。"
        },
        {
            "title": "送谢寺丞知余姚",
            "content": "姚江千里海汐应，山井亦与江潮通。\r\n秋来鱼蟹不知数，日日举案将无穷。\r\n高堂有亲甘可养，下舍有弟乐可同。\r\n县民旧喜诸郎政，刍力莫媿今为翁。"
        },
        {
            "title": "惜春三首",
            "content": "九十日春无几日，不堪风雨竞吹花。\r\n舞英逐水向何处，泛泛斜溪伴晚霞。"
        },
        {
            "title": "送李学士河东转运",
            "content": "重持使者节，北上太行行。\r\n未注螭头笔，来賙塞下兵。\r\n朱轓邦伯至，黄绶县官迎。\r\n腊雪临关密，宵烽出堠明。\r\n山川壮汾晋，戎马说幽并。\r\n此地多才俊，其人不易轻。"
        },
        {
            "title": "和端式上人十咏其一幽谷泉",
            "content": "幽谷有飞泉，入溪知几里。\r\n跳珠溅木叶，激雨霏岩趾。\r\n但无箕颍人，曾不吝洗耳。"
        },
        {
            "title": "送余驾部江州",
            "content": "内史九江行，潦收波已清。\r\n何时鷁舟上，远见炉峰迎。\r\n野色连葭菼，秋香荐橘橙。\r\n寒潮如特送，不肯过湓城。"
        },
        {
            "title": "赠月上人弹琴",
            "content": "人闲溪上横刳木，素琴寒倚一枝玉。\r\n吴王城畔锁深房，月下空弹孤雁曲。"
        },
        {
            "title": "送吕寸丞希彦邠州签判",
            "content": "自有仲宣乐，从军仍近亲。\r\n关河历周郑，风雪过咸秦。\r\n原上方驱马，鞍傍忽起鹑。\r\n世家传钓玉，重问渭川滨。"
        },
        {
            "title": "二月十四夜霜",
            "content": "欣欣东园杏，忽值春飞霜。\r\n粲然彼繁英，萎若出沸汤。\r\n既能与之荣，而复使之伤。\r\n向来肃杀时，已共百卉黄。\r\n今同草吐心，不似草心长。\r\n天理固难测，谁要必其常。"
        },
        {
            "title": "孙太祝亳州签判",
            "content": "微风起船尾，雨气生日脚。\r\n不愁春路泥，正泛春波乐。\r\n顺去疾鸟飞，问程殊我度。\r\n才名留守家，更入尚书幙。"
        },
        {
            "title": "依韵和希深游府学",
            "content": "东府尊儒日，中州进学初。\r\n牲牢奠商後，典籍讲秦余。\r\n大法存无外，群英乐自如。\r\n时凭游圣末，来驾折辕车。"
        },
        {
            "title": "依韵和普上人古琴见赠",
            "content": "独蠒丝为弦，九窍珥为珍。\r\n弹风松飕飕，听水流泯泯。\r\n欣者举袖舞，悲者欲涕陨。\r\n若此辄动人，干时固能准。\r\n虞舜今在上，南薰思无尽。"
        },
        {
            "title": "和范景仁王景彝殿中杂题三十八首并次韵其三",
            "content": "叶底风吹紫锦囊，宫炉应近更添香。\r\n试看沉色浓如泼，不愧逢君翰墨场。\r\n\r\n【注释】：【原题】：\r\n和范景仁王景彝殿中杂题三十八首并次韵其三十一紫牡丹"
        },
        {
            "title": "广支苏才翁挽词三首",
            "content": "自昔爱春物，樽深眼底红。\r\n日斜花在落，身醉客西东。\r\n殁叹千年隔，生悲百事空。\r\n君尝知此理，不悮学陶公。"
        },
        {
            "title": "送葛都官南归",
            "content": "不羡新为赤县尹，惟羡暂向江南归。\r\n江南幂膜梅雨时，风帆差差并鸟飞。\r\n罾竿夹岸长若桅，水笼畜鱼鲜且肥。\r\n家在千山古溪上，先应喜鹊噪门扉。"
        },
        {
            "title": "汝州王制待以长篇劝予复饮酒因谢之",
            "content": "前因饮酒多，乃苦伤营卫。\r\n呕血踰数升，几不成病肺。\r\n上念父母老，下念妻儿稚。\r\n不死常抱痾，於身宁自贵。\r\n樊子来劝我，止饮良有谓。\r\n公复遗我诗，责我词甚毅。\r\n指以年齿衰，非酒何养气。\r\n春饮景可乐，夏饮暑可避。\r\n秋饮心忘愁，冬饮暖胜被。\r\n醉歌人不怪，醉言人不忌。\r\n在酒功实多，止酒酒何罪。\r\n假如寿九十，今子已半世。\r\n不饮徒自苦，未必止为利。\r\n胡汨妄与真，恐乖达者意。\r\n屈原吟泽畔，方悟独醒累。\r\n子居今之时，安免人病议。\r\n是以告子勤，子守亦词计。\r\n我读才一过，不觉颜起愧。\r\n自兹愿少饮，但不使疾炽。\r\n书此以谢公，公言诚有味。"
        },
        {
            "title": "司马君实遗甘草杖",
            "content": "美草将为杖，孤生马岭危。\r\n难从荷筱叟，宁入化龙陂。\r\n去与秦人采，来扶楚客衰。\r\n药中称国老，我懒岂能医。"
        },
        {
            "title": "答韩三子华韩五持国韩六玉汝见赠述诗",
            "content": "圣人於诗言，曾否专其中。\r\n因事有所激，因物兴以通。\r\n自下而磨上，是之谓国风。\r\n雅章及颂篇，刺美亦道同。\r\n不独识鸟兽，而为文字工。\r\n屈原作离骚，自哀其志穷。\r\n愤世嫉邪意，寄在草木虫。\r\n尔来道颇丧，有作皆言空。\r\n烟云写形象，葩卉咏青红。\r\n人事极谀谄，引古称辨雄。\r\n经营唯切偶，荣利因被蒙。\r\n遂使世上人，只曰一艺充。\r\n以巧比戏弈，以声喻鸣桐。\r\n嗟嗟一何隔，甘用无言终。\r\n然古有登歌，缘辞合徵宫。\r\n辞由士大夫，不出於瞽蒙。\r\n予言与时辈，难用犹笃癃。\r\n虽唱谁能听，所遇辄瘖聋。\r\n诸君前有赠，爱我言过丰。\r\n君家好兄弟，响合如笙丛。\r\n虽欲一一报，强说恐非衷。\r\n聊书类顽石，不敢事磨砻。"
        },
        {
            "title": "杂诗绝句十七首",
            "content": "青蝇何处来，聚集满盘间。\r\n谁知腹中物，变化如循环。"
        },
        {
            "title": "十月三日相公花下小饮赋四题·三日醼集",
            "content": "萧然寒圃有残芳，吟遍朱栏向夕阳。\r\n既许坐陪公衮贵，却惭蒿羽接鸾凰。"
        },
        {
            "title": "依韵和永叔久在病告近方赴直道怀见寄二章",
            "content": "浴堂深殿近皇居，秋夕词臣直宿初。\r\n宫女穿针争落月，官奴持独看残书。\r\n万家乞巧心无尽，斜汉飞光望有余。\r\n枕上江山梦犹熟，五更风雨过帘疏。"
        },
        {
            "title": "随州钱相公挽歌三首",
            "content": "昔日伤归国，今朝叹举輀。\r\n忧愁传楚些，殄悴感周诗。\r\n文草明时访，忠言故吏知。\r\n居常呜咽涕，翻作众人悲。"
        },
        {
            "title": "晏成续太祝遗双井茶五品茶具四枚近诗六十篇",
            "content": "始於欧阳永叔席，乃识双井绝品茶。\r\n次逢江东许子春，又出鹰爪与露芽。\r\n鹰爪断之中有光，蹍成雪色浮乳花。\r\n晏公风流丞相族，以此五色论等差。\r\n远走犀兵至蓬巷，青蒻出箧封题加。\r\n纹柘冰瓷作精具，灵味一啜驱昏邪。\r\n神还气王读高咏，六十五篇金出沙。\r\n已从锻链出至宝，终老不变传幽遐。\r\n自惟平昔所得者，何异瓦砾空盈车。\r\n涤心洗腑强为答，愈苦愈拙徒兴嗟。\r\n\r\n【注释】：【原题】：\r\n晏成续太祝遗双井茶五品茶具四枚近诗六十篇因以为谢"
        },
        {
            "title": "冬夕会饮联句",
            "content": "与君数夜饮，唯恐酒盏空。\r\n今我苦欲浅，语志难此同。\r\n陈编侑欢适，间谑何魁雄。\r\n婢子寒且倦，主人哦不穷。\r\n灯青屡结花，煎响时鸣虫。\r\n穴鼠暗出没，风雁高雍容。\r\n冰霜覆瓦屋，貂狐输贵翁。\r\n孤床乏暖质，苦语有淡工。\r\n咀嚼患{炙火换肉}小，煨炮惊壳红。\r\n落蟾斜入窍，远漏微递风。\r\n醉心欺睡魄，细书刺昏瞳。\r\n吽呀闻争犬，哮吼厌啼{左马右蒙}。\r\n拨火乱赬豆，附炙双弯弓。\r\n乾果硬迸齿，寒齑酸满胸。\r\n枯蛤擘无肉，淡脯烧可饔。\r\n语必造圣贤，乐已过鼓锺。\r\n纸窗幸未曙，絮被令旋缝。\r\n冻痹两股铁，跑抓双鬓蓬。\r\n脬尿既懒溺，{左衤右昆}虱唯欲烘。\r\n器册足缺齾，捧执无夭穠。\r\n儿女寒不寝，僮仆困欲瞢。\r\n岂无贵富徒，笑此饥寒踪。\r\n丈夫固有负，道义久已充。\r\n墨子不黔突，齿辈且得封。\r\n勉哉梅夫子，塞者终自通。"
        },
        {
            "title": "晚鸥",
            "content": "晴川带微阳，鸥鸟双飞去。\r\n双飞如有归，并宿向何处。\r\n汀寒雾幂历，永落沙沮洳。\r\n不避近行舟，应知心寡虑。"
        },
        {
            "title": "送毕甥之临邛主簿杂言",
            "content": "自我历官三十年，有脚未曾行蜀川。\r\n李白尝言道之艰险，长嗟难剧上青天。\r\n鸟悲猿嚎马蹄脱，苔梯雨栈愁倾颠。\r\n苍崖下窥不见底，但听雷声辊石悬湍溅。\r\n晓盘青泥上高烟，暮盘青泥到下泉。\r\n剑阁如剑，巉然割肠刺恨今古连。\r\n尔去三千九百里，巴山小马乌布鞯。\r\n一妇一奚行李单，家具日货能几钱。\r\n人皆畏避不敢往，此独敢往何所便。\r\n况是初宦无远适，心意自许非由铨。\r\n异乎哉，我今送尔徒哀怜。"
        },
        {
            "title": "登乾明院碧藓亭",
            "content": "余喘不苟尽，顺俗来饭僧。\r\n东岭有上方，修竹蔽觚棱。\r\n下有苍石案，旁挂孤蔓藤。\r\n系累向尘世，更住殊未能。"
        },
        {
            "title": "五月十七日四鼓梦与孺人在宫庭谢恩至尊令小",
            "content": "同谒未央殿，共沾明主恩。\r\n冕旒亲日月，蹈舞荷乾坤。\r\n龙尾三重峻，螭头几级尊。\r\n德音欣社日，抚语走黄门。\r\n阴会皆如实，阳开不复存。\r\n空余破窗月，流影到床垠。\r\n\r\n【注释】：【原题】：\r\n五月十七日四鼓梦与孺人在宫庭谢恩至尊令小黄门宣谕曰今日社与卿喜此佳辰便可作诗进来枕上口占"
        },
        {
            "title": "杜挺之新得知州将出京遗予薪刍豆",
            "content": "鲁公马病不可出，陶令言拙徒扣门。\r\n举家食粥焉用怪，但愿漉酒巾常存。\r\n长安侏儒胜方朔，水边潭母哀王孙。\r\n王孙功名立四极，方朔诙谈干至尊。\r\n我才不及三二子，摧藏自愧趋权阍。\r\n前时永叔寄秉粟，一秋已免忧朝昏。\r\n今君益之薪与菽，老马病骨生精魂。\r\n昨闻新拜历阳守，王国久客虱处褌。\r\n都水借船轻复浅，急趁寒汴流浑浑。\r\n耳清眼明见野色，一听江鹤醒若喷。\r\n余粮滞钝不暇惜，均於朋契惟义惇。\r\n设如河涸胶在步，县邑亦足供鸡豚。\r\n却嗟我甑有时匮，莫与太仓黄鼠论。"
        },
        {
            "title": "韩子华约游园上马後雨作遂归",
            "content": "谁约玩春物，狂风云骤开。\r\n摆丛多落蕊，蔽路足昏埃。\r\n逆水燕迎雨，将生鹅怕雷。\r\n嵇康今转懒，骑马半途回。"
        },
        {
            "title": "答中道小疾见寄",
            "content": "嵇康性弥嬾，曾不废养生。\r\n子姑当妙年，何乃劳其精。\r\n老聃有至论，身孰亲於名。\r\n诗本道情性，不须大厥声。\r\n方闻理平淡，昏晓在渊明。\r\n寝欲来於梦，食欲来於羹。\r\n渊明傥有灵，为子气不平。\r\n其人实傲佚，不喜子缠萦。\r\n吾今敢告子，幸愿少适情。\r\n时能与子饮，莫惜倒缾罂。"
        },
        {
            "title": "送蔡侍禁赴长沙",
            "content": "寒叶下潇湘，之官逐雁行。\r\n水经菱浦晚，船过橘洲香。\r\n二女竹林外，三闾枫叶傍。\r\n平寺息戎律，物景助才章。"
        },
        {
            "title": "寄题资州钱固秀才道胜堂",
            "content": "醮坛旧山下，高卧一儒生。\r\n有室罗经籍，无心取组缨。\r\n芋肥收岁计，柑熟摘霜晴。\r\n暂向京都见，添书入蜀城。"
        },
        {
            "title": "和寿州宋待制九题其三白莲堂",
            "content": "蟋蟀在秋堂，芙蕖出深水。\r\n浩露同一色，澄澈寒监里。\r\n佳人耻施朱，欲与天真比。\r\n沙鸟闲且都，谁将拟公子。"
        },
        {
            "title": "迟雪",
            "content": "风嚎大泽晚，云覆女墙低。\r\n惊霰夜将集，广庭朝复迷。\r\n莺鸣寒蔽日，鴈泊冻生溪。\r\n会待飘花密，开轩意外题。"
        },
        {
            "title": "和江邻几学士得雷殿直墨竹二轴",
            "content": "昔见雷子之小篆，今见雷子之墨竹。\r\n节瘦已似蛟龙孙，叶暗曾无凤皇宿。\r\n江翁得之尤爱怜，作诗写意酬双轴。\r\n挂在空堂坐卧看，如玩萧萧岩畔绿。\r\n莫疑昏黑眼生花，松煤浓色切寒鸦。\r\n不问主人兼客至，明朝骑马到君家。"
        },
        {
            "title": "送宋郎中知商州",
            "content": "商於六百里，太守二千石。\r\n地广任亦重，车建旗仍赤。\r\n尝闻四老人，采芝留旧迹。\r\n古庙藏空山，曾无汉羽翼。\r\n其事有图画，家传多典籍。\r\n愿君为政闲，案览知畴昔。"
        },
        {
            "title": "太尉相公中伏日池亭宴会",
            "content": "何言避徂暑，清宴水轩闲。\r\n竹气阴池凤，云峰照衮山。\r\n玳簪方映座，彩服亦承颜。\r\n乐奏寒波上，杯香绿芰间。\r\n瓜浮五色烂，帘卷半钩弯。\r\n今日宾裾盛，袁刘岂足攀。"
        },
        {
            "title": "永叔进道堂夜话",
            "content": "海风驱云来，池雨打荷急。\r\n虚堂开西窗，晚坐凉气入。\r\n与公话平生，事不一毫及。\r\n初探易之奥，大衍遗五十。\r\n乾坤露根源，君臣排角立。\r\n言史书星瑞，乱止由不戢。\r\n巨恶参大美，微显岂相袭。\r\n陈疏见公忠，曾无与朋执。\r\n文章包元气，天地得嘘吸。\r\n明吞日月光，峭古崖壁涩。\r\n渊论发贤圣，暗溜闻鬼泣。\r\n夜阑索酒卮，快意频举挹。\r\n未竟天已白，左右如启蛰。"
        },
        {
            "title": "送石昌言学士",
            "content": "混混拍堤瓜蔓水，轩轩衔尾挂樯船。\r\n使君东下只朝夕，父老走迎无後先。\r\n古堞秋耕拾铜镞，长淮瀑雨入壕莲。\r\n鸣猿舞鹤仍持去，不忆承明夜直眠。"
        },
        {
            "title": "和寿州宋待制九题其二春晖亭",
            "content": "卉木日以发，中圃日以嘉。\r\n欢言乐和景，及此鬓未华。\r\n春风实无几，凌乱枝上花。\r\n山阴况暮月，府仰诚可嗟。"
        },
        {
            "title": "寄李献甫",
            "content": "何言自我去，眼前一似空。\r\n城中岂无人，过目犹飞虫。\r\n又厌尘事多，枳棘生胸中。\r\n安知秋江水，净碧如磨铜。\r\n尚恨有世累，不及垂钓翁。\r\n望望当速来，止琴视孤鸿。"
        },
        {
            "title": "新茧",
            "content": "露柘林初静，烟梯不复收。\r\n春蚕吐丝足，工女忌寒休。\r\n翠薄时方献，清泉绪未抽。\r\n闺中能自巧，绣作玉钗头。"
        },
        {
            "title": "感二鸟",
            "content": "雄雌双好鸟，托栖空树中。\r\n有蛇出傍穴，喷毒气如虹。\r\n半夜此惊飞，瞥目随西东。\r\n有喙不能达，啼云复啸风。\r\n回翔隔岁月，老木高童童。\r\n眼生众禽噪，虽近未由通。\r\n昨朝烟雨晦，并翼向幽丛。\r\n鹰鸇尚横集，扬扬意无穷。"
        },
        {
            "title": "依韵和秋夜对月",
            "content": "陈王苑里望空虚，吴客风前忆具区。\r\n横阁渐看河影转，绕枝还见鹊惊无。\r\n虫催织妇机成素，露逼鲛人泪作珠。\r\n才比陶潜无用处，纱巾时任酒沾濡。"
        },
        {
            "title": "早春田行",
            "content": "风雪双羊路，梅花溪上村。\r\n鸟呼知木暖，云湿觉山昏。\r\n妇子来陂下，囊壶置树根。\r\n予非陶靖节，老去爱田园。"
        },
        {
            "title": "五知堂",
            "content": "履道坊中白家宅，五桥庄北晋公堂。\r\n昔年二老曾相乐，今日五知名独光。\r\n举事是非都不问，接花寺节暂能忙。\r\n清尊雅曲易为厌，自有图书列在傍。"
        },
        {
            "title": "祭猫",
            "content": "自有五白猫，鼠不侵我书。\r\n今朝五白死，祭与饭与鱼。\r\n送之於中河，{左口右兄}尔非尔疏。\r\n昔尔啮一鼠，衔鸣遶庭除。\r\n欲使众鼠惊，意将清我庐。\r\n一从登舟来，舟中同屋居。\r\n糗粮虽其薄，免食漏窃余。\r\n此实尔有勤，有勤胜鸡猪。\r\n世人重驱驾，谓不如马驴。\r\n已矣莫复论，为尔聊郗歔。"
        },
        {
            "title": "依韵和齐少卿龙兴寺鸭脚树",
            "content": "百战蟠根地，双阴净梵居。\r\n凌云枝已密，似蹼叶非疏。\r\n影落邻僧院，风摇上客裾。\r\n何当避烦暑，萧洒盖庭除。"
        },
        {
            "title": "送万州武宁段尉",
            "content": "相见三十载，喜君始成名。\r\n新袍照江绿，白发憎监明。\r\n临水必观鱼，独伤鱼命轻。\r\n朝为渊底游，暮为釜中烹。\r\n彼方路艰远，其民亦天氓。\r\n馁之则为盗，非是恶厥生。\r\n捕多勿夸能，能在不犯兵。"
        },
        {
            "title": "琴高鱼和公仪",
            "content": "大鱼人骑上天去，留得小鳞来按觞。\r\n吾物吾乡不须念，太官常膳有肥羊。"
        },
        {
            "title": "次韵和吴冲卿岁暮有怀",
            "content": "旧历卷将尽，慨然增永怀。\r\n唯希步兵醉，莫作太常斋。\r\n孟浪从人笑，疏愚共世乖。\r\n定知当汨没，名不与功偕。"
        },
        {
            "title": "张仲通追赋洛中杂题和尝历览者六章其三潜溪",
            "content": "寒溪随山回，修竹隐深寺。\r\n颇逢老僧谈，能亿先到事。\r\n白栝圣君怜，绯花土人莳。\r\n不到三十秋，依稀犹可记。"
        },
        {
            "title": "二月十日吴正仲遗活蟹",
            "content": "年年收稻卖江蟹，二月得从何处来。\r\n满腹红膏肥似髓，贮盘青壳大於杯。\r\n定知有口能嘘沬，休信无心便畏雷。\r\n幸与陆机还往熟，每分吴味不嫌猜。"
        },
        {
            "title": "过小石潭",
            "content": "树老石连潭，潭深烟翠入。\r\n群鱼石下游，独鸟潭上立。\r\n泉暖草长绿，山高风自急。\r\n徘徊兴不穷，苔屐云沾湿。"
        },
        {
            "title": "五日与陈真卿饮",
            "content": "五日逢南国，三年别旧都。\r\n招魂传楚客，抚节见灵巫。\r\n蒿艾因时采，蛟龙为俗驱。\r\n清樽与鹅炙，忻此故人俱。"
        },
        {
            "title": "寄题苏子美沧浪亭",
            "content": "闻买沧浪水，遂作沧浪人。\r\n置亭沧浪上，日与沧浪亲。\r\n宜曰沧浪叟，老向沧浪滨。\r\n沧浪何处是，洞庭相与邻。\r\n竹树种已合，鱼蟹时可缗。\r\n春羹芼白菘，夏鼎烹紫蓴。\r\n黄柑摘霜晚，香稻炊玉新。\r\n行吟招隐诗，懒戴醉中巾。\r\n忧患两都忘，还往谁与频。\r\n昨得滁阳书，语彼事颇真。\r\n曩子初去国，我勉勿迷津。\r\n四方不可之，中土百物淳。\r\n今子居所乐，岂不远埃尘。\r\n被发异泰伯，结客非春申。\r\n莫与吴俗尚，吴俗多文身。\r\n蛟龙刺两股，未变此遗民。\r\n读书本为道，不计贱与贫。\r\n当须化闾里，庶使礼义臻。"
        },
        {
            "title": "和寿州宋待制九题其八美荫亭",
            "content": "野村仍翦茅，当此茂林下。\r\n晴晖叶上明，翠影杯中泻。\r\n鲜风时飕飕，轻裾自萧洒。\r\n固殊嵇生锻，曷慕岩栖者。"
        },
        {
            "title": "禽言四首其三山鸟",
            "content": "婆饼焦，儿不食。\r\n尔父向何之，尔母山头化为石。\r\n山头化石可奈何，遂作微禽啼不息。"
        },
        {
            "title": "依韵和宋中道见寄",
            "content": "岁在涒滩初别子，子适广平裨郡理。\r\n廉颇台倾有遗址，今逢四方弓久弛。\r\n时不用兵皆乐乡，念我贫居天子庠。\r\n抱经临案空循行，貌垢不洗颜苍苍。\r\n得时少壮相揄扬，独行无侣心浶浪。\r\n肠如辘轳转井床，内饥外寒肤粟芒，\r\n若此煎炒何心肠。王都浩浩多球琅，\r\n怀珉安可争焜煌。旧朋升腾皆俊良，\r\n殁不发语生括囊。巍巍尧舜开明堂，\r\n大调金石来凤皇。鸳鸯戟翼方在梁，\r\n福禄其宜无不臧。已甘老死填沟隍，\r\n殭尸阖棺犹目张。仲尼生世尚徨徨，\r\n岂能强聒争跄跄。未由见子举以觞，\r\n北望大河衣袂攘。牢牛横汉不服箱，\r\n欲往乘车无可当。天驷有星名曰房，\r\n又欲乘马行幽荒。牛虽蹄莹马眼光，\r\n既不我驾路阻长。我怀炳炳何日忘，\r\n半夜揽琴弹履霜。写意缄辞无雁将，\r\n低云作雪正苍茫。"
        },
        {
            "title": "送抚州通判袁世弼寺丞",
            "content": "帆疏疏，纤绿蒲，二十四幅轻江湖。\r\n高秋逆水上天去，朝过瓜步暮濡须。\r\n长风沙顼问鲤鱼，大孤山侧鸣寒乌。\r\n鱼腹无书报家信，凭乌为到西山区。\r\n西山松柏应更好，及取之官来拜扫。"
        },
        {
            "title": "随州钱相公挽歌三首",
            "content": "去年伊水上，倾府望云岑。\r\n路转犹回首，人谁不殒心。\r\n可怜飞语後，挤恨九幽深。\r\n从此埋英骨，空令泪满襟。"
        },
        {
            "title": "灯花",
            "content": "灼灼生寒烬，终朝照席明。\r\n从教占有验，燃灭本无情。"
        },
        {
            "title": "陆子履见过",
            "content": "刘郎谪去十年归，长乐钟声下太微。\r\n屈指故人无曩日，平明骑马扣吾扉。\r\n论情论旧弹冠少，多病多愁饮酒稀。\r\n犹喜醉翁时一见，攀炎附热莫相讥。"
        },
        {
            "title": "河阳秋夕梦与永叔游嵩避雨於峻极院赋诗及觉",
            "content": "夕寝北窗下，青山梦与寻。\r\n相欢不异昔，胜事却疑今。\r\n风雨幽林静，云烟古寺深。\r\n揽衣方有感，还喜问来音。\r\n\r\n【注释】：【原题】：\r\n河阳秋夕梦与永叔游嵩避雨於峻极院赋诗及觉犹能忆记俄而仆夫自洛来云永叔诸君陪希深祠岳因足成短韵"
        },
        {
            "title": "五月二十夜梦尹师鲁",
            "content": "昨夕梦师鲁，相对如平生。\r\n及觉语未终，恨恨伤我情。\r\n去年闻子丧，旅寄谁能迎。\r\n家贫儿女幼，迢递洛阳城。\r\n何当置之归，西望泪缘缨。"
        },
        {
            "title": "永叔寄澄心堂纸二幅",
            "content": "昨朝人自东郡来，古纸两轴缄縢开。\r\n滑如春冰密如茧，把玩惊喜心徘徊。\r\n蜀牋蠹脆不禁久，剡楮薄慢还可咍。\r\n书言寄去当宝惜，慎勿乱与人翦裁。\r\n江南李氏有国日，百金不许市一枚。\r\n澄心堂中唯此物，静几铺写无尘埃。\r\n当时国破何所有，帑藏空竭生莓苔。\r\n但存图书及此纸，辇大都府非珍瓌。\r\n于今已踰六十载，弃置大屋墙角堆。\r\n幅狭不堪作诏命，聊备麤使供鸾台。\r\n鸾台天官或好事，持归秘惜何嫌猜。\r\n君今转遗重增愧，无君笔札无君才。\r\n心烦收拾乏匮椟，日畏撦裂防婴孩。\r\n不忍挥毫徒有思，依依还起子山哀。"
        },
        {
            "title": "重过瓜步山",
            "content": "魏武赋忘归，孤军处山顶。\r\n虽邻江上浦，凿岩山巅井。\r\n岂是欲劳兵，防患在萌颖。\r\n我昔常登临，徘徊爱晴景。\r\n片雨西北来，风雷变俄顷。\r\n疾行下危磴，屡脱不及整。\r\n沾濡入舟中，幼子喜抱颈。\r\n问我适何之，衣湿不太冷。\r\n昨暮泊其阳，月黑夜正永。\r\n雁从沙际鸣，旅枕自耿耿。\r\n平明夹橹去，庙树耸寒岭。\r\n举首生白云，飘摇水中影。"
        },
        {
            "title": "十月三日相公花下小饮赋四题·九月二十八日",
            "content": "香包已向青春发，又见秋深特地开。\r\n应笑菊残无意思，不能邀赋洛阳才。\r\n\r\n【注释】：【原题】：\r\n十月三日相公花下小饮赋四题·九月二十八日牡丹"
        },
        {
            "title": "李庭老许遗结丝勒帛",
            "content": "纫丝作长带，正胜茱萸纹。\r\n冉冉仍垂绋，{左帛右炎}{左帛右炎}自有薰。\r\n鲜华非称我。修饰未如君。\r\n曾不日来取，贤哉知礼云。"
        },
        {
            "title": "永叔席上分韵送裴如晦",
            "content": "霜华夜夜浓，汴水日日减。\r\n行迈唯恐迟，离怀不须黯。\r\n远轻吴江潮，乃见丈夫胆。\r\n君意应洗然，吾方困尘惨。"
        },
        {
            "title": "目昏",
            "content": "我目忽病昏，白昼若逢雾。\r\n窥惊只物双，昼辄下笔误。\r\n来人仿佛是，飞鸟朦胧度。\r\n纭纭孰辨别，此已忘好恶。"
        },
        {
            "title": "宣州杂诗二十首",
            "content": "高斋谢公殁，此地即危楼。\r\n不改窗中岫，无停川上舟。\r\n壁阴缘薜荔，城暝笑鸺鶹。\r\n万井晓烟合，素霓横树头。"
        },
        {
            "title": "送陆子履学士通判宿州",
            "content": "雷雨初过草木新，汴堤杨柳绿阴匀。\r\n已看画舸逐流水，不惜长条折与人。\r\n淮境秋传蟹螯美，郡斋凉爱蚁醅醇。\r\n睢南莫久留才子，宣室归来问鬼神。"
        },
        {
            "title": "考试毕登铨楼",
            "content": "春云浓淡日微光，双阙重门耸建章。\r\n不上楼来知几日，满城无算柳梢黄。"
        },
        {
            "title": "咏王右丞所画阮步兵醉图",
            "content": "右丞笔通妙，阮籍思玄虚。\r\n独画来东平，倒冠醉乘驴。\r\n力顽不肯进，俛首耳前驱。\r\n一人牵且顾，一士旁挟扶。\r\n捉鞍举双足，闭目忘穷途。\r\n想像得风度，纤悉古衣裾。\r\n玉骨化为土，丹青终不渝。\r\n而今几百岁，乃有胡公疏。\r\n买石遂留刻，渍墨许传模。\r\n白黑就仿佛，毫芒辨精麤。\r\n千古畜深意，终朝悬座隅。\r\n谁谓盈尺纸，不惭云雾图。"
        },
        {
            "title": "依韵四和正仲",
            "content": "四和还如九酘醅，更醇更美未嫌来。\r\n相逢莫作两般眼，一饮不辞三百杯。\r\n嵇阮当时无俗虑，山王虽贵亦能陪。\r\n如今世态尤堪薄，只把官资满眼堆。"
        },
        {
            "title": "送梁学士知襄州",
            "content": "骑吹荆州去，乔林汉水前。\r\n乡亭逢故老，牛酒问高年。\r\n翠巘临关路，黄柑逐贾船。\r\n习家池馆在，宾从与留连。"
        },
        {
            "title": "送辛都官知鄂州",
            "content": "衣上大梁雪，门前武昌车。\r\n使君行有期，将逢鸟隼旟。\r\n车动自轣辘，旟轻自舒舒。\r\n去都越千里，城在江上居。\r\n黄鹤有高楼，楼头挂蟾蜍。\r\n下见鹦鹉洲，葭茁可以菹。\r\n为吊祢处士，沉踪异三闾。\r\n忆昔我仲父，五马立踌躇。\r\n愿君访旧迹，因报八行书。"
        },
        {
            "title": "送李殿丞通判处州",
            "content": "拜官将近亲，不畏千里险。\r\n泝流上赣水，石乱波惊颭。\r\n舟人素已谙，曲折就回闪。\r\n岂虞失便利，倚惯忧亦掩。\r\n昔余从平流，悸梦尚成魇。\r\n今逢子方去，青{左纟右乍}丝新染。\r\n沙头有堠吏，惴立板方敛。\r\n鸿雁正来翔，竞看朱服俨。"
        },
        {
            "title": "谨赋",
            "content": "避暑就高台，不如就贤人。\r\n贤人若冰雪，论道通鬼神。\r\n自言信手书，字字事有因。\r\n往往得遗逸，烜赫见名臣。\r\n是日刘夫子，拍手气益振。\r\n重睹太史公，吾徒幸来亲。\r\n大笑举玉杯，陶然任天真。\r\n内乐不复热，岂以身为身。"
        },
        {
            "title": "得沙苑榲桲戏酬",
            "content": "蒺藜已枯天马归，嫩蜡笼黄霜冒干。\r\n不比江南楂柚酸，橐驼载与吴人看。"
        },
        {
            "title": "依韵和表臣见赠",
            "content": "中间会与别，不啻二十年。\r\n向来君之官，我必赠以篇。\r\n今过临淮郡，惠好情联联。\r\n访我车骑都，宴我莺花然。\r\n此当舟航冲，旅泊逾百千。\r\n迓高而抚下，酒壶柜食连。\r\n使予一日为，立可见华颠。\r\n遽行恐劳君，数里不得前。\r\n三月汴水浅，蹇滞无我先。\r\n君乃遗我诗，盛称我为贤。\r\n比之少陵豪，望我何太全。\r\n又令入时用，目堪事高眠。\r\n安能事孔圣，终学美周宣。\r\n勤答以明怀，矢辞敢欺天。"
        },
        {
            "title": "依韵公择察推",
            "content": "君来何所闻，君去何所见。\r\n自古慕虚名，往往轻既面。\r\n窃常恃赋禀，平直如劲箭。\r\n是以五十年，长甘守贫贱。\r\n相逢嗟未几，遽远剧飞电。\r\n今虽行已晚，多谢勤相唁。"
        },
        {
            "title": "送河东转运刘察院",
            "content": "塞郡屯师久，飞刍始得人。\r\n权倾拥旄将，诏辍绣衣臣。\r\n旧里过京洛，辞家渡盟津。\r\n紫裘苏合染，骢马玉环辰。\r\n榆荚关头雨，梨花谷口春。\r\n高车方陟险，丰膳暂违亲。\r\n山势北临岱，地雄西隔秦。\r\n行台知不远，能使问安频。"
        },
        {
            "title": "春雨",
            "content": "春雨{上雨下替}{上雨下替}鸣百舌，林花淡淡洗燕脂。\r\n眼前耳底催人杀，不醉三杯大是痴。"
        },
        {
            "title": "杂诗绝句十七首",
            "content": "茸茸翦熟丝，雨染燕脂晕。\r\n满树敛黄昏，槿花无此分。"
        },
        {
            "title": "送薛殿丞知达州",
            "content": "远郡古通川，云烟秀重叠。\r\n江从巴蜀来，山与岷峨接。\r\n啼鸟异方音，青林四时叶。\r\n使君当问俗，市贾皆红颊。"
        },
        {
            "title": "拟玉台体七首其一欲眠",
            "content": "鸳鸯罗荐开，翡翠香帏寂。\r\n解带竟羞明，移灯向东壁。"
        },
        {
            "title": "杨公懿得颍人惠糟粕分饷并遗杨叔恬",
            "content": "头尾接清淮，淮鱼日登网。\r\n吴莼芼羹美，楚糟增味爽。\r\n云谁得嘉贶，曾靡独为享。\r\n乃知不忘义，分遗及吾党。"
        },
        {
            "title": "出省有日书事和永叔",
            "content": "辞家彩胜人为日，归路梨花雨合晴。\r\n庭下秋千应未拆，笼中鹦鹉即闻声。\r\n千门走马将看牓，广市吹箫尚卖饧。\r\n已是琼林芳卉晚，不须游处避门生。"
        },
        {
            "title": "走笔戏邵兴宗",
            "content": "子鱼一尾不曾有，又诺毘陵苍鼠毫。\r\n细粒吴粳谁下咽，尖头越管底能操。"
        },
        {
            "title": "上马和公仪",
            "content": "烟火千门晓欲开，五花骄马肯徘徊。\r\n井闾已是经时隔，亲旧全如远别来。\r\n帝阙重看多气象，天街新霁少尘埃。\r\n振冠浣服无容久，便见池门放牓催。"
        },
        {
            "title": "依韵和王平甫见寄",
            "content": "兄为太守两轮朱，仲泛吴人燕尾舻。\r\n且看洞庭多橘柚，莫怀江国有枌榆。\r\n少游山水殊非俗，老爱诗书又似愚。\r\n百事输君休问我，风沙不比在云湖。"
        },
        {
            "title": "送签判张秘丞赴秀州",
            "content": "江燕归时君亦归，燕巢未暖君还去。\r\n去去溪边杨柳多，正值清明欲飞絮。\r\n竞折赠行何所益，时当长养伤嘉树。\r\n不如举酒对青山，酒罢移舟须薄暮。\r\n嘉禾主人余久知，迹冗不拟强攀附。\r\n党或无忘问姓名，为言懒拙皆如故。"
        },
        {
            "title": "次韵景彝祀高禖书事",
            "content": "闻说郊禖喜气翔，曾由乙卯命封商。\r\n今朝锺鼓登歌祀，何日熊罴作梦祥。\r\n扫雪野庐风凛凛，升坛公衮佩锵锵。\r\n君门赐胙予何有，不似矜夸凤沼傍。"
        },
        {
            "title": "和答韩子华饷子鱼",
            "content": "南方海物难具名，子鱼珍美无与并。\r\n完鳞全乙异臭腥，素盐渍曝生花轻。\r\n其头戢戢筠箧盈，出自通印时所评。\r\n远涉川陆来都城，亲宾交遗已见情。\r\n食指尝动吾窃惊，果获异味亦足明。"
        },
        {
            "title": "同朱表臣及诸君游樊氏园",
            "content": "五年前上去，乃从许公过。\r\n旧物此君在，後生新笋多。\r\n朱樱繁且熟，黄鸟啄仍歌。\r\n一一如当日，乘高奈兴何。"
        },
        {
            "title": "依韵和酬太师相公",
            "content": "相国推心本至平，欲使萧艾作兰馨。\r\n孤根易变终微钱，美泽难沾漫晦冥。\r\n楚客尝闻纫若若，王孙谁复顾青青。\r\n东风已与生成足，不敢希蓂在帝庭。"
        },
        {
            "title": "次韵和马都官宛溪浮桥",
            "content": "在昔当阳侯，建桥临大川。\r\n洪波不为阻，驰道南北连。\r\n何此小溪上，拟象坦且平。\r\n马头分朱栏，水底裁碧天。\r\n白雨紧大笮，断虹生横舷。\r\n游鱼不可见，车骑久临渊。"
        },
        {
            "title": "洛阳牡丹",
            "content": "古来多贵色，殁去定何归。\r\n清魄不应散，艳花还所依。\r\n红栖金谷妓，黄值洛川妃。\r\n朱紫亦皆附，可言人世稀。"
        },
        {
            "title": "新笋",
            "content": "挑笋春雷後，晴坡过雨时。\r\n何言江外早，已比洛阳迟。\r\n园客自偷卖，主人那得知。\r\n徒令养新竹，待与作藩篱。"
        },
        {
            "title": "拟玉台体七首其二携手曲",
            "content": "携手出中闺，殷勤克密期。\r\n密期虽不远，回顾步迟迟。"
        },
        {
            "title": "喜雨",
            "content": "冬涉春无雨，侵晨忽沛然。\r\n燕曾知社後，雷未发声前。\r\n细湿林花暗，轻沾土脉全。\r\n看看一百五，风势莫狂颠。"
        },
        {
            "title": "同永叔子聪游嵩山赋十二题其八天门泉",
            "content": "泠泠云外泉，的的岩光入。\r\n静若僊监开，寒疑玉龙蛰。\r\n时应下鹿群，迹印青苔湿。"
        },
        {
            "title": "李康靖少傅夫人挽词二首",
            "content": "板与曾至郑，灵輤此归周。\r\n行哭人增慕，凝笳月正秋。\r\n九原开祔穴，故土覆新丘。\r\n岁晏寒松下，茅苫孝子留。"
        },
        {
            "title": "和范景仁王景彝殿中杂题三十八首并次韵其三",
            "content": "白云堆里紫霞心，不与姚黄色斗深。\r\n闲伴春风有时歇，岂能长在玉阶阴。\r\n\r\n【注释】：【原题】：\r\n和范景仁王景彝殿中杂题三十八首并次韵其三十白牡丹"
        },
        {
            "title": "并游",
            "content": "并出惭羸驾，康衢懒著鞭。\r\n蹇驴能胜马，擘道去如烟。\r\n何用嗟迟疾，从来有後先。\r\n所期皆一至，我到尔应还。"
        },
        {
            "title": "送苏公佐屯田知单州",
            "content": "柏上有群乌，一乌飞向东。\r\n方栖头与人司吉凶。八月禾已获，\r\n九月黍已舂。竞持美酒相庆乐年丰。\r\n借问何能尔，时平无困穷。"
        },
        {
            "title": "秋阴",
            "content": "已过萧萧雨，犹成黯黯阴。\r\n登临潘岳思，憀栗楚臣心。\r\n远吹鸣高树，低云冒晚岑。\r\n久为关外客，不忍听疏砧。"
        },
        {
            "title": "永州守王公慥寄九岩亭记云此地疑是柳子厚所",
            "content": "天地磨今古，贤愚为埃尘。\r\n草树易变改，山川无故新。\r\n眷言零陵守，白发驾朱轮。\r\n间来问遗老，俯迹哀昔人。\r\n昔人者谁欤，元和前放臣。\r\n下士穷幽荒，憔悴楚水滨。\r\n试观当时记，图写未必真。\r\n最苦来黄溪，坐石数游鳞。\r\n有鸟大如鹄，东向立不踆。\r\n始买钴鉧潭，鄠杜难计缗。\r\n冉溪袁家洞，乱石多磷磷。\r\n深里与沸白，若尽无穷津。\r\n石渠连岩泓，菖蒲被其垠。\r\n穷胜得其诡，众美谁齐均。\r\n西涧石为底，岂无芹与苹。\r\n涧崖如堂席，涧响如龙唇。\r\n折竹扫陈叶，罗榻同众宾。\r\n其言粲星斗，百岁犹比晨。\r\n万石乃浅近，尚可资覆巾。\r\n而况前所说，但恐烦镌珉。\r\n\r\n【注释】：【原题】：\r\n永州守王公慥寄九岩亭记云此地疑是柳子厚所说万石亭也因为二百言以答愿当留咏"
        },
        {
            "title": "缺月",
            "content": "缺月来照屋角时，西家狗吠东家疑。\r\n夜深精露鬼初动，窸窣古莽无风吹。"
        },
        {
            "title": "送惠懃上人",
            "content": "遽告我行何所之，东南尔土尔自知。\r\n山水佛事不暇说，去何速兮来何为。\r\n公卿贵人见尔喜，为尔买屋丐尔资。\r\n王城幸可乐岁月，野鹤终是思陂池。\r\n去去云霞不容侣，却应来此如前时。"
        },
        {
            "title": "大风",
            "content": "夜风昼不止，天理何可常。\r\n正当春木荣，摆磨枝叶伤。\r\n东皇务长养，乃值此物狂。\r\n曷不诉於帝，斥之出远方。\r\n风伯有罪五，孰肯进皂囊。\r\n往时岁苦旱，救热雨欲滂。\r\n吹之不使下，云雷遂深藏。\r\n复摇江海波，白日沈舟航。\r\n又卷关塞沙，千里填河隍。\r\n拔木与退鷁，书传言已详。\r\n今者天柔和，煦煦皆敷芳。\r\n独尔何不仁，嚎怒事雄强。\r\n既其背天时，诛殛固所当。\r\n鸢鸣兼虎啸，助恶党亦昌。"
        },
        {
            "title": "送李康伯赴武当都监",
            "content": "城下汉江流，沧波照鬓秋。\r\n山川包楚塞，风物似荆州。\r\n试听清砧发，何如画角愁。\r\n遥知绝戎笔，水味有槎头。"
        },
        {
            "title": "巧妇",
            "content": "巧妇口流血，辛勤非一朝。\r\n莠荼时补紩，风雨畏漂摇。\r\n所托树枝弱，而嗟巢室翘。\r\n周公诚自感，聊复赋鸱鴞。"
        },
        {
            "title": "鱼",
            "content": "洛水美赬鲤，入河西去时。\r\n三春登玉浪，一日到天池。\r\n垂钓岂容羡，小鳞应莫随。\r\n腹中无匕首，已不助吴儿。"
        },
        {
            "title": "独酌偶作",
            "content": "东路归梁懒，黄流下汴深。\r\n眼穿南去翼，耳冷北来音。\r\n风雨昏斜日，乾坤入醉吟。\r\n不忧贫且老，自有伯鸾心。"
        },
        {
            "title": "次韵和长吉上人淮甸相遇",
            "content": "淮上一相遇，忆在京都时。\r\n虽惊岁月换，未改松桂姿。\r\n童侍两三人，瓶锡相与随。\r\n自言东越来，箧中多好诗。\r\n文字皆妥帖，业术无倾欹。\r\n前辈尝有言，清气散人脾。\r\n语妙见情性，说之聊解颐。\r\n始推杼山学，得非素所师。\r\n此固有深趣，吾心久已知。\r\n横琴乃玄悟，岂必弄鸣丝。\r\n古乐众少听，谁知彼吹篪。\r\n师旷没世後，伯牙众身悲。\r\n愿同黄鹄举，远归沧海涯。\r\n老骥虽不病，长坂安可驰。\r\n天台况奇胜，日夕劳梦思。\r\n尚忝齿缨绶，终年趋路岐。\r\n俯愧渊中鱼，游泳水之湄。\r\n仰羡云间鸷，凌厉辞絷维。\r\n居尝起斯念，未去情不怡。\r\n今朝更道旧，感怆各嚬眉。\r\n同游谢公门，远想袂沾洟。\r\n惜哉胡不仁，碎彼东方琪。\r\n又出数纸书，手泽尚可披。\r\n眷眷畴昔意，於今当语谁。\r\n复遗三百言，玩味自挽髭。\r\n序事尽成故，慨吟良有资。\r\n其词何亹亹，宛若对风规。\r\n冷然耸心目，不觉整冠緌，\r\n重以超俗韵，顾予贱职司。\r\n是犹猿鸟情，并此驽枥卑。\r\n报投仍勉强，实谬匠者为。\r\n应哂不量力，短兵兹已波。"
        },
        {
            "title": "史尉还乌程",
            "content": "与君去年别，君来竟悲喜。\r\n乘马夜访君，备陈昔行李。\r\n五月辞吴中，六月渡扬子。\r\n七月行丧妻，是月子又死。\r\n买棺无橐金，助贷赖知己。\r\n娇儿昼夜啼，幼女饮食止。\r\n行路况炎蒸，悲哀满心耳。\r\n青铜不忍照，憔悴邻於鬼。\r\n八月至都下，少长疾未已。\r\n一婢复嗑然，老媪几不起。\r\n君门日预朝，仆乘贫可耻。\r\n十月补王畿，受代隔岁纪。\r\n闭门陋巷中，闷默阅书史。\r\n初闻君至之，如见湖山美。\r\n今闻君复还，为我谢云水。\r\n故交傥相问，怀抱今如此。\r\n岂乏南飞雁，岂无东下鲤。\r\n自同嵇康懒，作书愁把纸。"
        },
        {
            "title": "送鲍都官钱塘通判",
            "content": "文鳐游西海，夕飞向吴洲。\r\n朱鳖生明月，渊潜未可求。\r\n由来有变化，何能计沉浮。\r\n君子蹈出处，谁能等隅陬。\r\n临水赋二者，相送无离忧。"
        },
        {
            "title": "宿州河亭书事",
            "content": "远泛千里舟，暂向郊亭泊。\r\n观物趣无穷，适情吟有托。\r\n林中鸦舅狞，席上蝇虎攫。\r\n雨久草苗盛，田芜瓜蔓弱。\r\n香粳稚子惯，脱粟家人薄。\r\n少年都下来，聊问时所作。\r\n新衣尚穿束，旧服变褒博。\r\n我贪贫且贱，短褐随宜著。"
        },
        {
            "title": "和韩子华寄东华市玉版鮓",
            "content": "客从都下来，远遗东华鮓。\r\n荷香开新包，玉脔识旧把。\r\n色絜已可珍，味佳宁独舍。\r\n莫问鱼与龙，予非博物者。"
        },
        {
            "title": "缑山子晋祠以下陪太尉钱相公游嵩山七章",
            "content": "王子居玉京，故山空寂寞。\r\n犹闻朔月笙，尚想宾天鹤。\r\n翠柏深古坛，丹霞留迥壑。\r\n芝庭谁款扉，旌旗穿林薄。"
        },
        {
            "title": "依韵和刘察院送客回过潩水马上有作",
            "content": "车骑踏春堤，翛然思如濯。\r\n望骢人自避，解冻鱼方乐。\r\n拏流古树根，跨岸枯薪彴。\r\n烟云淡淡天，嫩绿生丛薄。"
        },
        {
            "title": "闻角",
            "content": "一声催客梦，星斗转西檐。\r\n风卷梅花去，愁从柳塞添。\r\n马鸣霜满鬣，龙泣冻生髯。\r\n高树朝光动，城头落海蟾。"
        },
        {
            "title": "设脍示坐客",
            "content": "汴河西引黄河枝，黄流未冻鲤鱼肥。\r\n随钩出水卖都市，不惜百金持与归。\r\n我家少妇磨宝刀，破鳞奋鬐如欲飞。\r\n萧萧云叶落盘面，粟粟霜卜为缕衣。\r\n楚橙作虀香出屋，宾朋竞至排入扉。\r\n呼儿便索沃腥酒，倒肠饫腹无相讥。\r\n逡巡缾竭上马去，意气不说西山薇。"
        },
        {
            "title": "依韵和刘原甫舍人杨州五题其一时会堂二首",
            "content": "雨发雷塘不起尘，蜀昆冈上暖先春。\r\n烟牙才吐朱轮出，向此亲封御饼新。"
        },
        {
            "title": "拟玉台体七首其三雨中归",
            "content": "来时云冉冉，去值雨霏霏。\r\n莫怪罗衣湿，荆王梦罢归。"
        },
        {
            "title": "寄河阳签判富彦国",
            "content": "籍籍名方远，人知第一流。\r\n翻同贵公子，来事外诸侯。\r\n地险长河急，天高画角秋。\r\n仲宣应自乐，宁复赋登楼。"
        },
        {
            "title": "张尧夫寺丞改葬挽词",
            "content": "当时嗟遽殁，二子未能言。\r\n频岁折丹桂，买茔迁陆浑。\r\n重铭太史笔，不替故人恩。\r\n为善有终庆，此焉天意存。"
        },
        {
            "title": "送李才元学士知邛州",
            "content": "太守车煌煌，莫如还故乡。\r\n昔登蜀郡籍，今得临邛章。\r\n过家礼耆旧，接境跪壶浆。\r\n寒径道路远，春入山川长。\r\n俗将乐其化，诏亦美其良。\r\n相如有遗迹，谁复酒垆傍。"
        },
        {
            "title": "较艺将毕和禹玉",
            "content": "窗前高树有栖鹊，记取明朝飞向东。\r\n家布望春门外住，身居华省信难通。\r\n夜闻相府催张牓，晓听都堂议奏中。\r\n龙阁凤池人渐隔，犹因朝谒望鳌宫。"
        },
        {
            "title": "食橙寄谢舍人",
            "content": "洞庭朱橘未弄色，襄水锦橙已变黄。\r\n玉臼捣虀怜鱠美，金盘按酒助杯香。\r\n虽生南土名犹重，未信中州客厌尝。\r\n欲寄白苞凭驿去，只应佳味怯风霜。"
        },
        {
            "title": "和范景仁王景彝殿中杂题三十八首并次韵其十",
            "content": "金有披沙得，花应不可多。\r\n栽培由地方，艳色与天和。\r\n玉座君王赏，朱栏将相罗。\r\n称觞千万寿，繁叶奈香何。\r\n\r\n【注释】：【原题】：\r\n和范景仁王景彝殿中杂题三十八首并次韵其十六金沙花"
        },
        {
            "title": "贫",
            "content": "生甘类原宪，死不学陶朱。\r\n但乐诗书在，未忧钟鼎无。\r\n耻随波上下，难免鬼歔歈。\r\n陋巷曲肱者，终朝还似愚。"
        },
        {
            "title": "李审言遗酒",
            "content": "大梁美酒斗千钱，欲饮常被饥窘煎。\r\n经时一滴不入口，漱齿费尽华池泉。\r\n昨日灵昌兵吏至，跪壶曾不候报笺。\r\n赤泥坼封倾瓦盎，母妻共尝婢流涎。\r\n邻家莆萄未结子，引蔓垂过高墙巅。\r\n当街卖杏已黄熟，独堆百颗充盘筵。\r\n老年牙疏不喜肉，况乃下箸无腥膻。\r\n空肠易醉易酩酊，倒头梦到上帝前。\r\n赐臣苍龙跨入月，不意正值姮娥眠。\r\n无人采顾傍玉兔，便取作腊下九天。\r\n拔毛为笔笔如椽，狂吟一扫一百篇。\r\n其间长句寄东郡，东郡太守终始贤。\r\n切莫汲竭滑公井，留酿此醑时我传。"
        },
        {
            "title": "送王司徒定海监酒税",
            "content": "悠悠信风帆，杳杳向沧岛。\r\n商通远国多，酿过东夷少。\r\n怀乡寄书迟，见日知晨早。\r\n应闻有海花，何必树萱草。"
        },
        {
            "title": "濄口得双鳜鱼怀永叔",
            "content": "春风午桥上，始迎欧阳公。\r\n我仆跪双鳜，言得石濑中。\r\n持归奉慈媪，欣咏殊未工。\r\n是时四三友，推尚以为雄。\r\n于兹十九载，存没复西东。\r\n我今淮上去，沙屿逢钓翁。\r\n因之获二尾，其色与昔同。\r\n钱将青丝绳，羹芼春畦菘。\r\n公乎广陵来，值我号苍穹。\r\n何为号苍穹，失怙哀无穷。\r\n烹煎不暇饷，泣血语孤衷。\r\n生平四海内，有始鲜能终。\r\n唯公一荣悴，不媿古人风。"
        },
        {
            "title": "拟水西寺东峰亭九咏·林中翠",
            "content": "万木总柔翠，况复新晴时。\r\n日色照欲动，山气敛还迟。\r\n望之如何揽，举袂随风吹。"
        },
        {
            "title": "立春前一日雪中访乌程宰李君俞寻有诗见贶依",
            "content": "粉絮先春拂面翔，临风跃马到君堂。\r\n县民将喜土膏起，令尹未惊农事忙。\r\n疾呼小吏具山酌，便欲尽醉为诗狂。\r\n我牵尘俗不得久，何意更烦投夜光。\r\n\r\n【注释】：【原题】：\r\n立春前一日雪中访乌程宰李君俞寻有诗见贶依韵和答"
        },
        {
            "title": "寄题石埭权县乐尉碧澜亭",
            "content": "遥知溪上亭，秋水瀁泠泠。\r\n云影无时翠，岚光到底清。\r\n危楼喧晚鼓，惊鹭起寒汀。\r\n聊作渊明饮，临流酒易醒。"
        },
        {
            "title": "同诸韩及孙曼叔晚游西湖三首",
            "content": "舟中演满意不浅，却坐林塘景欲昏。\r\n翠色蜻蜓立菱蕊，青丝騕袅秣城根。"
        },
        {
            "title": "铜坑",
            "content": "碧镰不出土，青山凿不休。\r\n青山凿不休，坐令鬼神愁。"
        },
        {
            "title": "依韵和永叔都亭馆伴戏寄",
            "content": "去年锁宿得联华，二月墙头始见花。\r\n今日都亭公感物，明朝太学我辞家。"
        },
        {
            "title": "依韵和钱深推官见寄",
            "content": "无才不敢学阳秋，嗜酒时能问大酋。\r\n前日偶从河上饮，文章何可并英游。"
        },
        {
            "title": "诸韩来会别",
            "content": "诸韩行有日，别思会依依。\r\n独叹从予少，还看似子稀。\r\n呼童聊奏酒，洒水为开扉。\r\n苏合染裘美，雪中阊阖归。"
        },
        {
            "title": "寄许越州",
            "content": "开元冠盖里，无若贺知章。\r\n乞得镜湖水，洗出明月光。\r\n行坐镜与月，身衣羽人裳。\r\n心存黄庭经，目视白鸟行。\r\n岁时忽已古，高韵抗彭庄。\r\n今闻许子春，来守稽山傍。\r\n稽山风月在，镜水菰蒲长。\r\n腊市开梅萼，霰雪凌早芳，\r\n卧龙生茗舌，鼓角催新阳。\r\n焙边可以啜，树间可以觞。\r\n贺老於当日，必定无此尝。\r\n唯有李白诗，酒船芙蓉香。\r\n安得效白也，剩载借艅艎。\r\n与君同醉翁，智虑收肝肠。"
        },
        {
            "title": "毛君宝秘校将出京示予诗因以答之",
            "content": "古城踏成谷，不见人马踪。\r\n古人岂不行，旧迹岂不重。\r\n从何求故步，往返自憧憧。\r\n观君百篇诗，善画人形容。\r\n毫发无不似，落笔任横纵。\r\n曷如握明镜，物物目所逢。\r\n赠以东南归，掷去手中筇。"
        },
        {
            "title": "望僊亭",
            "content": "公来有余乐，所乐为郡间。\r\n讼稀聊自适，静胜以纾颜。\r\n清轩开晓幔，历历见淮山。\r\n山色洗新雨，佳期如可攀。\r\n代异鸡犬去，时平草木闲。\r\n试望天衢近，飞驾应此还。"
        },
        {
            "title": "牡丹",
            "content": "洛阳牡丹名品多，自谓天下无能过。\r\n及来江南花亦好，绛紫浅红如舞娥。\r\n竹阴水照增颜色，春服帖妥裁轻罗。\r\n时结游朋去寻玩，香吹酒面生红波。\r\n粉英不忿付狂蝶，白发强插成悲歌。\r\n明年更开余已去，风雨吹残可奈何。"
        },
        {
            "title": "李献甫於南海魏侍郎得椰子见遗",
            "content": "魏公番禺归，逢子芜江口。\r\n赠以越王头，还同月支首。\r\n割鲜为饮器，津浆若美酒。\r\n我独愧先生，馔致崇师友。\r\n应知愈饥渴，况是怀思久。"
        },
        {
            "title": "和普公赋东园十题其三石笋",
            "content": "削出青山根，峭立碧玉圭。\r\n不作湘竹老，不染帝子啼。\r\n不为盘中蔬，岂与烟茁荠。"
        },
        {
            "title": "送王岩夫秘校通判滑州",
            "content": "昔闻信都侯，尝作画舫斋。\r\n空户两向辟，樽席长对排。\r\n左顾树若岸，右盼堵成崖。\r\n既无风波虞，但与物景谐。\r\n一从信都去，来者趣意乖。\r\n屋室改库厩，花木为薪柴。\r\n君当访甚迹，更葺安旧牌。\r\n记石傥尚在，尘土加洗揩。\r\n然後酿井泉，吟醉前人偕。\r\n寄言灵河守，高此别乘怀。"
        },
        {
            "title": "依韵和接花",
            "content": "唯是圃人巧，非关元化偏。\r\n折条违物理，迁艳得花权。\r\n美女嫁寒婿，丑株生极妍。\r\n世间多妄合，吾不谓之然。"
        },
        {
            "title": "送昙颖上人往庐山",
            "content": "浔阳几千里，无不见炉峰。\r\n苍翠入众目，岩壑少行踪。\r\n高僧忽独往，杳杳怀远公。\r\n尝闻虎溪上，醉令或来同。\r\n而今竞邀致，几里闻松风。\r\n尘心古难洗，瀑布垂秋虹。"
        },
        {
            "title": "寄题张光禄荣佚堂",
            "content": "疏氏昔二傅，张氏今两卿。\r\n相去千余载，能与同令名。\r\n亦尝便侍从，况有冰玉清。\r\n山怀山东业，力制河北兵。\r\n云烟忽起晦，日月不得明。\r\n白首无所为，脱身吴楚城。\r\n七十还印绶，不以名教轻。\r\n葺堂读旧书，时出郊郭行。\r\n水边观游鱼，树底爱啼莺。\r\n适逢野老语，复问农人耕。\r\n纷纷世上士，车马无此情。"
        },
        {
            "title": "送李南玉",
            "content": "小人贫於资，君子贫於时。\r\n小人富於货，君子富於辞。\r\n贫虽同寒饥，富不同路岐。\r\n彼富殁则已，此富名不移。\r\n丈夫事百变，未死安可期。\r\n明明趋财利，莫恤前人嗤。\r\n举家如春蚕，仰食不可迟。\r\n况念宿债窘，何愧贱士为。\r\n买臣尝负薪，相如犹涤卮。\r\n君思此二人，信吾言不欺。\r\n迩者有赵壹，穷愤自兴诗。\r\n乘骥抱美玉，乐与和未知。\r\n古来鲜逢遇，後世无苦悲。"
        },
        {
            "title": "送京西转运李刑部移京东转运",
            "content": "列藩环王都，遂分东西道。\r\n统制连别京，守臣多硕老。\r\n外台持权纲，才具必美好。\r\n公今且更践，入用颇不早。\r\n乃令山东粟，饷馈岁可保。\r\n古路趋汶阳，长风吹绿草。"
        },
        {
            "title": "和腊日",
            "content": "猎鼓逢逢奏，寒冰齾齾消。\r\n正怜风日暖，不似雪霜朝。\r\n敢问祠黄石，休从击皁雕。\r\n楚郊梅萼未，垅麦已多苗。"
        },
        {
            "title": "读永叔所撰薛云卫碣",
            "content": "文章如涂金，光彩发美器。\r\n所宜玉石间，模写传千祀。\r\n坚坚孝子心，森森柏庭閟。\r\n岂与石麒麟，原傍斗苍翠。"
        },
        {
            "title": "送赵谏议知徐州",
            "content": "鹿车几两马几匹，轸建朱幡骑彀弓。\r\n雨过短亭云断续，莺啼高柳路西东。\r\n吕梁水注千寻险，大泽龙归万古空。\r\n莫问前朝张仆射，球场细草绿蒙蒙。"
        },
        {
            "title": "依韵和许待制病起偶书",
            "content": "桐柳阴阴翠色参，幔房深邃静於岩。\r\n疾疑不是因蛇影，方秘曾传白玉函。\r\n炼蜜有时蜂竞至，坠膻无数蚁来衔。\r\n女奚困触屏风响，林鸟饥寻橐木鹐。\r\n趋吏喜闻开便合，舞姬排比翦春衫。\r\n嘉宾入幙金樽抹，贺客冲风席帽搀。\r\n谈出古人非骋辩，诗陈王化不言詺。\r\n提纲勿用铢铢较，列局缘从物物监。\r\n龙脑篆香蟠屈曲，虎头雕枕剔空嵌。\r\n年踰五十惟耽易，能格神明莫若諴。"
        },
        {
            "title": "和谢仲弓廷评新理北园",
            "content": "园吏乘冬和，荷锄去宿莽。\r\n主人因其勤，筑土截荒壤。\r\n移枯复窊缺，划径就平广。\r\n东北倚高城，巇险不可上。\r\n爱彼林木深，便为丘壑想。\r\n更待春风归，日探花卉长。\r\n但愿多置酒，应得时一往。"
        },
        {
            "title": "依韵和雍丘尉王秘校见寄",
            "content": "东瞻杞国城，半日鸟飞程。\r\n度雁不曾下，新文谁寄评。\r\n旧年因使至，秀句欲人惊。\r\n聊效题斋壁，先贤亦以旌。"
        },
        {
            "title": "王祁公北园",
            "content": "园林多高樛，园卉多芳柔。\r\n红紫经几春，青枯经几秋。\r\n我至每怀浮觞之卿翁，但见浮觞之水汨汨流。\r\n水流日夜曾未休，高门世世生贤侯。\r\n不比平泉碑缺花木记，又非家鸱啸凤皇楼。\r\n洛阳城中亦有园与宅，常同欧阳翰林携酒游。\r\n竹闲池馆遗翠羽，户外杨柳系紫骝。\r\n今嗟齿似旧作博士，嘉趣只与心相仇。\r\n强骑瘦马往城北，二十三年如转头。\r\n归来作此辞，且应主人求。"
        },
        {
            "title": "丘家渡早发",
            "content": "曲颍若秋蛇，屈盘鳞甲活。\r\n问戍得耕人，拾鱼逢祭獭。\r\n草窠残野烧，树挂经流沫。\r\n百里相对看，频行媿迂阔。"
        },
        {
            "title": "送李师锡太博通判怀州",
            "content": "洛阳古道登北邙，河内碧山横太行。\r\n朝骑快马暮可到，风物人心皆故乡。\r\n竹林无踪怀阮籍，路傍有家嗟宣王。\r\n别乘差向二千石，教民惟在亲耕桑。"
        },
        {
            "title": "哭尹师鲁",
            "content": "谪死古来有，无如君甚冤。\r\n文章不世用，器业欲谁论。\r\n野鸟灾王傅，招辞些屈原。\r\n平生洛阳友，零落几人存。"
        },
        {
            "title": "端明李侍郎挽歌三首",
            "content": "少年为侍从，名誉竟轩腾。\r\n每吐胸中凤，宁容笔上蝇。\r\n受厘延汉室，被谤过周陵。\r\n今日泉宫启，师臣秩增礼。"
        },
        {
            "title": "九月五日得姑苏谢学士寄木兰堂官酝",
            "content": "公田五十亩，种秫秋未成。\r\n杯中无浊酒，案上唯丹经。\r\n忽有洞庭客，美传乌与程。\r\n言盛木兰露，酿作瓮间清。\r\n木兰香未歇，玉盎贮华英。\r\n正值菊初坼，便来花下倾。\r\n一饮为君醉，谁能解吾酲。\r\n吾酲已不解，百日毛骨轻。"
        },
        {
            "title": "吊唐俞",
            "content": "通闺年最少，才俊罕能双。\r\n鹏去尘栖室，魂归雾起窗。\r\n慈亲留汉水，爱妾返荆江。\r\n一稚才能语，茕然寄远邦。"
        },
        {
            "title": "吴正仲遗二物咏之其二叠石",
            "content": "十片寒湖滑，千秋白浪根。\r\n苍苍古崖色，叠叠老苔痕。\r\n欲象巨鳌顶，俯当科斗盆。\r\n唯愁作险说，平地起昆仑。"
        },
        {
            "title": "二十四日江邻几邀观三馆书画录其所见",
            "content": "五月秘府始暴书，一日江君来约予。\r\n世间难有古画笔，可往共观临石渠。\r\n我时跨马冒热去，开厨发匣鸣钥鱼。\r\n羲献墨迹十一卷，水玉作轴光疏疏。\r\n最奇小楷乐毅论，永和题尾付官奴。\r\n又看四本绝品画，戴嵩吴牛望青芜。\r\n李成寒林树半枯，黄荃工妙白兔图。\r\n不知名姓貌人物，二公对弈旁观俱。\r\n黄金错镂为投壶，粉障复画一病夫。\r\n後有女子执巾裾，床前红毯平围炉。\r\n床上二姝展氍毹，绕床屏风山有无。\r\n画中见画三重铺，此幅巧甚意思殊。\r\n孰真孰假丹青模，世事若此还可吁。"
        },
        {
            "title": "闻语十方琏长老",
            "content": "旧居庐岳寺，新化给孤园。\r\n还享国人供，应无尘事喧。\r\n有来听喻筏，一悟见吹幡。\r\n不忆炉峰下，临溪看饮猿。"
        },
        {
            "title": "许生南归",
            "content": "大盘小盘堆明珠，海估眩目迷精麤。\r\n斗量入贡由掇拾，未必一一疵纇无。\r\n不贡亦自有光价，此等固知鱼目殊。\r\n许生怀文颇所似，暂抑安用频增吁。\r\n倚门老母应日望，霜前稻熟舂红稃。\r\n归来烂炊多酿酒，洗荡幽愤倾盆盂。\r\n九卿有命不愁晚，朱邑掌年是啬夫。"
        },
        {
            "title": "挑灯杖",
            "content": "油灯方照夜，此物用能行。\r\n焦首终无悔，横身为发明。\r\n尽心常欲晓，委地始知轻。\r\n若比飘飘梗，何邀世上名。"
        },
        {
            "title": "太庙致斋答韩舍人简",
            "content": "斋舍隔墙东，萧萧槐树风。\r\n声颜虽不接，翰墨遽能通。\r\n未说凉堪饮，唯愁赋少工。\r\n此焉知素拙，试与问杨雄。"
        },
        {
            "title": "植栀子树二窠十一本於松侧",
            "content": "举世多植梨，而我学种栀。\r\n颜色固不别，良苦诚异宜。\r\n团团绿阶侧，岂畏秋风吹。\r\n同心谁可赠，为咏昔人诗。"
        },
        {
            "title": "宿洪泽",
            "content": "舟子起添缆，夜潮同雨来。\r\n寒声相乱急，远梦自然回。\r\n水鸟鸣还睡，风灯暗复开。\r\n宦游常作客，未息为贫催。"
        },
        {
            "title": "送刘继邺秀才归当涂",
            "content": "鵷雏始出巢，欲矜五色羽。\r\n乃见郡鸱盘，壤中将有取。\r\n梧桐与竹实，安得在平土。\r\n所趣固已殊，而何不远举。\r\n幸失网罗目，宜还兰蕙圃。\r\n故乡有嘉林，其下可以处。\r\n会侍朝阳鸣，贺夔成律吕。"
        },
        {
            "title": "汝州後池听水",
            "content": "春水泉脉动，分岩临涧源。\r\n津津出石齿，泠泠萦竹根。\r\n犹如野云翠，复落郡池喧。\r\n心静意自适，不知朝市烦。"
        },
        {
            "title": "依韵和通判八月十五夜招翫月二章",
            "content": "一年一见最堪惜，百岁百夕能几多。\r\n纵有明年似今夕，明年同会复如何。"
        },
        {
            "title": "梦登天坛",
            "content": "夜梦登天坛，坛上两仙人。\r\n来时乘白凤，去时乘白麟。\r\n我问不我语，飒飒山中雨。"
        },
        {
            "title": "和石昌言学士官舍十题·萱草",
            "content": "人心与草不相同，安有树萱忧自释。\r\n若言忧及此能忘，乃是人心为物易。"
        },
        {
            "title": "和表臣河南庾署西轩",
            "content": "飞乌欲下蟾生时，斜光冷魄常相随。\r\n右山左水清洗目，虚檐曲槛生扬眉。\r\n白鱼甘肥网可得，公酒美滑杯可持。\r\n临淮使君有闲佚，长桥直度来莫迟。"
        },
        {
            "title": "谢宾客挽歌三首",
            "content": "位不登三事，才宜列四科。\r\n清名时自得，华冕世空多。\r\n望气悲埋剑，临风叹逝波。\r\n吴阡蒿作里，楚挽薤成歌。\r\n会葬千人至，来观数郡过。\r\n无由亲执绋，东首泪滂沱。"
        },
        {
            "title": "问洛上王宰访商山青竹鞭",
            "content": "蜀鞭虽紫多轻脆，最重商山节眼完。\r\n挂在苍崖饱风雪，藓花如漆试求看。"
        },
        {
            "title": "前以甘子诗酬行之既食乃绿橘也顷年襄阳人遗",
            "content": "昔辨荆州悮，今为越叟迷。\r\n黄甘与绿橘，正似珷似圭。\r\n\r\n【注释】：【原题】：\r\n前以甘子诗酬行之既食乃绿橘也顷年襄阳人遗甘予辨是绿橘今反自笑之"
        },
        {
            "title": "依韵奉和永叔感兴五首",
            "content": "唧唧复唧唧，长沙何太息。\r\n秋风入破衣，瘦妇思补刺。\r\n手中把长线，无帛缝不得。\r\n夜夜忧向寒，斗柄渐垂北。\r\n嫁夫欲夫富，欢乐要终极。\r\n欢乐既未能，鬓发霜花易。"
        },
        {
            "title": "咏蜘蛛",
            "content": "日结一尺网，知吐几尺丝。\r\n百虫为尔食，九腹常苦饥。"
        },
        {
            "title": "和永叔六篇其五和邻几学士桃花",
            "content": "深殿有春人到稀，武陵虽说昧当时。\r\n踌躇莫忆人间世，恐至尘中悔却迟。"
        },
        {
            "title": "送淮南转运李学士君锡",
            "content": "王都重兵廪，命使总八方。\r\n淮南舟车冲，三楚笼利长。\r\n惟时有才彦，数计等桑羊。\r\n八月赐诏行，朱斾插大航。\r\n汴湍入秋涨，东鼓下镗镗。\r\n今日发大梁，明朝过睢阳。\r\n睢阳授经地，父老认道旁。\r\n同业八十人，或贵或为郎。\r\n先生殁大官，弟子无荷囊。\r\n乃知诗书传，要在明三纲。\r\n隋未闻仲淹，来学去佐唐。\r\n唐初称名臣，鲜及杜与房。\r\n亲见慕义人，专门起辉光。\r\n我闻房杜流，已显惟王张。\r\n云汉几万里，星宇争耀芒。\r\n归来立螭头，莫爱鱼稻乡。"
        },
        {
            "title": "新燕",
            "content": "前时春社毕，今日燕来飞。\r\n将补旧巢缺，不嫌贫屋归。\r\n衔泥和草梗，侧翅过柴扉。\r\n岂比惊丸雀，迎人欲拂衣。"
        },
        {
            "title": "再和公仪龙图",
            "content": "千重海浪渔人醉，百战沙场野叟闲。\r\n能向闹中还得静，乃知朝市即青山。"
        },
        {
            "title": "依韵和欧阳永叔中秋邀许发运",
            "content": "看取主人无俗调，风前喜御夹衣凉。\r\n竞邀三五最圆魄，知比寻常特地光。\r\n艳曲旋教皆可听，秋花虽种未能香。\r\n曾非恶少休防准，众寡而今不易当。"
        },
        {
            "title": "答萧渊少府卷",
            "content": "君先大夫临终时，梦中尝赋晓寒歌。\r\n骑龙跨鱼不是诞，直对上帝传吟哦。\r\n才如李贺天亦少，直其在世尤难多。\r\n文章父子不相似，君今平易祖袭那。\r\n铜铁锦褧各有用，高下安得与等科。\r\n大都精意与俗近，笔力驱驾能逶迤。\r\n野雉五色且非凤，知时善鸣鸡若何。"
        },
        {
            "title": "送石昌言舍人还蜀拜扫",
            "content": "紫微星宿何煌煌，掖垣华阁上相当。\r\n舍人亦与泰阶近，两两联裾如雁行。\r\n其间飞星入王垒，天子锡告归故乡。\r\n锦鞯金辔照栈去，文园渴令难可望。\r\n杨雄位卑才执戟，岂有爵禄多文章。\r\n石公官显职且贵，还家展墓酹椒浆。\r\n太守趋尘里人避，岷山松柏风凄凉。\r\n椎牛行酒与耆旧，老旧醉归呼此郎。\r\n公置名分共其乐，敦厚世俗时陶唐。\r\n郎呼只作曩日视，安知锵玉侍明光。\r\n归来却向凤池直，诏言一出称庙堂。\r\n庙堂萧曹不草草，润色鼓动辞琅琅。\r\n鳌头蓬莱便可到，蜀人更贺烹猪羊。"
        },
        {
            "title": "感遇",
            "content": "众默瘖莫辨，众寐盲不知。\r\n问而使之对，觉而使之窥。\r\n瘖盲自穷疾，所感在一时。\r\n苟昧哲人理，寐默定妍媸。"
        },
        {
            "title": "送刁秘校授涟水主簿归四明省亲",
            "content": "桂得常娥枝，妇得黄姑女。\r\n直归东海头，翁妪笑相语。\r\n何当却之官，古县入平楚。\r\n莫嫌簿书繁，百事由区处。"
        },
        {
            "title": "田家四时",
            "content": "今朝田事毕，野老立门前。\r\n拊颈望飞鸟，负暄话余年。\r\n自从备丁壮，及此常苦煎。\r\n卒岁岂堪念，鹑衣著更穿。"
        },
        {
            "title": "苏州曹琰虞部浩然堂",
            "content": "姑苏台上麋鹿嚎，夫差城中楼观高。\r\n荒榛尽已付明月，万古愤怒空秋涛。\r\n吴亡越霸能几日，後世扰扰犹鸿毛。\r\n孟轲善养浩然气，充塞天地无饥嗷。\r\n慕而为堂亦有意，不学屈子成离骚。"
        },
        {
            "title": "送张舍人自安吉移宰同安",
            "content": "远辞湖上山，徙治海边邑。\r\n机杼吴俗饶，鱼虾越人给。\r\n操琴在更张，殊土宜顺袭。\r\n何以赠勤勤，薄言兹所及。"
        },
        {
            "title": "饮韩仲文家",
            "content": "饮酒众所嗜，未若朋会乐。\r\n终日不为荒，於时岂多作。\r\n坐客十余人，七子实棣萼。\r\n杯行发严令，孰不资善谑。\r\n巧词剧猱捷，辨机如弩彍。\r\n醉舌强且迟，罚觥奚屡酌。\r\n正言讦诡谀，简礼去酬酢。\r\n迭嘲果与蔬，相呼花间药。\r\n是非不亲亲，笑语何落落。\r\n夜归欢有余，孩稚扶仍噱。"
        },
        {
            "title": "杂兴",
            "content": "主人有十客，共食一鼎珍。\r\n一客不得食，覆鼎伤众宾。\r\n虽云九客沮，未足一客嗔。\r\n古有弑君者，羊羹为不均。\r\n莫以天下士，而比首阳人。"
        },
        {
            "title": "送刘成伯还都",
            "content": "余昔困川途，今非羡行者。\r\n谁心寄南风，相送过平野。\r\n既吹莲叶舟，更逐桂条马。\r\n中州多故人，怀抱幸君写。"
        },
        {
            "title": "和范景仁王景彝殿中杂题三十八首并次韵其二",
            "content": "新晴殿合晓，初日雾烟中。\r\n柳重宫腰弱，花肥粉颊丰。\r\n渥恩君自厚，藜藿我才充。\r\n草木欣欣发，谁知造化功。\r\n\r\n【注释】：【原题】：\r\n和范景仁王景彝殿中杂题三十八首并次韵其二十七雨後"
        },
        {
            "title": "汝州等慈寺阁望嵩岳",
            "content": "峥嵘古寺阁，苍山插晴檐。\r\n少室出天外，巍巍何尊严。\r\n王都在其下，风露国所沾。\r\n日暮飞云归，已失中顶尖。"
        },
        {
            "title": "得曾蛩秀才所附滁州欧阳永叔书答意",
            "content": "客从淮上来，往问故人信。\r\n袖衔藤纸书，题字远已认。\r\n既喜开其封，固觉减吾吝。\r\n新诗不作寄，乃见子所慎。\r\n向来能如今，岂有得观衅。\r\n南方岁苦热，生蝗复饥馑。\r\n忧心日自劳，霜发应满须。\r\n知予欲东归，晓夕目不瞬。\r\n贫难久待乏，薄禄藉沾润。\r\n虽为委吏冗，亦自甘以进。\r\n相望未得亲，终朝如抱疹。"
        },
        {
            "title": "依韵和胡舍人见唁",
            "content": "西垣阁老号文雄，辞体能兼两汉风。\r\n绛帐旧生虽授学，灞陵归将已无功。\r\n校文岂论居三上，赋分由来本下中。\r\n不恨早朝秋雨急，犹陪鸳鹭大明宫。"
        },
        {
            "title": "寄怀刘使君",
            "content": "昔我从仲父，三年在河内。\r\n春游丹水上，花木弄粉黛。\r\n人夸走马来，尽眼看没背。\r\n薄暮半醉归，插花红簇队。\r\n使君今少年，时往劝耕耒。\r\n安行过树下，野杏正破纇。\r\n何不学山公，酩酊还倒载。\r\n令人知使君，心胆不琐碎。\r\n切莫惩妇翁，慷慨临并代。\r\n一朝由谤谪，虽去民苦爱。\r\n实计幸不幸，岂较进与退。\r\n因书寄此怀，绳墨老且悔。"
        },
        {
            "title": "鸣琴",
            "content": "虽传古人声，不识古人意。\r\n古人今已远，悲哉广陵思。"
        },
        {
            "title": "和颖上人南徐十咏其四金山寺",
            "content": "山与众山殊，寺非诸寺拟。\r\n无面不当江，有林皆照水。\r\n南泠隔吴会，北渡通扬子。\r\n还看上下帆，日日何常已。"
        },
        {
            "title": "弟著作宰南陵",
            "content": "新买紫骝马，欲归清弋江。\r\n去弹琴雁独，来认舄凫双。\r\n橐实收盈篚，浓醅熟满缸。\r\n弟兄相忆否，风烛旧西窗。"
        },
        {
            "title": "薛九宅观雕狐图",
            "content": "蜀中处士李怀衮，手画皂雕擒赤狐。\r\n猛爪入颊觜迸血，短尾{左亻右蜀}{左亻右束}穷蹄铺。\r\n雕争怒力狐争死，二物形意无纤殊。\r\n一禽一兽固已别，硬羽软毛非笔模。\r\n入君此室见此图，如在原野从驰驱。"
        },
        {
            "title": "亳州李密学寄御枣一箧",
            "content": "沛谯有钜枣，味甘蜜相差。\r\n其赤如君心，其大如王瓜。\r\n尝贡趋国门，岂及贫儒家。\r\n今见待士意，下异庐仝茶。\r\n食之无厌饫，咏德曾未涯。"
        },
        {
            "title": "过山阳水陆院智洪上人房",
            "content": "十载七来此，每嗟多异今。\r\n池灰休辨劫，川月解明心。\r\n遗墨悲苏倩，高情想遁林。\r\n能闲常似旧，翘立水边禽。"
        },
        {
            "title": "送杜挺之郎中知虔州",
            "content": "大庾岭边无腊雪，惟有梅花与明月。\r\n月光如水来向人，太守得闲杯耳热。\r\n吹香入酒望梁宋，正是苦寒绵可折。\r\n亦当念君君行南，南方无冰地不裂。\r\n此身不到五侯门，肥羔酿酒槐槽咽。\r\n玉色少年生颊春，解笑吟肠冷如铁。\r\n冲风冒霰入广文，老与诸生开反切。\r\n重嗟君远隔江湖，虽得虽甘牙已缺。\r\n官娥执乐一千指，修颈慢肌衣错缬。\r\n定逢宾客强排娖，舞彻六幺红袖掣。\r\n人竞羡君君愈疲，夜归坐合思予说。"
        },
        {
            "title": "雪中通判家饮回",
            "content": "朔风声满枯桑枝，阴云不定蛟龙归。\r\n冻禽聚立高树时，密云万里增寒威。\r\n访君留连举酒卮，胡琴奏罢欢已微。\r\n小驹跨去没四蹄，飘花凌乱沾人衣。\r\n醉目远望天地迷，何暇更问孤鸿飞。\r\n茅屋岂无单且饥，平明共贺麦陇肥。"
        },
        {
            "title": "送柳秘丞大名知录",
            "content": "言今魏都去，听我愿少休。\r\n地息戎马牧，民苦黄河流。\r\n浑浑发西极，奋奋入九州。\r\n自古患决溢，于今为疮疣。\r\n禹力顺而东，汉防筑其陬。\r\n完坏非一日，利害经千秋。\r\n主印无切责，治水莫轻谋。\r\n府公山西种，贵已为通侯。\r\n樽酒与歌舞，上客共优游。"
        },
        {
            "title": "夏日晚晴登许昌西湖",
            "content": "新晴万柳齐，莺度水东西。\r\n城上明残照，云间挂断霓。\r\n烟蒲匀若翦，沙岸净无泥。\r\n菓压繁枝重，人乘小驷低。\r\n岚光开翡翠，湖色浸玻璃。\r\n只欠未藤密，如过罨画溪。"
        },
        {
            "title": "缑山子晋祠以下陪太尉钱相公游嵩山七章其六",
            "content": "旷哉嵩室阳，神怪所栖宅。\r\n苍石不知年，灵熊去无迹。\r\n烟岩想桂宫，苔壁疑椒掖。\r\n不学舜娥悲，潇湘竹枝碧。\r\n\r\n【注释】：【原题】：\r\n缑山子晋祠以下陪太尉钱相公游嵩山七章其六启母石"
        },
        {
            "title": "和绮翁游齐山寺次其韵",
            "content": "苍山南望截云烟，中有绀宇通诸天。\r\n长桥直度清溪水，寒湖收潦旷平田。\r\n古木阴森大堤上，千峰浓淡高楼前。\r\n龙笋未迸角出缩，虎石乱踞筋拳挛。\r\n阴崖乳泉湿苔藓，阳谷暖气留兰荃。\r\n涧户晓辟烟的的，松轩夜启月娟娟。\r\n闻有谪僊乘兴入，飘然欲拍洪崖肩。\r\n玩游逐胜不觉远，露奇发怪工无全。\r\n扪萝但识康乐径，饮酒安问远公禅。\r\n清猿不到俗士耳，香草已入骚人篇。\r\n水鸟念佛次净界，野鹿衔花来象筵。\r\n在昔探赏犹可数，深景秀句今得传。\r\n辞韵险绝兹所骇，何特杜牧专当年。\r\n重以平淡若古乐，听之疏越如朱弦。\r\n秘藏褚中为不朽，咨诹坐上皆曰然。\r\n谁意麤官获此贶，洗去鄙吝空池边。\r\n聊欲报言罕驿使，春郊唯见雁连连。"
        },
        {
            "title": "啄木二首",
            "content": "食蠹非嫌蠹，声来古木高。\r\n谁将琵琶弄，写入相思槽。"
        },
        {
            "title": "种碧映山红於新坟",
            "content": "年年杜鹃啼，口滴枝上赤。\r\n今同苌弘血，三岁化为碧。\r\n因移新冢傍，颜色照松柏。"
        },
        {
            "title": "早行道中相逢",
            "content": "黯黯雨云晦，駸駸车马繁。\r\n唯忧不及见，及见反无言。"
        },
        {
            "title": "题译经院同文轩",
            "content": "有书无异文，有车无异轨。\r\n贝多得旁行，白马来万里。\r\n清轩延高僧，一岁译几纸。\r\n译罢坐焚香，庭章洒寒水。"
        },
        {
            "title": "送谢师直南阳上坟",
            "content": "跃马清明前，行将拜孤垅。\r\n松吹送悲声，缘缨泪如涌。\r\n三岁宰南方，奠斝阻亲捧。\r\n山下独徘徊，雨来云蓊蓊。"
        },
        {
            "title": "拟陶体三首其一手问足",
            "content": "共生一体中，出处常相并。\r\n所动辄有迹，何不择地行。\r\n履舄虽可蔽，步武岂无声。\r\n尝思汝为玉，请刖见直诚。"
        },
        {
            "title": "和孙端叟蚕首十五首其二织室",
            "content": "常闻汉皇后，织室数来观。\r\n宫女岂不勤，帝衮得以完。\r\n亦将成纁黄，非用竞龙鸾。\r\n意在奉宗庙，後人其可安。"
        },
        {
            "title": "寄题知仪州太保蒲中书斋",
            "content": "中条插远近，黄河泻直斜。\r\n蒲坂之城在其涯，渠渠碧瓦十万家。\r\n官商工农共扰扰，侯独理斋窗照纱。\r\n侯方守边听胡笳，满屋蓄书凡几车。\r\n他年不按清商乐，亦莫学种东陵瓜。\r\n老系战马向庭下，厨架整娖斋签牙。\r\n朝闻鸣鸡夕闻鸦，眼昏秋匣生铜花。\r\n儿孙诵习且盈耳，客来休论常山蛇。"
        },
        {
            "title": "徒步访李宣叔宣叔有诗依韵答",
            "content": "渡河谁道去，我重子云才。\r\n鸿雁汀洲去，牛羊井落徕。\r\n乍行初觉倦，暂语不能该。\r\n日色看看暮，将归意复徊。"
        },
        {
            "title": "依韵答吴正仲罢饮",
            "content": "君辞予家倾蚁醅，自有嘉味须持来。\r\n青篾络缾方出户，红妆侑席已邀杯。\r\n穷愁一饮犹关分，侧望群贤不可陪。\r\n静坐纸窗无所得，只将文字眼前堆。"
        },
        {
            "title": "依韵和新栽行",
            "content": "劚破烟丛带笋移，映轩临槛特为宜。\r\n龙孙已见多奇节，凤实新生入翠枝。\r\n不向阮家林下集，还思渭北水边窥。\r\n一花一草公休咏，惯作兰台侍从诗。"
        },
        {
            "title": "荆山",
            "content": "和楚人，兹楚地。\r\n泣玉山，无所记。\r\n但见楚人夸产玉，\r\n古庙幽幽无鬼哭。\r\n傥有鬼，定无足。"
        },
        {
            "title": "涂山",
            "content": "古传神禹迹，今向旧山阿。\r\n莫问辛壬娶，从来甲子多。\r\n夜淮低激射，朝江上嵯峨。\r\n荒庙立泥骨，岩头风雨过。"
        },
        {
            "title": "和范景仁王景彝殿中杂题三十八首并次韵其三",
            "content": "玉几常中宝作床，无端絮惹御袍香。\r\n群公唱第鱼龙化，列侍金阶若堵墙。\r\n\r\n【注释】：【原题】：\r\n和范景仁王景彝殿中杂题三十八首并次韵其三十八殿中飞絮"
        },
        {
            "title": "和范景仁王景彝殿中杂题三十八首并次韵其三",
            "content": "花非龙香叶非柏，独窃二美夸芳蕤。\r\n苦练不分颜色近，紫荆未甘开谢迟。\r\n群公莫以得地贵，竟费佳句何足思。\r\n\r\n【注释】：【原题】：\r\n和范景仁王景彝殿中杂题三十八首并次韵其三龙柏"
        },
        {
            "title": "吴正仲求红梅接头",
            "content": "君家梅溪上，但见梅花白。\r\n我家家树红，求枝寄归客。\r\n翦接如交情，本末不相隔。\r\n明年举酒时，醉颊生微赤。"
        },
        {
            "title": "路中月夕登霁景台与唐英话别",
            "content": "风枝不动月光午，况是高台过新雨。\r\n吴客方思千里归，不负洛阳尘与土。\r\n到时水落鳜鲈肥，香稻初炊鱠红缕。\r\n休言羊酪敌蓴羹，我亦长吟念东楚。\r\n平胡马嘶谁可留，去去相望富春渚。"
        },
        {
            "title": "十一月七日雪中闻宋中道与其内祥源观烧香",
            "content": "三日不相见，逢人问始知。\r\n同车侵朔雪，临水拜灵龟。\r\n絮扑鸳鸯带，花团蛱蝶枝。\r\n如何东郭叟，足迹自穿綦。"
        },
        {
            "title": "同永叔子聪游嵩山赋十二题其九天池",
            "content": "安知最高顶，清浅水池开。\r\n有时片云出，倏忽生风雷。\r\n谁羡双黄鹄，刷羽来徘徊。"
        },
        {
            "title": "同道损世则元辅游西湖於卞氏借双鹤以观",
            "content": "塘蒲荫绿水，菡萏艳修渚。\r\n想像华亭野，但欠鸣鹤侣。\r\n同来三四人，趣向颇相与。\r\n思见此清禽，无能觌翔羽。\r\n城隅有大第，世本官吴楚。\r\n尝同太湖石，不惜持金取。\r\n欲作园林胜，园林宁暇睹。\r\n今当问其家，借赏无吾拒。\r\n果亦致之来，奋毛如喜舞。\r\n虽生沧海心，翅重不得举。\r\n还尔稻粱贪，崇丘在何所。"
        },
        {
            "title": "和颖上人南徐十咏其二北固山",
            "content": "山势自北来，高城倚为固。\r\n当时偶登临，迩者遂沦误。\r\n微云思作雨，古树尝沾露。\r\n今非恃险艰，草木藏狐兔。"
        },
        {
            "title": "感李花",
            "content": "重门虽鏁春风入，先坼桃花後李花。\r\n赤白斗妍思旧曲，旧声传在五王家。\r\n五王不见留华萼，华萼坏来碑缺落。\r\n当时李白欲骑黥，醉向江南曾不错。"
        },
        {
            "title": "和十一月八日圃人献小桃花二绝",
            "content": "当时开向杏花後，今日绽当梅萼前。\r\n不畏雪霜何太甚，繁英如火满枝燃。"
        },
        {
            "title": "依韵和酬韩仲文昆季联句见谢",
            "content": "冬日晴且暖，林塘思净居。\r\n往兴都未尽，遂经韩氏庐。\r\n韩氏兄弟贤，各各趋义涂。\r\n吾侪与之游，何异田苏俱。\r\n经疑反此质，学陋惭无余。\r\n况兹诸少年，高论倾国都。\r\n以及治民术，纵横无所拘。\r\n又涉方外说，於道曾不殊。\r\n诗评杜兼李，字法褚与虞。\r\n啜茗岂非好，啖栗强为娱。\r\n久厌官局检，聊休体质舒。\r\n次第极言笑，左右排图书。\r\n终日欣博约，贬异正则扶。\r\n所赖存泛爱，未以我为愚。\r\n持归接士论，颇亦类贩沽。\r\n复联长诗来，味若餐琼腴。\r\n其辞多自损，似欲大厥誉。\r\n颜子乃庶几，仲尼称弗如。\r\n不厌会遇频，云龙实相须。\r\n最和蹑麟趾，举步未敢渝。"
        },
        {
            "title": "杨乐道留饮席上客置黄红丝头芍药",
            "content": "洛阳贾牡丹，江都买芍药。\r\n卖与富人欢，买为游人乐。\r\n万丝必同心，千叶必同萼。\r\n五色相浅深，百金相厚薄。\r\n栽培动经年，风雨便成昨。\r\n萧条洛阳城，索寞江都郭。\r\n赖有一春花，能无十千酌。\r\n朝看门拥车，暮见门罗雀。\r\n尝闻月底人，欲把月桂斫。\r\n要使清光多，四海意开廓。\r\n我亦爱明月，常满不愿落。\r\n上弦过杨侯，乃值寒雨作。\r\n共饮三四人，不觉传鸣柝。\r\n持葩金谷豪，朱黄何灼烁。\r\n还思溱洧上，士与女相谑。\r\n实此香草芳，请我赋其略。\r\n酒阑为追咏，思拙笔屡阁。"
        },
        {
            "title": "酌别谢通微判官兼怀欧阳永叔",
            "content": "识君童稚时，而今君齿壮。\r\n不见二十年，颜貌已非向。\r\n亲戚多零落，欲语还悲怆。\r\n更问平生，交久从涤水上。\r\n君又滁水归，寄音倾桂酿。\r\n傥复二十年，吾焉保无恙。"
        },
        {
            "title": "闻临淄公薨",
            "content": "至和癸巳十二月兮，友人语我火犯房。\r\n芒射钩钤而拂上相兮，祸非弼臣谁可当。\r\n昨日闻太宰悟天道而畏忌兮，归卧其第三拜章。\r\n太宰既不得请而赐黄金百两以为寿兮，谏官御史犹击强。\r\n明年孟陬临淄公梦兮，果然邦国桡栋梁。\r\n岂无神医善药以起疾兮，固知禀命有短长。\r\n公自十三岁而先帝兮，谓肖九龄宜相唐。\r\n後由石渠凤阁禁林以登枢兮，俄佩相印居庙堂。\r\n出入藩辅留守两都兮，其民咏歌盈康庄。\r\n官为喉舌勋爵一品兮，经筵讲义尊萧匡。\r\n年逾顺耳不为夭兮，文字百卷存缣箱。\r\n子孙侁侁同雁行，二女贵婿富与杨。\r\n未知归葬何土乡，临川松柏安可忘。\r\n我为故吏摧肝肠，洒泪作雨春悲凉。\r\n精魄其归於天乎，必为星宿还高张。\r\n骨肌其归於土乎，必为蕙芷不灭香。\r\n墓碑墓铭谁能尽其美，我为欲传万古须欧阳。"
        },
        {
            "title": "王侍讲原叔挽词三首",
            "content": "衣冠今盛族，兰玉旧家声。\r\n博古无遗悮，遭时有重名。\r\n魂舆临水发，灵马向郊鸣。\r\n归葬商丘外，森森柏已成。"
        },
        {
            "title": "送河阳通判张寺丞从富公辟",
            "content": "张公爱神锷，佩服近玉麟。\r\n又拭华阴土，光彩一以新。\r\n百里无恶兽，千里无冤人。\r\n今朝欲何人，去去延平津。\r\n应当出匣飞。腾波决秋旻。"
        },
        {
            "title": "依韵答淮南祝秘校初春见寄",
            "content": "客有袖中书，初凭春燕寄。\r\n春燕不时来，秋鸿今始至。\r\n水落蒲藻寒，悠悠江浦意。"
        },
        {
            "title": "和韩子华桂花",
            "content": "莫以天下桂，皆为月中物。\r\n犹言月有兔，野岂无狡窟。\r\n空山桂花多，艳色粲然发。\r\n樵客不知贵，奈何薪爨屈。"
        },
        {
            "title": "平山堂杂言",
            "content": "芜城之北大明寺，辟堂高爽趣广而意厖。\r\n欧阳公经始曰平山，山之迤逦苍翠隔大江。\r\n天清日明了了见峰岭，已胜谢朓龊龊远视於一窗。\r\n亦笑炀帝造楼摘星放萤火，锦帆落樯旗建杠。\r\n我今乃来偶同二三友，得句欲霜锺撞。\r\n却思公之文字世莫双，举酒一使长咽慢肌高揭鼓笛腔，\r\n万古有作心胸降。"
        },
        {
            "title": "奉和子华持国玉汝来饮西轩",
            "content": "我诚官局冷，终日事靡括。\r\n每耽古人书，似与世俗阔。\r\n同道三四人，来过慰饥渴。\r\n迭相陈语言，曾未厌刀呾。\r\n自中将过晡，留饭具麄粝。\r\n薄酒继以斟，不觉寒日没。\r\n愚妻方罢沐，供饭愧仓卒。\r\n冻婢昧煎和，亲调首忘佛。\r\n每食各惊顾，谁谓不黔突。\r\n倦仆暖吾薪，饥马饱吾秣。\r\n马无归嘶声，仆有颜色活。\r\n安稳不知疲，明釭仍为拨。\r\n醉言实无次，曾未穷本末。\r\n诸君竞相先，出口论莫夺。\r\n复云天地间，此能有几达。\r\n我闻颜汗下，恐後谤难遏。\r\n其间常有言，但未见疵齾。\r\n终当轻有若，悔目已屡{左目右必}。\r\n信哉群玉林，岂得依朽卉。\r\n吾心为之然，收舌如断割。\r\n寄音谢豪俊，兹蕴只圭撮。"
        },
        {
            "title": "春雨呈主文",
            "content": "蛟龙上汉鱼潜动，梁栋生云燕未知。\r\n风点稍闻寒瓦急，玉条初向画檐垂。\r\n何郎夜听应逢句，谢朓朝观必有诗。\r\n老大莫将文字困，为公牵强不胜疲。"
        },
        {
            "title": "上元雪",
            "content": "春雪如蝴蝶，春灯如百花。\r\n漫漫飞不已，愁杀千万家。\r\n我今无复梦，拥被读南华。"
        },
        {
            "title": "依韵答达观禅师颖公",
            "content": "霜露每怀感，江山空复情。\r\n老便林室静，坐厌巷童声。\r\n尽日都无语，逢人亦强迎。\r\n浮生过半百，安用此虚名。"
        },
        {
            "title": "寄题周源员外衢州萃贤亭",
            "content": "昨朝江南客，语子川上亭。\r\n有时飞雨来，不见前山青。\r\n卉萼人未识，鸟响日可听。\r\n既将迟贤者，无使童仆扃。"
        },
        {
            "title": "昼寝",
            "content": "尝闻晋高士，时偃北窗风。\r\n及尔寂无虑，始知机尽空。\r\n便便嘲已解，栩栩梦何穷。\r\n一寤复一寐，百年消此中。"
        },
        {
            "title": "欧阳永叔王原叔二翰林韩子华吴长文二舍人同",
            "content": "桔竹为门扉，不可容车骑。\r\n况如郑广文，无氊藉宾位。\r\n穷冬月破七，贵客联玉辔。\r\n传驺肃里闾，下榻呼童稚。\r\n问我何所往，共留墙上字。\r\n儿愚不知谁，金章言照地。\r\n既屈卿大夫，恨莫亲帚篲。\r\n星躔回已高，麟趾宁复至。\r\n戢戢邻巷居，相见窃自喟。\r\n岂料瘦老翁，能令贤达至。\r\n昔时蓬蒿径，安有此盛事。\r\n\r\n【注释】：【原题】：\r\n欧阳永叔王原叔二翰林韩子华吴长文二舍人同过弊庐值出不及见"
        },
        {
            "title": "送杨明叔通判越州",
            "content": "知子心中光皪皪，不作秋蟫缘简策。\r\n八月乘风入会稽，镜湖细浪鱼吹白。\r\n新除戚里外诸侯，况喜上宾开右席。\r\n明月楼中吸玉笙，青山影里森朱戟。\r\n禹穴渊深入地流，秦望峰高插天碧。\r\n朝幕樵溪不见人，往来梅市空余迹。\r\n墨池科斗作虾蟆，道士鹅群谁更易。\r\n摩灭应多著者稀，但游莫用论今者。"
        },
        {
            "title": "寄题庐陵董氏桂林书斋",
            "content": "山东桑柘多，江南松桂茂。\r\n种桑事春蚕，栽桂事华构。\r\n尝闻云盖下，聚书为大富。\r\n往往见子孙，缘天掇星宿。\r\n掇星星若珠，光彩出屋漏。\r\n秋收万种田，作酒日为寿。\r\n亦有千里归，锦衣行白昼。"
        },
        {
            "title": "依韵和原甫厅壁钱谏议画蟹",
            "content": "谏议吴王孙，特画水物具。\r\n至今图写名，不减南朝顾。\r\n浓淡一以墨，螯壳自有度。\r\n意将轻蔡谟，殆被蟛蜞误。"
        },
        {
            "title": "鹿",
            "content": "群处空山中，迹在深松下。\r\n周穆得同狼，秦人指为马。\r\n惊顾远世网，脱质去田野。\r\n谁思充腶修，自是无全者。"
        },
        {
            "title": "送通判太博",
            "content": "相见不在久，见久未必亲。\r\n无为岁月浅，岂不胶漆均。\r\n犹嗟欲别日，事叠如排鳞。\r\n安得独携酒，远送秋水滨。"
        },
        {
            "title": "四月二十七日与王正仲饮",
            "content": "我来自楚君自吴，相遇泛波衔舳舻。\r\n时时举酒共笑乐，莫问罂盎有与无。\r\n醉忆曩同吾永叔，倒冠落佩来西都。\r\n是时豪快不顾俗，留守赠榼少尹俱。\r\n高吟持去拥鼻学，雅阕付唱纤腰妹。\r\n山东腐儒漫侧目，洛下才子争归趋。\r\n自兹离散二十载，不复更有一日娱。\r\n如今旧友已无几，岁晚得子欣为徒。"
        },
        {
            "title": "补题东都善惠师禅斋",
            "content": "香象红蕖坐，花盆白石台。\r\n上公金印去，王子玉驰来。\r\n心是寒缾水，明无宝镜埃。\r\n世人何扰扰，时为一言开。"
        },
        {
            "title": "梦过三陵",
            "content": "梦过汉陵间，秋风石马闲。\r\n当年侍臣泪，泣尽向三山。"
        },
        {
            "title": "过扬州参政宋谏议遗白鹅",
            "content": "曾游凤池上，曾食凤池萍。\r\n乞与江湖去，将期养素翎。\r\n不同王逸少，辛苦写黄庭。"
        },
        {
            "title": "和端式上人十咏其七天外峰",
            "content": "天外一尺峰，国中千仞岳。\r\n重云不掩蔽，万里见头角。\r\n世人看远碧，谁识产美璞。"
        },
        {
            "title": "依韵奉和永叔感兴五首",
            "content": "勿惊年齿迟，勿叹时节晚。\r\n寒松翳林麓，射干生陇坂。\r\n野蓬随飘飘，秋实缀纂纂。\r\n万物更盛衰，有益必有损。\r\n损益皆自然，曷增凫胫短。\r\n人为智虑役，白发安得免。\r\n利泽欲及时，唯恐不行远。\r\n後世岂皆愚，计校徒勉勉。"
        },
        {
            "title": "送阎中孚郎中知磁州",
            "content": "箫管梁王台，风雪邯郸道。\r\n君行守赵城，我向夷门老。\r\n持麾邦寄重，歌裤民欣早。\r\n重冈古猎场，惊兔离衰草。"
        },
        {
            "title": "新安钱学士以近诗一轴见贶辄成短言用叙单悃",
            "content": "早事太尉府，谬以才见论。\r\n身作邑中吏，日陪丞相尊。\r\n嵩山云外寺，伊水渡头来。\r\n泉味入香茗，松色开清樽。\r\n题诗人半醉，马上景已昏。\r\n归来属後乘，冠盖迎国门。\r\n悠悠失贫贱，苒苒历凉温。\r\n而今处穷僻，落莫思旧恩。\r\n终日自鲜适，终年长不言。\r\n已觉人事寡，惟闻鸡犬喧。\r\n东风有来信，满幅兰与荪。\r\n深知故人意，遗我涤冥烦。\r\n一章言罨画，溪好如目存。\r\n何须到云壑，便若游花源。\r\n一一先造化，可以轻瑶琨。\r\n成诵今在口，愿将醒病魂。"
        },
        {
            "title": "绝句五首",
            "content": "虾蟆嚎沫为科斗，蜾臝衔虫化细腰。\r\n蠹穴荒陂有多少，乾风湿雨各飞跳。"
        },
        {
            "title": "依韵和王景彝马上忽见槐花",
            "content": "六月御沟驰道间，青槐花上夏云山。\r\n退朝侧帽惊时晚，近树闻香暗咏闲。\r\n新雨贾生车喜出，旧年潘岳鬓添斑。\r\n老惭太学无经术，空饱齑盐强往还。"
        },
        {
            "title": "送王宗说寺丞归南京",
            "content": "晏岁欲飞雪，满天含冻云。\r\n犯寒单骑速，猎吹紫裘薰。\r\n庭鹊还先喜，池鸿去始闻。\r\n公应问贫贱，善说莫如君。"
        },
        {
            "title": "依韵和邵不疑寄杜挺之以病雨止冷淘会",
            "content": "邵杜二良守，相逢欲沾醉。\r\n促膝一开颜。衮衮言有味。\r\n或叹季路宜，或语伯夷是。\r\n各怀忠义心，要终岂同异。\r\n我实疏贱躯，政治未使试。\r\n预兹高古谈，懦志生勇气。\r\n明当馔汤饼，疾雨晦天地。\r\n一日不见君，何止如三岁。\r\n口腹尚乖期，荣华可推类。\r\n嗟嗟勿复问，安恬固无媿。"
        },
        {
            "title": "较艺和王禹玉内翰",
            "content": "分庭答拜士倾心，却下朱帘绝语音。\r\n白蚁战来春日暖，五星明处夜堂深。\r\n力搥顽石方逢玉，尽拨寒沙始见金。\r\n淡墨牓名何日出，清明池苑可能寻。"
        },
        {
            "title": "寄题杭州广公法喜堂",
            "content": "淘青研朱画屋梁，黄漆柏障连曲房。\r\n日晖月色不须照，了了自可窥毫芒。\r\n夕阴花敛似欲病，飞鸟不惊乌帽郎。\r\n深山穷谷谩幽倨，喜得吴侬是药囊。"
        },
        {
            "title": "画竹枝扇",
            "content": "石上老瘦竹，忽在纨扇中。\r\n执之意已凉，不待摇清风。\r\n小节未见粉，泪痕应合红。\r\n日将炎暑退，畏蠹生秋虫。"
        },
        {
            "title": "梅花",
            "content": "已先群木得春色，不与杏花为比红。\r\n薄薄远香来涧谷，疏疏寒影近房栊。\r\n全枝恶折憎邻女，短笛横吹怨楚童。\r\n坠萼谁将呵在鬓，蕊残金粟上眉虫。"
        },
        {
            "title": "送下第亲旧",
            "content": "花开风雨恶，坐见纷纷落。\r\n明日结子时，又复有脱萼。\r\n莫嗟树渐老，树老子亦著。\r\n共爱西枝繁，不数东枝弱。\r\n他年会有春，却看西枝薄。"
        },
        {
            "title": "鸭雏",
            "content": "春鸭日浮波，羽冷难伏卵。\r\n尝因鸡抱时，托以鸡窠暖。\r\n三旬壳既坼，乳毛寒脤短。\r\n鸡宁辨其雏，翅拥情欵欵。\r\n一日向水涯，所禀殊未断。\r\n泛然去中流，鸡呼心悹悹。\r\n人之苟异怀，负义不足算。\r\n有志在养毓，勿论报德限。"
        },
        {
            "title": "送万殿丞虔州安远军",
            "content": "新雷动江雨，百鸟响溪岩。\r\n逆水送行客，顺风摧挂帆。\r\n过山唯庙敬，团饭与乌衔。\r\n太守虽怜旧，须妨有嫉谗。"
        },
        {
            "title": "任廷平归京",
            "content": "言之少室西，定陟轘辕险。\r\n归心不避危，夕枕屡成魇。\r\n秋声故苑空，野气荒陵掩。\r\n独念京洛尘，曾将客衣染。"
        },
        {
            "title": "行吟二首",
            "content": "寘蚁橘林下，正在结实时。\r\n附缘与出入，安可责於斯。\r\n养大不问细，使远不问迟。\r\n远迟必有报，细大必有期。\r\n休哉豢龙氏，终自辨蛟螭。"
        },
        {
            "title": "和范景仁王景彝殿中杂题三十八首并次韵其二",
            "content": "天子寻常幸直庐，裹头宫女捧雕舆。\r\n红泥已赐春醅酒，黄帕曾经御览书。\r\n林果鸟应衔去後，燕窠虫有落来余。\r\n禁中事事能传咏，播在人间不是虚。\r\n\r\n【注释】：【原题】：\r\n和范景仁王景彝殿中杂题三十八首并次韵其二十四殿後书事"
        },
        {
            "title": "香炉",
            "content": "铁铸小香炉，壁环平口铺。\r\n麝焚葵叶大，兽啮竹根趺。\r\n净几群书外，闲堂一物无。\r\n中间任灰烬，终与蕙兰俱。"
        },
        {
            "title": "夜与邻几持国归",
            "content": "红尘夜不息，横衢若烟雾。\r\n朝见车马来，暮见车马去。\r\n车中目炯炯，马上情遽遽。\r\n交相知是谁，飞先无觅处。"
        },
        {
            "title": "和普公赋东园十题其十山茶",
            "content": "红蘤胜朱槿，越丹看更大。\r\n腊月冒寒开，楚梅犹不奈。\r\n曾非中土有，流落思江外。"
        },
        {
            "title": "张尧夫寺丞改葬挽词",
            "content": "旧坟为润啮，新冢得山深。\r\n斩木来荒路，移松出近岑。\r\n黄鹂啼枣上，玉女问泉音。\r\n强作挽人唱，傥知哀感心。"
        },
        {
            "title": "送方云秀才下第",
            "content": "从来钓者意，岂不在得鱼。\r\n饵寡鱼口多，曾非投竿疏。\r\n向登百金贵，首尾必吹墟。\r\n竭泽古所戒，但保腹中书。\r\n风雷变有诗，且复归孟猪。"
        },
        {
            "title": "送裴节推归京",
            "content": "远水未生冻，轻舟归大梁。\r\n岸回初向月，篙滑始沾霜。\r\n清世岂淹俊，上公存荐章。\r\n行应重对策，莫愧汉贤良。"
        },
        {
            "title": "寄衡山福严长老",
            "content": "衡山几千里，闻在湘川侧。\r\n云霞不可到，峰壑无由识。\r\n方丈开其间，青松隐寒色。\r\n飞鸿尚莫过，况寄双凫翼。"
        },
        {
            "title": "依韵和吴正仲赤目见寄",
            "content": "寻常不病眼，青白看人多。\r\n暂见朱成碧，难逢扁与和。\r\n金篦旧说在，诃子古方磨。\r\n我自苦风痹，思君那得过。"
        },
        {
            "title": "雷秘校入阙拟官时将登舟过辇下",
            "content": "与君先後发，同走向凉华。\r\n羡跃青骊去，将乘乌榜赊。\r\n著鞭辞宿雨，渡水踏春沙。\r\n闻道求为县，应当学种花。"
        },
        {
            "title": "饮刘原甫舍人家同江邻几陈和叔学士观白鹇孔",
            "content": "主人凤皇池，二客天禄阁。\r\n共来东轩饮，高论杂谈谑。\r\n南笼养白鹇，北笼养孔雀。\r\n素质水纹纤，翠毛金缕薄。\r\n大夸凫柄鼎，不比龙头杓。\r\n玉印传条侯，字辩亚兴恶。\r\n钿剑刻辟邪，符宝殊制作。\r\n末观赫连刀，龙雀铸鐶锷。\r\n每出一物玩，必劝众宾酌。\r\n又令三云髻，行酒何绰约。\r\n固非世俗驩，自得阅古乐。\r\n圣贤泯泯去，安有不死药。\r\n竟知不免此，乌用强检缚。\r\n开目即是今，转目已成昨。\r\n归时见月上，酒醒见月落。\r\n怳然如梦寐，前语诚不错。\r\n\r\n【注释】：【原题】：\r\n饮刘原甫舍人家同江邻几陈和叔学士观白鹇孔雀凫鼎周亚夫印钿玉宝赫连勃勃龙刀"
        },
        {
            "title": "和孙端叟寺丞农具十五首其八襏襫",
            "content": "上襏与下襫，青蓑苦能织。\r\n晓披春雨来，晚晒阳坡侧。\r\n蔽身常自足，冲湿曾为得。\r\n任从野风吹，已敌寒蓬色。"
        },
        {
            "title": "寄题朱表臣职方真州新园",
            "content": "青葱江上树，杳蔼宫前道。\r\n道侧有新园，园中无恶草。\r\n松陇方在望，茅屋闻已考。\r\n朝廷正急才，何得言归老。"
        },
        {
            "title": "四月三日张十遗牡丹二朵",
            "content": "已过谷雨十六日，犹见牡丹开浅红。\r\n曾不争先及春早，能陪芍药到薰风。"
        },
        {
            "title": "送储令赴韶州乐昌",
            "content": "尝闻韶石下，虞舜古祠深。\r\n至乐久已寂，况持陶令琴。\r\n炎方不道远，一去值秋霖。"
        },
        {
            "title": "拟王维偶然作",
            "content": "嵇康任天姓，傲散喜端居。\r\n自云安卑者，窃比老庄欤。\r\n一月十五日，头面忘洗梳。\r\n危坐恣搔虱，於时懒作书。\r\n一曲情自寄，一杯欢有余。\r\n尚子志所慕，阮生甘不如。\r\n黄精可养寿，广泽宜睹鱼。\r\n不堪行作吏，章服裹猿狙。"
        },
        {
            "title": "金陵怀古",
            "content": "秦莫恃栈阁，吴莫恃壍江。\r\n不能恃以德，二国竟亦降。\r\n迩来屡兴废，由险轻万邦。\r\n谁知荒凉城，空存如刳腔。\r\n我今经其下，吊古语愧哤。\r\n嗟哉石头潮，助怒常舂撞。"
        },
        {
            "title": "次韵和长文紫微春雨二首",
            "content": "春雨固多喜，虽多安得愁。\r\n既能勒花苞，又解滋耕畴。\r\n池添痕痕涨，渠有细细流。\r\n不同离妇怨，一落不可收。\r\n定知矜有年，岂似斗粟賙。\r\n西掖喙夫子，吟观意迟留。\r\n正声隮雅颂，高论等阳秋。\r\n我惭才甚薄，难继东山讴。"
        },
        {
            "title": "梦感",
            "content": "生哀百十载，死苦千万春。\r\n何为千万春，厚地不复晨。\r\n我非忘情者，梦故不梦新。\r\n宛若昔之日，言语寻常亲。\r\n及寤动悲肠，痛送如刮鳞。"
        },
        {
            "title": "和孙端叟蚕首十五首其五科斧",
            "content": "科桑持野斧，乳湿新磨刃。\r\n繁◇◇一去除，肥条更丰润。\r\n鲁叶大如掌，吴蚕食若骏。\r\n始时人谓戕，利倍今乃信。"
        },
        {
            "title": "寄饶州范待制",
            "content": "山水番君国，文章汉侍臣。\r\n古来中酒地，今来独醒人。\r\n坐啸安浮俗，谈诗接上宾。\r\n何由趋盛府，待尔望清尘。"
        },
        {
            "title": "和韩钦圣学士襄阳闻喜亭",
            "content": "亭栏下望汉江水，浮绿无风写镜明。\r\n日脚穿云射洲影，槎头摆子出潭声。\r\n樯帆落处远乡思，砧处动时归客情。\r\n使者徘徊有佳兴，高吟不减谢宣城。"
        },
        {
            "title": "腊日出猎因游梅山兰若",
            "content": "我与二三骑，争驰孤戍旁。\r\n逐麋逢野寺，息马据胡床。\r\n鹰想支公好，人思濡上狂。\r\n归来何薄暮，烟火照溪光。"
        },
        {
            "title": "读贤愚录",
            "content": "为妹不傍贵，为妇不慢贫。\r\n为母不纵情，三德今播人。\r\n胡翁与著录，苏倩为书珉。\r\n比诸孟氏贤，义已同择邻。"
        },
        {
            "title": "送张山甫秘校归缑氏",
            "content": "去年来折桂，今年来娶妇。\r\n得意春风前，还家寒食後。\r\n蓬巷闹鸡犬，藤花荫井臼。\r\n缑山白醪醇，重酌高堂寿。"
        },
        {
            "title": "送卫真宰晏寺丞罢长安",
            "content": "舍琴辞苦县，解剑入函关。\r\n鹊报远人至，马冲春雨还。\r\n荒榛郊北囿，葱翠国南山。\r\n归见萧何政，条令旧镐间。"
        },
        {
            "title": "观刘元忠小鬟舞",
            "content": "桃小未开春意浓，梢头绿叶映微红。\r\n君家歌管相催急，枝弱不胜花信风。"
        },
        {
            "title": "送张生还和州",
            "content": "山头孤石望来久，天外行人今独归。\r\n药囊自有留生术，不管淮南木叶飞。"
        },
        {
            "title": "送端式归漳州",
            "content": "来居天王都，常梦苦竹溪。\r\n乃识高僧趣，不为利物迷。\r\n海燕乘华屋，区区竟衔泥。\r\n安知矫翼鸥，岂类断尾鸡。\r\n性同而质殊，何必庄指齐。"
        },
        {
            "title": "下土桥送刁景纯忽大风韩子华先归遗其小方巾",
            "content": "昨日汴水头，共饯东去人。\r\n暴风吹黄沙，对面不相亲。\r\n归来乘大马，误掷小方巾。\r\n平明驰奴还，偷样古逼真。\r\n\r\n【注释】：【原题】：\r\n下土桥送刁景纯忽大风韩子华先归遗其小方巾明日持还副以此诗"
        },
        {
            "title": "普净院佛阁上孤鹘",
            "content": "我新税居见寺阁，金碧照我破屋前。\r\n目看阁上聚鸠鸽，巢栖饮哺忘穷年。\r\n雕檐画壁屎污遍，以及像塑头与肩。\r\n寺僧不敢施弹射，忽有苍鹘张毒拳。\r\n鸦鸣鹊噪鸜鹆叫，怒鹘来此窥腥膻。\r\n鹘心决裂不畏众，瞥碎一脑惊後先。\r\n死鸟堕空未及地，返翅下取如风旋。\r\n独当屋脊恣撦磔，啄肉披肝肠弃捐。\r\n老鸱无艺又狠怯，盘飞欲近饥目穿。\r\n逡巡鹘饱自飞去，争残不辨鸟与鸢。\r\n群儿指点路人笑，我方吟忆秋江边。"
        },
        {
            "title": "送韩玉汝太傅知洋州三首",
            "content": "渭入秦宫古，褎分蜀道难。\r\n泉声春雨後，月色晓程寒。\r\n蚕浴桑芽短，禽啼杏萼丹。\r\n从来称召杜，民俗在君安。"
        },
        {
            "title": "仲春同师直至垅山雪中宿穰亭",
            "content": "与子乘羸马，夜投山家宿。\r\n风雪满绨裘，灯火深竹屋。\r\n烹鸡赖主人，吠犬憎倦仆。\r\n明发到岩前，春荑冻云木。"
        },
        {
            "title": "永叔请赋车螯",
            "content": "素唇紫锦背，浆味压蚶菜。\r\n海客穿海沙，拾贮寒潮退。\r\n王都有美酝，此物实当对。\r\n相去三千里，贵力致以配。\r\n翰林文章宗，炙鲜尤所爱。\r\n旋坼旋沽饮，酒船如落埭。\r\n殊非北人宜，肥羊噉脔块。"
        },
        {
            "title": "会胜院沃洲亭",
            "content": "前溪夹洲後溪阔，风吹细浪龙鳞活。\r\n孤亭一入野气深，松上藤萝篱上葛。\r\n葛花葛蔓无断时，女萝莫翦连古枝。\r\n当年吾叔读书处，夜夜湿萤来复去。"
        },
        {
            "title": "送周寺丞宰新郑",
            "content": "仲冬言徂征，晓月在环玦。\r\n京水生层冰，梅山见残雪。\r\n县庭槐已古，堂壁碑未缺。\r\n惟吾故交意，赠子以为别。"
        },
        {
            "title": "依韵和宋次道答弟中道喜还朝",
            "content": "白首谬陪兄弟间，阿连初喜客儿还。\r\n池塘梦句君能得，咳唾成珠我未闲。\r\n陋巷闭门谁扣扣，茂林飞鸟自班班。\r\n归来又接同袍会，月下朱闳不用关。"
        },
        {
            "title": "送勾谌太丞通判颍州",
            "content": "颍川倒湾流，栏船曲转钩。\r\n吏迎如太守，民望亚诸侯。\r\n芳圃深通野，寒湖半抱州。\r\n前贤多旧迹，佳咏听君留。"
        },
        {
            "title": "送弟赴和州幕",
            "content": "夹河为郡不如古，江北江南作冗官。\r\n须记长传一经训，虽贫莫改饮瓢欢。\r\n历阳况与吾庐近，春谷休言问膳难。\r\n此日停舟聊举酌，明当水驿自加餐。"
        },
        {
            "title": "十月十八日",
            "content": "霜梧叶尽枝影疏，井上青丝转辘轳。\r\n西厢舞娥艳如玉，东楯贵郎才且都。\r\n缠头谁惜万钱锦，映耳自有明月珠。\r\n一为辘轳情不已，一为梧桐心不枯。\r\n此心此情日相近，卷起飞泉注玉壶。"
        },
        {
            "title": "乐椽自淮南回示新诗",
            "content": "淮南历览还宣城，囊多嘉句何冰清。\r\n入门先叫十年兄，袖中大卷持来评。\r\n我虽暗愚眼不盲，要识合如刘长卿。\r\n举头不言笑且惊，此兄议论颇称情。\r\n我亦感君知我名，阮籍从呼作老兵。"
        },
        {
            "title": "送王言秀才归建昌",
            "content": "来时槐开花，去日木陨叶。\r\n作赋未得荐，著书已盈箧。\r\n旧居近仙坛，独往遇农饁。\r\n莫问鸟爪人，欲取月桂捷。"
        },
        {
            "title": "和刁太博新墅十题其一静舍",
            "content": "野木扶疏重复重，塘蒲涵水绿茸茸。\r\n琴书尤古得为乐，休问前山有戴顒。"
        },
        {
            "title": "送洪秘丞知大宁监",
            "content": "三峡蛮溪上，千山楚俗兼。\r\n妇人樵入市，官井货专盐。\r\n魑魅或为患，猕猴常可嫌。\r\n君能厚风化，男子使腰鎌。"
        },
        {
            "title": "通判遗新柳",
            "content": "园柳发新荑，官居雪尚壅。\r\n君喜持报春，衰意非旧勇。\r\n芳菲即可插，余发惭种种。"
        },
        {
            "title": "和颖上人南徐十咏其三京口水",
            "content": "江头潮正平，日照土山口。\r\n坐见远来舟，高帆忽前後。\r\n将随入浦风，稍度遥圻柳。\r\n客无南北虞，信是承平久。"
        },
        {
            "title": "依韵和孙秀才朱长官见寄二首同韵",
            "content": "昔年同志逢时尽，今日相亲似子稀。\r\n迟仆忽辞云海上，远持双壁扣吾扉。"
        },
        {
            "title": "老马",
            "content": "吴人惜燕骏，燕马卧吴家。\r\n毛骨从前贵，关山欲去赊。\r\n草深闲楚泽，力尽忆胡沙。\r\n御史乘来久，时逢避路騧。"
        },
        {
            "title": "和王仲仪咏瘿二十韵",
            "content": "汝水出山险，汝民多病瘿。\r\n或如鸡精满，或若猿嗛并。\r\n女惭高掩襟，男大阔裁领。\r\n饮水拟注壶，吐词侔有鲠。\r\n樗里既已闻，杜预亦不幸。\r\n秦人号智囊，吴瓠系狗颈。\r\n傀儡常柱颐，伶仃安及胫。\r\n只欲仰问天，无由俯窥井。\r\n挟带岁月深，冒犯风霜冷。\r\n厌恶虽自知，剖割且谁肯。\r\n不唯羞把镜，仍亦愁吊影。\r\n内疗烦羊厣，外砭费针颖。\r\n在木曰楠榴，刳之可为皿。\r\n此诚无所用，既有何能辟。\r\n膨脝厕无首，臃肿异胪顶。\r\n难将面目施，可与胎胞逞。\r\n贤哉临汝守，世德调金鼎。\r\n氓俗虽丑乖，教令日修整。\r\n风土恐随迁，晨昏忧屡省。\r\n傥欲便慈颜，名城不难请。"
        },
        {
            "title": "宣司理饷蒸鹅",
            "content": "昔年相国笼之赠，今日参腩饟以蒸。\r\n一咀肥甘酬短句，定应无复谤言兴。"
        },
        {
            "title": "思远寄师厚",
            "content": "马蹄践霜雪，不畏道路寒。\r\n游子重衣裘，慈母悬心肝。\r\n悬心几千里，冉冉岁已残。\r\n大河今渐涸，远目常不乾。\r\n度雁朝夕闻，尺书寄亦难。\r\n愿同车轮复，勿比弦上丸。"
        },
        {
            "title": "和吴冲卿学士石屏",
            "content": "吴夫，佩银龟。\r\n乘天马，索怪奇。\r\n忽得虢略一片石，其中白色圆如规。\r\n又有树与乌，画手虽妙何能为。\r\n吴乃持问欧阳公，比公曩获尤可疑。\r\n疑不为辨赋以诗，诗辞粲粲明星垂。\r\n复遣齎来使我和，坐上钜公傍睨之。\r\n范侯实有杨雄学，咸云此理难究推。\r\n我归涤虑反覆思，义虽不经聊解颐。\r\n月与太阳合朔时，阳乌飞上桂树枝。\r\n枝上作窠生群儿，人不知天公。\r\n天公欲俾世间见，影著石面如黏黐。\r\n乌既不得去，月亦不可移。\r\n留为千古作好玩，慎勿倾仆同玉碑。"
        },
        {
            "title": "送鲜于秘丞通判黔州",
            "content": "壶头山下俗，巴妇曲中听。\r\n汲井熬盐白，烧田种谷青。\r\n岩风来虎啸，江雨过龙腥。\r\n事简能谈者，杨雄所草经。"
        },
        {
            "title": "和范景仁王景彝殿中杂题三十八首并次韵其三",
            "content": "七物甘香杂蕊茶，浮花泛绿乱於霞。\r\n啜之始觉君恩重，休作寻常一等夸。\r\n\r\n【注释】：【原题】：\r\n和范景仁王景彝殿中杂题三十八首并次韵其三十二七宝茶"
        },
        {
            "title": "送薛氏妇归绛州",
            "content": "在家勖尔勤，女功无不喜。\r\n既嫁训尔恭，恭己乃远耻。\r\n我家本素风，百事无有侈。\r\n随宜且奁箱，不陋复不鄙。\r\n当须记母言，夜寐仍夙起。\r\n慎勿窥窗户，慎勿辄笑毁。\r\n妄非勿较竞，丑语勿辨理。\r\n每顺舅姑心，况逆舅姑耳。\r\n为妇若此能，乃是儒家子。\r\n看尔十九年，门阃未尝履。\r\n一朝陟太行，悲伤黄河水。\r\n车徒望何处，哭泣动邻里。\r\n生女不如男，天亲反由彼。"
        },
        {
            "title": "送吴照邻都官通判成都",
            "content": "君家妇何贤，舍舟具车毂。\r\n五年梦在梁，三年行向蜀。\r\n迢递今日同，辛勤昔时独。\r\n看花久莫留，买锦慰不足。\r\n归来儿女大，婚嫁应相续。"
        },
        {
            "title": "去春城",
            "content": "前日去春城，今朝还故陌。\r\n马有甚烦意，人多远行色。\r\n暂尔厌风埃，那堪为久客。"
        },
        {
            "title": "与浔阳舍弟别",
            "content": "昭亭潭上水，下与九江通。\r\n去客解轻舸，落潮乘顺风。\r\n回头迷远树，没背见飞鸿。\r\n寂寞还蓬巷，桓彝宅近东。"
        },
        {
            "title": "送叔昭上人附施屯田还宣城",
            "content": "瓶巾过江去，远托故人船。\r\n借问风涛势，何如杯度年。"
        },
        {
            "title": "希深所居官舍新得相府蔬圃以广西园",
            "content": "楚相拔葵後，萧条三亩余。\r\n烟畦偶连畛，蕙圃得增墟。\r\n便欲开春沼，何妨薙野蔬。\r\n始添台榭美，况近子云居。"
        },
        {
            "title": "汴堤莺",
            "content": "古堤多长榆，落荚鹅眼小。\r\n其下迅黄流，其上鸣黄鸟。\r\n安知舟中人，黑鬓日已少。\r\n千里归大梁，玉笙闻{上穴下叫}窕。\r\n终朝不成曲，幽响在林表。\r\n莫羡沙路行，金鞭驰袅袅。"
        },
        {
            "title": "和原甫会灵讌集之什",
            "content": "凤皇非鷃匹，骐骥非驽攀。\r\n自乏熔质资，不数炉冶间。\r\n合於众君子，百事无相关。\r\n岂期叨称誉，藉已出瀛寰。\r\n昨闻竞方驾，下直从道山。\r\n酒壶缀肴其，马衔锵玉环。\r\n上唾屈及贾，夭吞崔与班。\r\n肯比豪华子，黄金邀舞鬟。\r\n遂来集灵宫，乃等逸士闲。\r\n养生曾昧术，四体幸无{外疒内擐去扌}。\r\n池御虽可乐，鱼鸟闹於闤。\r\n绕坛安石榴，何时拆朱殷。\r\n水疑蛟龙潜，云想鸾鹤还。\r\n蕙圃秘且深，苔径历已艰，\r\n越樵得射镝，秦洞迷童颜。\r\n杳杳颇起羡，区区空服纶。\r\n尘心傥一浣，石溜春潺潺。"
        },
        {
            "title": "送韩文饶寺丞宰萧山",
            "content": "吴会未探穴，广陵先看潮。\r\n横江百马怒，卷海万鼙嚣。\r\n舟楫凌湍发，鱼龙接浪跳。\r\n薄言增勇气，少当举山瓢。"
        },
        {
            "title": "初见杏花",
            "content": "不待春风遍，烟林独早开。\r\n浅红欺醉粉，肯信有江梅。"
        },
        {
            "title": "妾薄命",
            "content": "妾命似春冰，不受杲日照。\r\n有分定随流，绿波应解笑。\r\n不是郎情薄，自是郎年少。\r\n待郎欢厌足，妾发如蓬藋。"
        },
        {
            "title": "裴如晦自河阳至同韩玉汝谒之",
            "content": "朝闻单骑归，径走至其第。\r\n扣门童仆顽，拒我色甚戾。\r\n不顾遂登堂，有马堂下系。\r\n辨诈大呼卿，稍应西屋际。\r\n逡巡冠带出，青绶何曳曳。\r\n有似缩壳龟，藏头非得计。\r\n况与二三子，交分久已缔。\r\n恕尔避客尤，新婚复新婿。"
        },
        {
            "title": "牛背双鸜鹆",
            "content": "牛背双鸜鹆，烟陂共入时。\r\n草枯行解美，日晚趁群迟。\r\n闲载宁辞远，相鸣不间雌。\r\n初惊牧人去，飞上野桑枝。"
        },
        {
            "title": "招隐堂寄题乐郎中",
            "content": "日哦招隐诗，日诵归田赋。\r\n未尝见芸人，勇抛冠冕去。\r\n今闻缑山阴，身退效疏傅。\r\n一旦从犊车，欢言友田父。\r\n复来钓涧边，谁问袁公路。"
        },
        {
            "title": "依韵和武平苕霅二水",
            "content": "昔爱伊与洛，今逢苕与霅。\r\n南郭复西城，晓色明於甲。\r\n尘缨庶可濯，白鸟谁来狎。\r\n落日潭上归，鱼歌自相答。"
        },
        {
            "title": "风笛",
            "content": "既殊出塞声，还非江上听。\r\n夜吹送悠扬，高楼月方迥。"
        },
        {
            "title": "范待制约游庐山以故不往因寄",
            "content": "平昔爱山水，兹闻庐岳游。\r\n远期无逸兴，独往畏湍流。\r\n举手谢云壑，栖心惭鸟鸥。\r\n香炉碧峰下，应为一迟留。"
        },
        {
            "title": "大愚",
            "content": "大愚不量能，品藻辄己出。\r\n朝以轲为同，暮以丘为匹。\r\n其人岂鹰雀，鸠鸽化五日。\r\n指鹿危二世，师歆造新室。\r\n虽云诈力尚，终自殒斧鑕。"
        },
        {
            "title": "次韵和景仁对雪",
            "content": "北风吹雪至，浩荡地疑无。\r\n奕奕将如舞，漫漫欲似糊。\r\n沙场行不尽，银汉落应枯。\r\n兴发诗千首，豪吞酒百觚。\r\n山川容可改，圭璧巧能图。\r\n花竟因酥点，砧争似练铺。\r\n未燖调鼎鹄，全混蔽旒珠。\r\n怀昔餐衣絮，谁今食豢腴。\r\n善歌知寡和，醵饮遂成酺。\r\n众笔排坚阵，多多困老夫。"
        },
        {
            "title": "拟玉台体七首其四别後",
            "content": "昨日日暮别，今日日暮愁。\r\n犹认纵裙色，依依在石榴。"
        },
        {
            "title": "寄公异弟",
            "content": "池塘去後春，一夕生绿草。\r\n无由梦阿连，诗句何能好。"
        },
        {
            "title": "对雪忆往岁钱塘西湖访林逋三首",
            "content": "昔乘野艇向湖上，泊岸去寻高士初。\r\n折竹压篱曾碍过，却寻松下到茅庐。"
        },
        {
            "title": "闰三月八日淮上遇风杜挺之先至洪泽遣人来迎",
            "content": "晓出淮口时，夜来风已止。\r\n半路逢怒号，客心愁欲死。\r\n忠信虽可仗，鱼鳖将异此。\r\n但慕前行舟，渐入孤汊里。\r\n犹能有余力，遣助良可喜。"
        },
        {
            "title": "朔风寄永叔",
            "content": "朔风嗥枯枝，远雁不能起。\r\n日色寒无光，原野澹千里。\r\n所思在南国，遐路阔音旨。\r\n潜鳞亦安托，冰结长河水。\r\n峨峨既未泮，猎猎终不已。\r\n悠然伤我心，历乱非可拟。"
        },
        {
            "title": "送刘比部",
            "content": "青山夜来雨，溪水已潺湲。\r\n侵晓桂旗动，伤离苹渚前。\r\n百壶临祖道，两桨破春烟。\r\n旧业西河上，归心向日边。"
        },
        {
            "title": "依韵和杜相公谢蔡君谟寄茶",
            "content": "天子岁尝龙焙茶，茶官催摘雨前牙。\r\n闻香已入中都府，团品争传太傅家。\r\n小石冷泉留早味，紫泥新品泛春华。\r\n吴中内史才多少，从此莼羹不足跨。"
        },
        {
            "title": "刘原甫观相国寺净土杨惠之塑像吴道子画又越",
            "content": "吾侪来都下，将踰三十春。\r\n不闻此画塑，想子得亦新。\r\n兹寺临大道，常多车马尘。\r\n设如前日手，晦昧已惑人。\r\n曷分今与古，曷辩伪与真。\r\n闽缁图凤姿，越释弹龙唇。\r\n但知五彩烂，徒谓五音淳。\r\n孰识商声高，孰惊眸子神。\r\n不能评谱品，索玉翻得珉。\r\n二君才调高，言若羽翮振。\r\n将令寻常工，千岁传不泯。\r\n\r\n【注释】：【原题】：\r\n刘原甫观相国寺净土杨惠之塑像吴道子画又越僧鼓琴闽僧写真予解其诧"
        },
        {
            "title": "次韵和长文禖祀郊外见寄并呈韩子华",
            "content": "鹁鸪知雨在桑中，雄逐雌飞自不同。\r\n胡粉未生轻蝶白，燕脂先绽野樱红。\r\n高高树里秋千月，猎猎墙头蓓蕾风。\r\n晓下祠坛多寄咏，衣冠方侍大明宫。"
        },
        {
            "title": "读吴正仲重台梅花诗",
            "content": "楚梅何多叶，缥蔕攒琼瑰。\r\n常惜岁景尽，每先春风开。\r\n龙沙雪为友，青女霜作媒。\r\n托根迩庙堂，结子助鼎鼒。\r\n吴侯本吴人，笔力高崔嵬。\r\n但咏同姓木，予非梁栋材。"
        },
        {
            "title": "田家",
            "content": "南山尝种豆，碎荚落风雨。\r\n空收一束萁，无物充煎釜。"
        },
        {
            "title": "夕发阳翟",
            "content": "我行阳翟道，暮雨原上急。\r\n麒麟冢相望，霹雳碑下立。\r\n农耕傍山去，鬼火迸林入。\r\n莫问泉下人，马隤衣更湿。"
        },
        {
            "title": "送韩签判玉汝还南京",
            "content": "天子甘泉祀，欢声浃九围。\r\n绿章驰骑入，朱服佩鱼归。\r\n赋雪上宾席，买鬟更舞衣。\r\n清池无限雁，莫道信音稀。"
        },
        {
            "title": "沛公歌",
            "content": "赤帝醉提龙剑行，径草没人壮士惊。\r\n白蛇断裂不可续，神妪哀哀夜深哭。\r\n酒醒自负气生虹，从者日畏天下雄。\r\n秦皇玉舆来向东，安知隐在芒砀中。\r\n妇人自识云气从，王命艰哉丰沛公。"
        },
        {
            "title": "送通判黄国博入浙",
            "content": "西风半空鸣且号，吴天点破吴鸿高。\r\n东溪车马走送客，白露衰兰轻若毛。\r\n客当西归乃东去为何，欲及八月十五夜观洪涛。\r\n洗荡生前邑邑不平气，付与沧海之水随滔滔，\r\n却来广陵愿相见，拍手大笑倾新醪。\r\n一饮一石无一钱，莫管寒近脱弊袍。\r\n脱袍准酒不惜醉，天意未必冻我曹。"
        },
        {
            "title": "依韵和原甫早赴紫宸朝待旦假寐",
            "content": "月落西楼露气寒，大明将谒望清班。\r\n烛房犹照衣冠上，漏舍欲为鱼鸟间。\r\n入仗采旗开日月，在庭金衮俨云山。\r\n我惭一似朝宗水，亦得随流到海还。"
        },
        {
            "title": "昨於发运马御史求海味马已归阙吴正仲忽分饷",
            "content": "前欲淮南求海物，缄书未发报还台。\r\n陆机黄耳何时至，罂品分传事按杯。\r\n\r\n【注释】：【原题】：\r\n昨於发运马御史求海味马已归阙吴正仲忽分饷黄鱼鲎酱鮆子因成短韵"
        },
        {
            "title": "十月菊上蜂",
            "content": "黄蜂得晴日，不道菊开稀。\r\n向蕊晚寒起，落丛无力飞。\r\n轻轻难自举，怗怗一何微。\r\n莫问巢房处，斜阳奈欲归。"
        },
        {
            "title": "舣舟昭亭送都官暂归钱塘",
            "content": "前枉大梁城，诗赋嘉入幕。\r\n兹对昭亭山，将行还有作。\r\n别离此与彼，终始情不薄。\r\n我为解羁马，君乃高飞鹤。\r\n尘蹄未能息，健翅怀栖泊。\r\n寻巢望吴田，一傍华亭郭。\r\n况多丹顶雏，坐看翔寥廓。"
        },
        {
            "title": "送董著作知北海县",
            "content": "君尝佑王属，议平天下刑。\r\n出宰得古邑，农锄多带经。\r\n素琴伴饮酒，绿藓生讼庭。\r\n举首望海雁，高怀在青冥。"
        },
        {
            "title": "闻尹师鲁赴泾州幕",
            "content": "胡骑犯边来，汉兵皆死战。\r\n昨闻卫将军，贤俊多所荐。\r\n知君虑不浅，求对未央殿。\r\n天子喜有言，轺车因召见。\r\n筹画当冕旒，袍鱼赐银茜。\r\n曰臣岂身谋，而邀阶下睠。\r\n青衫出二崤，白马如飞电。\r\n关山冒风露，儿女泣霜霰。\r\n军客壮士多，剑艺匹夫衒。\r\n贾谊非俗儒，慎无轻寡变。"
        },
        {
            "title": "曲漕桥送张秘校赴庆州幕",
            "content": "野客伐山桂，横为曲渚桥。\r\n势危宁过马，径狭欲通樵。\r\n小艇何妨系，离魂正此销。\r\n想君回首处，虹影在林椒。"
        },
        {
            "title": "梨花",
            "content": "处处梨花发，看看燕子归。\r\n园思前法部，泪湿旧宫妃。\r\n月白秋千地，风吹蛱蝶衣。\r\n强倾寒食酒，渐老觉欢微。"
        },
        {
            "title": "尉氏县阮籍啸堂",
            "content": "古城多瘦棘，莽莽连荒台。\r\n不见长啸人，黄土空崔嵬。\r\n北顾蓬池上，枯废生蒿莱。\r\n当时思大梁，还望已徘徊。\r\n今我复怀昔，岂不伤且哀。\r\n鸟呼有遗响，英灵同土灰。"
        },
        {
            "title": "尹师鲁治第伐樗",
            "content": "伊人利营构，思欲新其居。\r\n匠筑经旧址，檐楹碍高樗。\r\n且云忍不伐，何以成吾庐。\r\n人言此树古，百怪所凭依。\r\n独秉一定议，自将群俗违。\r\n乃俾执柯者，丁丁霜刃挥。\r\n歼殒条百尺，横朴株数围。\r\n从兹朝夕间，不闻鸟雀喧。\r\n既能考子室，而复高其门。\r\n周也昔骋辩，得以不材论。\r\n工今诚匪度，苟害安可存。\r\n舟楫且非藉，薪爨聊用燔。\r\n莫比沟中断，区区望牺樽。"
        },
        {
            "title": "杂诗绝句十七首",
            "content": "有虫托断葑，断葑日夕流。\r\n不知止息处，随夫非自由。"
        },
        {
            "title": "依韵和寒食偶书",
            "content": "去岁逢今日，雨寒田舍家。\r\n系骢乌臼树，烧眼杜鹃花。\r\n转坞泥塍滑，迷村草径叉。\r\n旋挑初出笋，漫掐自生茶。\r\n农斧穿桑齾，牛童绾髻丫。\r\n乡园方在远，看及种胡麻。"
        },
        {
            "title": "和原甫同邻几过相国寺净土院因观杨惠之塑吴",
            "content": "青槐夹驰道，方辔下麒麟。\r\n朅来游绀宇，历玩同逡巡。\r\n吴画与杨塑，在昔称绝伦。\r\n深殿留旧迹，鲜逢真赏人。\r\n一见如宿遇，举袂自拂尘。\r\n金碧发光彩，物象生精神。\r\n岁月虽已深，奇妙不愧新。\r\n惊嗟岂无意，振播还有因。\r\n乃知至精手，安得久晦堙。\r\n二僧感识别，请以己艺陈。\r\n或弹中散曲，或出丞相真。\r\n览古仍获今，未枉停车轮。\r\n\r\n【注释】：【原题】：\r\n和原甫同邻几过相国寺净土院因观杨惠之塑吴道子画听越僧琴闽僧写宋贾二公真"
        },
        {
            "title": "登瓜步山二首",
            "content": "瓜步山头庙，堂因魏武兴。\r\n亡归从赤壁，事去忆西陵。\r\n军井藏云杪，林根拥石棱。\r\n微风认江水，细甲几千层。"
        },
        {
            "title": "送韩钦圣学士京西提刑",
            "content": "王朝慎常刑，恐民陷非辟。\r\n分命遣使车，谬枉得举摘。\r\n兼之劝农桑，欲野无旷隙。\r\n韩侯夙所志，功利岂止百。\r\n茫茫唐邓间，荒土无牛迹。\r\n邵阏废未久，柘阳仍旧白。\r\n二地傥复营，万世不可易。\r\n昔在汉家时，近亲多占籍。\r\n苟或非膏腴，当应徒畿赤。\r\n每念辄叹嗟，未能俾尽画。\r\n天将富斯民，事与愿不隔。\r\n其易谓何如，拾芥由琥珀。\r\n我今送韩侯，书以赠无责。"
        },
        {
            "title": "送僧惠思",
            "content": "大车高马尘塞轨，弄石洗泉人不喜。\r\n慨然摆落还吴都，归心劲於弦上矢。\r\n强弩发复开，矢往不可回。\r\n常应笑燕子，时能海边来。"
        },
        {
            "title": "西宫怨",
            "content": "汉宫中选时，天下谁为校。\r\n宠至莫言非，思移难恃貌。\r\n一朝居别馆，悔妒何由效。\r\n买赋岂无金，其如君不乐。"
        },
        {
            "title": "老牛陂",
            "content": "吴牛行欲老，汉马焉得肥。\r\n筋力不可恃，游子当念归。"
        },
        {
            "title": "孔子庙震",
            "content": "霹雳下虚殿，破楹非梦凶。\r\n昔尝瞻画衮，今实见升龙。\r\n隐隐雷声散，疏疏雾气从。\r\n予知仲尼庙，不是蓄乖慵。"
        },
        {
            "title": "依韵和马都官春日忆西湖寄陆生",
            "content": "时望前湖倚玉梯，云山横绝路东西。\r\n只知远自穷芳草，不见高人在曲堤。\r\n画榼寻春应醉去，旧朋怀昔欲魂迷。\r\n海边燕子来无数，愿托双飞寄短题。"
        },
        {
            "title": "赠黄庭筠举进士",
            "content": "橘柚生南国，幽林日匆蒨。\r\n上有嘉禽鸣，五色被余绚。\r\n彼美发华英，厥包待秋荐。\r\n根本当自持，无为风土变。"
        },
        {
            "title": "叶大卿挽词三首",
            "content": "自古贤才少，滔滔岂足云。\r\n善人安得见，清誉久来闻。\r\n器陨龙文鼎，魂归马鬣坟。\r\n丰碑几当立，籍甚著遗芬。"
        },
        {
            "title": "二月五日雪",
            "content": "二月狂风雪，寒威晓更加。\r\n省闱轻忌粉，苑树暗添花。\r\n有梦皆蝴蝶，逢袍只紵麻。\r\n冻吟谁料我，相与赌流霞。"
        },
        {
            "title": "得王介甫常州书",
            "content": "斜封一幅竹膜纸，上有文字十七行。\r\n字如瘦棘攒黑刺，文如温玉烂虹光。\r\n别时春风吹榆荚，及此已变蒹葭霜。\r\n道途与弟奉亲乐，後各失子怀悲伤。\r\n到郡纷然因事物，旧守数易承蔽藏。\r\n搜奸证缪若治絮，蚤虱尽去烦爨汤。\r\n事成条举作书尺，不肯劳人鱼腹将。\r\n鱼沉鱼浮任所适，偶能及我为非常。\r\n勤勤问我诗小传，国风才毕葛屦章。\r\n昔时许我到圣处，且避俗子多形相。\r\n未即寄去慎勿怪，他时不惜倾箱囊。\r\n知君亦欲此从事，君智自可施庙堂。\r\n何故区区守黄卷，蠹鱼尚耻亲芸香。\r\n我今正值雁南翔，报书与君倒肺肠。\r\n直须趁取筋力强，炊粳烹鲈加桂姜。\r\n洞庭绿橘包甘浆，旧楚黄橙绵作瓤。\r\n东山故游携舞娘，不饮学举黄金觞。\r\n溪如罨画水泱泱，刺船静入白鹭傍。\r\n菱叶已枯镜面凉，月色飞上白石床。\r\n坐看鱼跃散星芒，左右寂寂夜何长。\r\n乌栖古曲传吴王，千年万年歌未央。\r\n莫作腐儒针膏肓，莫作健吏绳饿狼。\r\n傥如龚遂劝农桑，傥如黄霸致凤皇。\r\n来不来，亦莫爱嘉祥。"
        },
        {
            "title": "金陵与张十二传师赏心亭饮",
            "content": "但嗟识君迟，不恨春风恶。\r\n风恶舟未前，置酒共谈谑。\r\n渔歌还浦头，斜日下洲角。\r\n明朝渡江去，相望便成昨。"
        },
        {
            "title": "泛舟城隅呈永叔",
            "content": "藤竹绕城阴，烟梢拂濠水。\r\n山禽时一鸣，楚客孤舟里。\r\n孤舟穿绿荷，猎猎雨新过。\r\n谁思暮江上，只尺采莲歌。"
        },
        {
            "title": "杜挺之赠端溪圆砚",
            "content": "雪压古寺深，中有卧病客。\r\n访之语久清，饥马啮庭柏。\r\n案头蛮溪砚，其状若圆璧。\r\n指此欲为赠，而将助吟席。\r\n非意予敢贪，既拒颇不怿。\r\n大出楮中有，素许当自择。\r\n强持慰勤心，归以示明戚。\r\n哂曰岂其然，为汲寒泉涤。\r\n涤彼伪饰物，纸乾见顽石。\r\n清晨走髯奴，无厌愿求易。\r\n拜赐遂如初，明月怀吞蚀。\r\n微分鸜目莹，尚渍墨花碧。\r\n词答谓我愚，悔复料已逆。\r\n明日未央朝，执手笑哑哑。"
        },
        {
            "title": "五日登北山望竞渡",
            "content": "南方传竞渡，多在屈平祠。\r\n箫鼓满流水，风烟生画旗。\r\n千桡速飞鸟，两舸刻灵螭。\r\n尽日来江畔，谁知轻薄儿。"
        },
        {
            "title": "和道损喜雪",
            "content": "密雪已迎腊，随风来拂巾。\r\n偏知寒夜屋，不管醉归人。\r\n暗积空庭合，偷装众树新。\r\n沃田将望岁，压疠且忘贫。\r\n薄厚曾无意，飘扬似有因。\r\n既能先覆物，乃见未饶春。\r\n作阵从天落，何功得地均。\r\n暂欣供一赏，惜逐马蹄尘。"
        },
        {
            "title": "送胡武平",
            "content": "来见江南昏，使君咏汀苹。\r\n再看苹叶老，汀畔送归人。\r\n人归多慕恋，遗惠在兹民。\r\n始时绕郊郭，水不通蹄轮。\r\n公来作新塘，直抵吴松垠。\r\n新塘建舆梁，济越脱輈仁。\r\n言度新塘去，随迹如鱼鳞。\r\n从今新塘树，便与蔽芾均。\r\n我虽备僚属，笔舌敢妄陈。\r\n因行录所美，愿与国风振。"
        },
        {
            "title": "春日拜垅经田家",
            "content": "田家春作日日近，丹杏破纇场圃头。\r\n南岭禽过北岭叫，高田水入低田流。\r\n桑牙将绽雾露裛，蚕子未浴箱篚收。\r\n今我还朝固不远，紫宸已梦瞻珠旒。"
        },
        {
            "title": "送杨辩青州司理",
            "content": "儒者服褎衣，气志轻王公。\r\n一落该网中，折节长俯躬。\r\n山东多豪士，片言不可穷。\r\n青土饶嘉枣，无以人钝蒙。\r\n彼知南楚轻，强始必弱终。\r\n矫志合其情，乃是吾徒通。\r\n行当问友生，为我举杯空。"
        },
        {
            "title": "和端式上人十咏其五云际锺",
            "content": "烟昏青栎道，风急隔溪锺。\r\n征马未及息，猛虎前有踪。\r\n寻声欲投宿，僮仆畏所逢。"
        },
        {
            "title": "雪",
            "content": "朔云生晚雨，腊霰集狂风。\r\n不数花多出，安知天更工。\r\n漫阶夜已积，万物晓初蒙。\r\n谁忆新丰酒，乘驴灞水东。"
        },
        {
            "title": "次韵景彝春宴",
            "content": "法座初瞻户牖间，衮衣垂处见云山。\r\n满斟玉酒传宣尽，齐插宫花拜赐闲。\r\n红线织成庭下毯，明珠结出耳中环。\r\n斗鸡旗底蓬蓬鼓，逐胜争名利害关。"
        },
        {
            "title": "寄题杨敏叔虢州吏隐亭",
            "content": "贤哉虢略君，守虢事颇简。\r\n有亭後园中，登览早至晚。\r\n了了松柏关，气象入醉眼。\r\n花草发琐细，禽鸟蹄睍睆。\r\n竟日人不来，亦莫去杯盏。"
        },
        {
            "title": "答张令卷",
            "content": "尝闻甥似舅，似舅诗尤少。\r\n古意得河源，新声变春鸟。\r\n读之不敢倦，十未能一晓。\r\n颠倒文字间，使吾心扰扰。"
        },
        {
            "title": "次韵奉和永叔谢王尚书惠牡丹",
            "content": "大梁有公子，洛阳有游侠。\r\n昔时意气相凭陵，不问兴亡事栽插。\r\n栽红插绿斗青春，春风与开春雨飒。\r\n两都富贵不相殊，走马寻芳何合杂。\r\n只闻年少竞争先，摘叶嗅花身更捷。\r\n安知遗爱旧留守，驰献百葩光浥浥。\r\n尚书最重欧阳公，盈盘分去蜂偷猎。\r\n但能为乐饮醇酒，何必署名黄纸牒。\r\n翰林职清文字稀，灴比外官烦应接。\r\n曩公为花曾作谱，端相用意随蝴蝶。\r\n拟王拟妃姚与魏，岁岁年年千万叶。\r\n独将颜色定高低，绿珠虽美犹为妾。\r\n从来鉴裁主端正，不藉娉婷削肩胛。\r\n旧品既著新品增，偏恶忌芽须打拉。\r\n尝忆同朋有七人，每失一人泪缘睫。\r\n唯我与公今且存，无复名园共携榼。\r\n公因尚书戴红紫，白发欺公生匼匝。\r\n磨墨挥亮兴不衰，作诗坐使刘曹怯。\r\n副本能传幸一观，口诵舌摇徒嗫嗫。"
        },
        {
            "title": "和孙端叟寺丞农具十五首其二扬扇",
            "content": "白扇非团扇，每来场圃见。\r\n因风吹糠籺，编竹破筠箭。\r\n任从高下手，不为暄寒变。\r\n去粗而得精，持之莫言倦。"
        },
        {
            "title": "襄城对雪二首",
            "content": "风急夜窗鸣，暗知庭下积。\r\n晓幔忻以卷，虚堂睡成癖。\r\n飘颻初萦林，凌乱欲侵席。\r\n拥扉人莫扫，何似袁家宅。"
        },
        {
            "title": "依韵和宋中道雨夜",
            "content": "暗惊料峭寒，春雪兼春雨。\r\n知胜早朝人，闲眠不开户。\r\n丘壑岂无容，泥涂还自取。\r\n谁吟何逊诗，不觉逢逢鼓。"
        },
        {
            "title": "得欧阳永叔回书云见来客问予动静备详",
            "content": "昨日使人回，闻君与之坐。\r\n君问我何为，但云思寡过。\r\n寡过真未能，便得北窗卧。\r\n此趣今已深，世间谁与和。"
        },
        {
            "title": "张仲通追赋洛中杂题和尝历览者六章其六蕲竹",
            "content": "顋肥节脑瘦，蕲水长笛材。\r\n洛阳袁氏坞，此竹旧移来。\r\n雪霰饱已久，窍星谁为开。\r\n与君作龙吟，吹发江南海。"
        },
        {
            "title": "臧子文剡县主簿",
            "content": "剡水无浅深，历历能见底。\r\n潜鳞莫见窥，尘绂聊堪洗。\r\n古木潭上阴，遗祠岩下启。\r\n应识道傍碑，因风奠醪醴。"
        },
        {
            "title": "朱武太傅通判常州兼寄胡武平",
            "content": "昔我阳夏公，尝兹同郡治。\r\n政余作东园，草木尚有意。\r\n岂不务安养，斯民歌乐易。\r\n是时有贤才，乡举堪皇器。\r\n今方居冢庐，试质当时事。\r\n愿君思前人，文雅庶未墬。"
        },
        {
            "title": "答绍元老云太玄图",
            "content": "鹅湖有鹅吾不问，鹅湖无鹅吾不疑。\r\n道士须换黄庭经，释子自名太虚辞。\r\n噫嘻兮，此意迥与山阴别，\r\n我亦曾非逸少为。"
        },
        {
            "title": "送僧在己归秀州",
            "content": "前岁嘉兴火，僧居化劫灰。\r\n四方持钵去，千里渡江来。\r\n心向王城讲，缘从海客回。\r\n水天闻唳鹤，不复有尘埃。"
        },
        {
            "title": "和石昌言学士官舍十题·兰",
            "content": "楚泽多兰人未办，尽以清香为比拟。\r\n萧茅杜若亦莫分，唯取芳声袭衣美。"
        },
        {
            "title": "答宋学士次道寄澄心堂纸百幅",
            "content": "寒溪浸楮舂夜月，敲冰举帘匀割脂。\r\n焙乾坚滑若铺玉，一幅百钱曾不疑。\r\n江南老人有在者，为予尝说江南时。\r\n李主用以藏秘府，外人取次不得窥。\r\n城破犹存数千幅，致入本朝谁谓奇。\r\n漫堆闲屋任尘土，七十年来人不知。\r\n而今制作已轻薄，比於古纸诚堪嗤。\r\n古纸精光肉理厚，迩岁好事亦稍推。\r\n五六年前吾永叔，赠予两轴令宝之。\r\n是时颇叙此本末，遂号澄心堂纸诗。\r\n我不善书心每愧，君又何此百幅遗。\r\n重增吾赧不敢拒，且置缣箱何所为。"
        },
        {
            "title": "送王著作赴西京寿安",
            "content": "去作西畿令，当趋大尹庭。\r\n闲寻前代迹，净扫古槐厅。\r\n未惯餐周粟，还应忆楚萍。\r\n但逢花木处，知我昔常经。"
        },
        {
            "title": "送韩奉礼随侍之许昌",
            "content": "岸之侧，多菖蒲。\r\n岸之下，多乳鱼。\r\n乳鱼可以馔，菖蒲可以葅。\r\n羡君调膳去且乐，因使无忘寄我书。"
        },
        {
            "title": "鹦鹉",
            "content": "一入秦宫去，千山陇树秋。\r\n能言依妇女，学语类俳优。\r\n玉销闲拘束，金笼不自由。\r\n哀良是黄鸟，死为穆公羞。"
        },
        {
            "title": "送邹秀才游浙",
            "content": "鞍傍带剑鱼皮鞘，马後携童越葛衫。\r\n度水缘山君底急，区区为答古千岩。"
        },
        {
            "title": "红梅",
            "content": "家住寒溪曲，梅先杂暖春。\r\n学妆如小女，聚笑发丹唇。\r\n野杏堪同舍，山樱莫与邻。\r\n休吹江上笛，留伴庾园人。"
        },
        {
            "title": "金陵三首",
            "content": "恃险不能久，六朝今已亡。\r\n山形象龙虎，宫地牧牛羊。\r\n江上鸥无数，城中草自长。\r\n临流邀月饮，莫挂一毫芒。"
        },
        {
            "title": "就野人买兔",
            "content": "霜浓草白兔初肥，苍鹘调拳猎犬携。\r\n剩付钱刀买庖餗，不须缘径更求蹄。"
        },
        {
            "title": "送吴给事自许昌移淮西",
            "content": "直道昔参辅，独将天下忧。\r\n忠言悟明主，退请拜诸侯。\r\n坐合政方举，移藩心所求。\r\n蔡人迎且喜，许俗爱难留。\r\n夹路车徒盛，分疆禾黍秋。\r\n穆陵无夜闭，仁化自公修。"
        },
        {
            "title": "和资政侍郎湖亭杂咏绝句十首·莲塘",
            "content": "不畏塘雨急，钿叶自相遮。\r\n纹禽忽飞去，冲落波上霞。"
        },
        {
            "title": "依韵和三月十四日清明在席呈",
            "content": "太守风流甚，吟牋写蜀麻。\r\n寻春何处客，映柳阿谁家。\r\n蜡炬传新火，朱栏发旧花。\r\n月光将欲满，特地炤铅华。"
        },
        {
            "title": "雪咏",
            "content": "雪色混青冥，搴帏宿酒醒。\r\n龙蛇缘古木，凤鹄舞幽庭。\r\n密势因风力，轻姿任物形。\r\n公堂何寂寞，横案对玄经。"
        },
        {
            "title": "自咏",
            "content": "闭户无还往，端居废礼容。\r\n花为贫富焰，燕是旧过从。\r\n持屐对人蜡，绽衣看妇缝。\r\n非同叔夜傲，切莫怪疏慵。"
        },
        {
            "title": "送晁质夫太丞知深州",
            "content": "芜蒌问古亭，春入饶阳城。\r\n豆粥君王远，壶浆刺史迎。\r\n地凉宜牧马，塞近惯调兵。\r\n为寄井泉石，老来思目明。"
        },
        {
            "title": "淮南转运李学士君锡示卷",
            "content": "李氏世能诗，落落为时豪。\r\n汉陵唐太白，始竞二雅高。\r\n益端正封贺，才各倾吴涛。\r\n於今几代孙，手持切玉刀。\r\n功利既及民，又将薄风骚。\r\n示我照乘珠，光彩生褐袍。\r\n曾非贫家有，怀归徒增劳。\r\n神物必难秘，恐随风雨逃。"
        },
        {
            "title": "持国遗食",
            "content": "乞食非为贫，妻病妾且死。\r\n晨爨不暖釜，朝饭亦辍匕。\r\n遗我我所恤，食我我所耻。\r\n我耻曾我求，我恤宁我止。\r\n应乏岂在丰，赴义实未鄙，\r\n漂母殊下乡，为惠得终始。"
        },
        {
            "title": "大明寺平山堂",
            "content": "陆羽烹茶处，为堂备宴娱。\r\n冈形来自蜀，山色去连吴。\r\n毫发开明镜，阴晴改画图。\r\n翰林能忆否，此景大梁无。"
        },
        {
            "title": "宝元圣德诗",
            "content": "斋诚羽卫陈，庚戌推蓂荚。\r\n灵宫容物备，清庙威仪摄。\r\n迟明导玉舆，出宿戒清堞。\r\n冥蒙云雾低，泱漭乾坤接。\r\n时雪凝九霄，金笳竞三叠。\r\n来宾万国会，受职百神协。\r\n中夜即坛壝，浓阴驳鳞鬣。\r\n及尔圭币升，焕然星斗晔。\r\n华锺帝乐张，法从天衢蹑。\r\n端门清旭上，肆宥欢声浃。\r\n宝图增大号，元历开皇劫。\r\n吉甫独何人，咏歌扬圣业。"
        },
        {
            "title": "篱上牵牛花",
            "content": "楚女雾露中，篱上摘牵牛。\r\n花蔓相连延，星宿光未收。\r\n采之一何早，日出颜色休。\r\n持置梅卤间，染姜奉盘羞。\r\n烂如珊瑚枝，恼翁牙齿柔。\r\n齿柔不能食，粱肉坐为雠。"
        },
        {
            "title": "和谢希深会圣宫",
            "content": "三后威灵远，层峦栋宇兴。\r\n衣冠汉原庙，歌舞魏西陵。\r\n日月融光盛，山河王气增。\r\n丛楹琢文石，连网络朱绳。\r\n碧瓦寒铺玉，重栏莹镂冰。\r\n粹仪神雾拥，法衮绣龙升。\r\n星斗罗容卫，轩墀侍股肱。\r\n宸踪耀璇牓，瑞羽集觚棱。\r\n閟殿深珠箔，雕垣界绮縢。\r\n笙从缑岭咽，云傍帝乡凝。\r\n龟组恭来诣，貂璫肃奉承。\r\n欲知归厚意，孝德自烝烝。"
        },
        {
            "title": "送祖印大师显忠",
            "content": "黄纸赐祖印，铸名不铸金。\r\n力笑苏季子，责望小人深。\r\n渡江见海月，秋光上遥林。\r\n团团冰玉盘，莹然如禅心。"
        },
        {
            "title": "去年宋中道自洺州以书令魏殊来谒予魏遂托主",
            "content": "置从南海桄榔林，笼入西州鹦鹉地。\r\n耸冠翕翼修尾张，鳞鳞团花金缕翠。\r\n一身粲烂文章多，引声笙竽奈远何。\r\n五侯池馆不可恋，桂树深枝自有窠。\r\n凤皇楼头饶燕雀，入屋穿帘非尔乐。\r\n非尔乐，去何之，北方佳人或歌咢。\r\n\r\n【注释】：【原题】：\r\n去年宋中道自洺州以书令魏殊来谒予魏遂托主第後辞归予因中道之兄次道有孔雀赋以送魏生"
        },
        {
            "title": "送李阁使知冀州",
            "content": "騕褭黄金络，春风北渡河。\r\n将军守汉法，壮士发燕歌。\r\n绿水塘蒲短，晴天寒雁多，\r\n家声复年少，矍铄笑廉颇。"
        },
        {
            "title": "观理稼",
            "content": "稂莠日已长，匆匆芟薙初。\r\n来时露沾屩，归去月侵锄。\r\n一腹馁犹甚，百骸勤有余。\r\n吾无力耕苦，谬读古人书。"
        },
        {
            "title": "依韵和梅龙图观小录",
            "content": "四百鸾皇羽翼成，高低轻重出权衡。\r\n他时俱作公卿去，夸是王家门下生。"
        },
        {
            "title": "田家屋上壶",
            "content": "修蔓屋头缀，大壶檐外重。\r\n霜乾叶犹苦，风断根未移。\r\n收挂烟突近，开充酒具迟。\r\n贱生无所用，会有千金时。"
        },
        {
            "title": "重送曾子固",
            "content": "楚泽多年一卧龙，新春雷雨起鳞踪。\r\n谁知天上争腾跃，偶落池中杂噞喁。\r\n且自摧藏随浪去，何当驾驭使云从。\r\n刘累只说古来有，暂屈泥蟠莫便慵。"
        },
        {
            "title": "九山",
            "content": "我经九山问野叟，崔嵬一无安曰九。\r\n且恐断岸积琼玖，复意陂原多产韭，\r\n又疑堆垄若柱灸。四者未悟叟不言，\r\n使我临流独搔首。"
        },
        {
            "title": "道损司门前日过访别且云计程二月到郡正看暗",
            "content": "蜀州海棠胜两川，使君欲赏意已犹。\r\n春露洗开千万株，燕脂点素攒细梗。\r\n朝看不足暮秉烛，何暇更寻桃与杏。\r\n青泥剑栈将度时，跨马莫辞霜气冷。\r\n\r\n【注释】：【原题】：\r\n道损司门前日过访别且云计程二月到郡正看暗恶海棠颇见太守风味因为诗以送行"
        },
        {
            "title": "同永叔子聪游嵩山赋十二题其十一登太室中峰",
            "content": "日夕望苍崖，崭崭在天外，\r\n及来步其巅，下见河如带。\r\n半壁云树昏，山根已滂霈。"
        },
        {
            "title": "淮上杂诗六首",
            "content": "宿云未全敛，微雨入船疏。\r\n问伴失前後，暝行随疾徐。\r\n相亲沙上雁，自乐水中鱼。\r\n亭午日光透，远分林际居。"
        },
        {
            "title": "江邻几馔鰌",
            "content": "泥鰌鱼之下，曾不享佳宾。\r\n又嫌太健滑，治洗烦庖人。\r\n煎炙亦苦腥，未尝辄向唇。\r\n江侯昔南官，家膳无此珍。\r\n昨日邀我餐，下筹胜紫鳞。\r\n乃知至贱品，唯在调甘辛。"
        },
        {
            "title": "舟次山阳呈王宗说寺丞",
            "content": "远客虽有乐，莫如逢故人。\r\n夜怀夷门时，月照楚水滨。\r\n自居扁舟上，随处与船邻。\r\n宜将到此日，因使报朋亲。"
        },
        {
            "title": "送臧尉",
            "content": "蔼蔼神僊尉，西风跃马蹄。\r\n离群赋黄鹄，拜庆著斑衣。\r\n雨气连关黑，槐花上路飞。\r\n同为洛阳客，今日故人稀。"
        },
        {
            "title": "和悲如晦雨中过甚亡兄易居",
            "content": "人亡雨馆寂，车马偶来临。\r\n湿衣添新泪，故物伤夙心。\r\n凄凄庭下树，万叶起哀音。\r\n此地尝对语，在昔岂知今。"
        },
        {
            "title": "寤寐谣",
            "content": "日月昼夜明，中匿暗霭物。\r\n前世有奇疾，五日瞑未殁。\r\n大夫家臣惧，鹊来视之脉不汨。\r\n尝闻秦缪公，奄奄往帝所，\r\n甚乐岂苍卒。及乎七日寤，\r\n事与此无咈。果然踰二日，\r\n觉语汝忽忽。从帝游钧天，\r\n天乐声扬动心骨。有熊欲援我，\r\n我时不敢咄。帝命我射之，\r\n熊死羆来突。又射又死罴，\r\n帝喜笑嗢嗢。二笥皆有副，\r\n拜赐未及发。见儿在帝侧，\r\n帝属翟犬一。曰俟子壮与，\r\n虽得都未悉。复思古虞舜，\r\n勋德如白日。将以其胄女，\r\n而为七世匠。是时薰安于，\r\n受言藏既密。遂陈鹊所云，\r\n锡田嘉彼术。他日驾四牡，\r\n桓桓兵卫出。矫立道上人，\r\n不避从者叱。愿言谒主君，\r\n见子光隘溢。请君去左右，\r\n且闻君始疾。臣实在帝傍，\r\n颇有良可诘。诘见我何为，\r\n见君射熊罴，命中皆不失。\r\n是且曷谓然，晋难其可述。\r\n赐笥与属犬，解讲见终必。\r\n问姓欲以官，欻怳不见质。\r\n姑布子卿能相人，翟婢贱儿真将帅。\r\n驰上常山得宝符，主君自此知无恤。\r\n北登夏屋邀大王，铜枓厨人击王卒。\r\n夫子姊呼天，摩笄自杀向山窟。\r\n今传所死山，摩笄名不没。\r\n其後竹书留两节，丹砂写素智氏灭。\r\n呜呼人事非偶然，满饮琉璃耳方热。"
        },
        {
            "title": "八月十五夜有怀",
            "content": "天为水苍玉，月拕潭面冰。\r\n万里绝瑕玷，百文已澄凝。\r\n山河了然在，星斗光莫增。\r\n借问九州内，岂无阴云兴。\r\n缅怀去年秋，是夜客广陵。\r\n太守欧阳公，预邀三四朋。\r\n乃值连连雨，共饮陈华灯。\r\n既醉公有咏，属和予未能。\r\n强赋石屏物，固惭无所称。\r\n今来宛溪上，柳以故岁徵。\r\n昌明正若此，霢霂且何曾。\r\n美景信难并，康乐语足凭。"
        },
        {
            "title": "九日陪京东马殿院会叠嶂楼",
            "content": "谁言天去远，山上有楼台。\r\n峰色引溪色，共入茱萸杯。\r\n行当登泰山，云扫日月开。\r\n柏乌与城乌，两处休鸣哀。"
        },
        {
            "title": "道中谢晏相公寄酒",
            "content": "赬泥墨印几壶醁，将慰穷途阮步兵。\r\n一夜临流对明月，举杯愁听雁来声。"
        },
        {
            "title": "赵秘校见访",
            "content": "文学儒家子，儒本通天人。\r\n蠨蛸尚先喜，吾党何迷津。\r\n津亭一相过，不笑复不嚬。\r\n应此识恬泊，曾匪慢尔宾。"
        },
        {
            "title": "望夫山",
            "content": "亭亭千古质，曾是念征夫。\r\n一作山头石，畏看天际途。\r\n犹如托萝蔓，不似采蘼芜。\r\n时有江云近，僊衣挂六铢。"
        },
        {
            "title": "和普公赋东园十题其四待月亭",
            "content": "明月过三五，飞出沧海迟。\r\n佳人望清夜，隔树光离离。\r\n不须磔虾蟆，寒魄自有亏。"
        },
        {
            "title": "过颖桥怀永叔",
            "content": "昔送之官东郡时，夜阑对酒风揭屋。\r\n君今淮海予再过，古驿依依老槐绿。"
        },
        {
            "title": "和孙端叟寺丞农具十五首其四樵斧",
            "content": "适从伐枯桑，莫悟刃已缺。\r\n蚕工向欲迫，田事不可彻。\r\n丁丁背谷声，役役持柯热。\r\n积薪高於山，焉用先後别。"
        },
        {
            "title": "寄金山昙颖师呈永叔内翰",
            "content": "江中峨峨山，上有道人住。\r\n风涛响殿阁，云雾生席履。\r\n道人如不闻，道人如不顾。\r\n谁能识此心，来往只鸥鹭。\r\n京洛三十年，尘埃一相遇。\r\n我与信都公，已落衣冠故。\r\n平生守仁义，齿发忽衰暮。\r\n世事不我拘，自有浩然趣。\r\n未由逢故人，坐石语平素。"
        },
        {
            "title": "答持国遗魦鱼皮脍",
            "content": "海鱼沙玉皮，翦脍金齑酽。\r\n远持享佳宾，岂用饰宝剑。\r\n予贫食几稀，君爱则已泛。\r\n终当饭葵藿，此味不为欠。"
        },
        {
            "title": "和挑菜",
            "content": "中圃本膏壤，始觉气候偏。\r\n出土蓼甲红，近水芹芽鲜。\r\n挑以宝环刀，登之馔玉筵。\r\n僻远尚含冻，安占春阳前。\r\n造物非有意，地势使之然。"
        },
        {
            "title": "薛中舍宰闻喜",
            "content": "秦人宦於秦，百事顺耳目。\r\n山川我已疏，风物子所熟。\r\n维美行迈时，亲宾祖车毂。\r\n空将离别心，欲出无僮仆。"
        },
        {
            "title": "谕鸥",
            "content": "翩翩沙上鸥，安用避渔舟。\r\n渔人在鱼利，何异尔所求。"
        },
        {
            "title": "送钱驾部知邛州",
            "content": "细雨梅初熟，轻寒麦已秋。\r\n路危趋剑道，梦稳过刀州。\r\n秦栗非吴食，巴粳类越畴。\r\n当垆无复旧，试似长卿永。"
        },
        {
            "title": "蝇",
            "content": "乘炎出何许，人意以微看。\r\n怒剑休追逐，疑屏漫指弹。\r\n与蚊更画夜，共蜜上杯盘。\r\n自有坚冰在，能令畏不难。"
        },
        {
            "title": "依韵和吴正仲冬至",
            "content": "流光冉冉即衰迟，物趣回环似转规。\r\n长景已知今日至，孤怀不比少年时。\r\n阻陪上合鸳鸾後，且与南州父老期。\r\n况有舂禾新酒熟，百分休放手中卮。"
        },
        {
            "title": "依韵奉和永叔感兴五首",
            "content": "既负天下望，必忧天下责。\r\n每闻谏诤辞，苦意多矫激。\r\n心存义勇赤，气与虹霓白。\r\n所论言必从，岂若水投石？\r\n阴邪日已销，事理颇已得。\r\n莫将经济术，抑郁向胸臆。"
        },
        {
            "title": "扪虱得蚤",
            "content": "兹日颇所惬，扪虱反得蚤。\r\n去恶虽未殊，快意乃为好。\r\n物败谁可必，钝老而狡夭，\r\n穴蚁不囓人，其命常自保。"
        },
        {
            "title": "十七日和原甫风花偶书",
            "content": "风花不恋枝，脱萼乱翻飞。\r\n自学空中雪，宁同垣上衣。\r\n绕庭回旋久无著，众鸟争衔何处归。"
        },
        {
            "title": "三月五日欲访宋中道遇雪而止",
            "content": "蝴蝶飞时雪斗轻，满街撩乱得人惊。\r\n欲寻宋子东城去，马畏春泥不敢行。"
        },
        {
            "title": "昭亭潭上别弟",
            "content": "从来潭上别，先养故山祠。\r\n却入舟中饮，无令盏尽迟。\r\n须拚一日醉，便作数年期。\r\n落日马嘶急，岸傍人散时。"
        },
        {
            "title": "啼禽",
            "content": "盆茧未成丝，破裤劝可脱。\r\n安知增羞颜，赤胫衣短褐。"
        },
        {
            "title": "寄宋次道中道",
            "content": "再来魏阙下，旧友无一人。\r\n或为美官去，或为泉下尘。\r\n晚节相知者，操节许松筠。\r\n目世常山公，伯仲文学均。\r\n与我数还往，以义为比邻。\r\n屡假箧中书，校证多护真。\r\n次述盈百卷，补亡如继秦。\r\n中作渊明诗，平淡可拟伦。\r\n於时多骄佚，黄卷罕所亲。\r\n昨以兴西师，往往剑射伸。\r\n短衣夸走马，睅目语常瞠。\r\n欲效西山勇，遂笑东鲁仁。\r\n舍本趋富贵，乃与市贾滨。\r\n以此较於子，素业固未泯。\r\n前日之许昌，别君已经旬。\r\n偶然值河决，穷坐如涸鳞。\r\n临风思有寄，夜咏还达晨。"
        },
        {
            "title": "使者自随州来知尹师鲁寓止僧舍语其处物景甚",
            "content": "驿使话汉东，故人迁谪处。\r\n所居虽非居，有树即嘉树。\r\n日膳或鸡肫，时蔬多荀芋。\r\n夜堂蛇结蟠，昼户鹊噪聚。\r\n著书今未成，爱静已得趣。\r\n予欲访其人，炎蒸未能去。\r\n\r\n【注释】：【原题】：\r\n使者自随州来知尹师鲁寓止僧舍语其处物景甚详因作诗以寄焉"
        },
        {
            "title": "和江邻几有菊无酒",
            "content": "种菊将饮酒，菊开酒无有。\r\n虽不负尔目，且已负尔口。\r\n昨日三两人，淡坐饥腹吼。\r\n徒与哦其傍，谁能置升斗。\r\n当时陶渊明，篱下望亦久。\r\n幸赖白衣人，不愧采盈手。\r\n悠然事颇同，必竟醉则否。"
        },
        {
            "title": "送回上人",
            "content": "云出任西东，飘然意莫穷。\r\n山川生眼界，巾舄遍区中。\r\n去去曾无著，劳劳本是空。\r\n梅溪人可见，重尔似泓公。"
        },
        {
            "title": "广支苏才翁挽词三首",
            "content": "盛世虽多士，唯公与众殊。\r\n高才飞健鹘，逸句吐明珠。\r\n未入周官采，争持楚璞模。\r\n莫悲泉骨朽，青史见贤愚。"
        },
        {
            "title": "同诸韩及孙曼叔晚游西湖三首",
            "content": "晚日城头落，轻鞍果下凉。\r\n野蜂衔水沫，舟子剥菱黄。\r\n木老识秋气，径幽闻草香。\r\n幅巾聊去检，不作楚人狂。"
        },
        {
            "title": "锦竹",
            "content": "虽作湘竹纹，还非楚筠质。\r\n化龙徒有期，待凤曾无实。\r\n本与凡草俱。偶亲君子室。"
        },
        {
            "title": "八月十五日夜东轩",
            "content": "隔竹已见月，清光度溪来。\r\n移影上素壁，与我相徘徊。\r\n是夜正中秋，天地雾露开。\r\n人疑玉兔出，药杵不生埃。\r\n嫦娥倚冰轮，艳色若自媒。\r\n他夕岂不孚，物意为之摧。"
        },
        {
            "title": "寄灵隐通教僧",
            "content": "奇山若洗青，草木生石上。\r\n根萌不可穷，条蔓自增王。\r\n其阴有高僧，日食惟一盎。\r\n世人久已疏，猿鸟应相向。"
        },
        {
            "title": "胡武平遗牡丹一盘",
            "content": "畴昔居洛阳，看尽名园花。\r\n临水复荫竹，艳色照彤霞。\r\n良友相与至，竞饮欢无涯。\r\n而今犹老翁，鬓发但未华。\r\n昨日到湖上，碧水涵蒲芽。\r\n此情颇已惬，薄宦非初嗟。\r\n况乃蒙见怜，带雨摘春葩。\r\n虽无向时乐，专好仍有加。"
        },
        {
            "title": "池州萧相楼",
            "content": "楼中九华峰，天削水苍玉。\r\n公圭何参差，来云自联续。\r\n我思唐萧家，八人居宰录。\r\n朱栏几废兴，下视寒江曲。\r\n吴侯来为邦，百事无窘束。\r\n新之以登临，风月咏玩足。\r\n安得黄鹄翼，一举遗世俗。"
        },
        {
            "title": "蕲州广济刘主簿",
            "content": "相识虽非久，相亲似旧年。\r\n论文君岂後，尚齿我惭先。\r\n惯狎吴儿水，将浮楚客船。\r\n安知不离恨，高柳正鸣蝉。"
        },
        {
            "title": "河南王尉西斋",
            "content": "官舍古城隅，西斋何寂寂。\r\n种竹幽趣深，开屏翠光滴。\r\n青山露南墙，落日明东壁。\r\n危台起其傍，其隰坐可觌。\r\n岁暮野田空，天高霜隼击。\r\n更怜风月时，几弄林间笛。"
        },
        {
            "title": "赠琴僧知白",
            "content": "上人南方来，手抱伏牺器。\r\n颓然造我门，不顾门下吏。\r\n上堂弄金徽，深得太古意。\r\n清风萧萧生，修竹摇晚翠。\r\n声妙非可传，弹罢不复记。\r\n明日告以行，徒兴江海思。"
        },
        {
            "title": "和宋中道元夕二首",
            "content": "春风来解吹残雪，灯烛迎阳万户燃。\r\n竟看繁星在平地，不妨明月满中天。\r\n赭袍已向端门御，仙曲初闻法部传。\r\n车马不闲通曙色，康庄时见拾珠钿。"
        },
        {
            "title": "饮酒呈邻几原甫",
            "content": "天地不争行，日月不争明。\r\n昼夜自显晦，冬春自枯荣。\r\n夸父逐日死，共工触天倾。\r\n二子不量力，空有千古名。\r\n寄语贤与愚，何尝见长生。\r\n我愿会良友，醉颜日常赬。\r\n东海为酒卮，五湖为杯羹。\r\n海罄湖且竭，尽倒为解酲。\r\n苟死不复知，苟生徒牵情。\r\n项籍乘牛车，驰上广武城。\r\n强梁取秦鹿，慷慨犹为轻。\r\n归来卧酒家，岂得惭公卿。\r\n乐亦但如此，举世任营营。"
        },
        {
            "title": "寄潘歙州伯恭",
            "content": "我贫性爱酒，有酒无钱沽。\r\n新安走牙兵，六月至我庐。\r\n手中持尺题，肩上担瓦壶。\r\n高山度青天，救此愁肠枯。\r\n开之聊倾樽，渴肺如浇酥。\r\n醉来欲学李白骑鲸鱼，又思阮籍跨蹇驴。\r\n上溪无健鳞，下岭无壮驹，\r\n忆君南望空长吁。"
        },
        {
            "title": "和江邻几咏雪二十韵",
            "content": "十一月将雪，寒谁计有无。\r\n云横冻鹏翼，霰集泣蛟珠。\r\n万里风为使，千门玉作枢。\r\n缟衣来自郑，涛鹭卷从吴。\r\n积甲闻熊耳，观鹅入越都。\r\n庭槐高臃肿，屋盖素模胡。\r\n骋巧能藏丑，论功解饰枯。\r\n巢禽皆白凤，来兽必驺虞。\r\n辽俗休夸豕，燕丹久望乌。\r\n袒裘无壮臂，附火念焦髗。\r\n歌竹休王满，餐毛活使苏。\r\n亡羊何可问，别鹤不应孤。\r\n靡密同脂网，萦回似舞姝。\r\n渐深由片片，取重本铢铢。\r\n日月方收照，乾坤不辨隅。\r\n虽轻自相压，更絜亦终渝。\r\n饥虎僵幽谷，游龙脱劲须。\r\n佳人调密蔗，公子拥貂狐。\r\n共是空囊客，曾非暖席儒。\r\n黄昏特过我，兴与灞陵俱。"
        },
        {
            "title": "宣州杂诗二十首",
            "content": "宛水过城下，滔滔北去斜。\r\n远船来橘蔗，深步上鱼虾。\r\n鹅美冒椒叶，蜜香闻稻花。\r\n岁时风俗美，笑杀异乡槎。"
        },
        {
            "title": "依韵和郭秘校昭亭山偶作",
            "content": "知君弃官後，江上寻名山。\r\n心既惯世内，迹欲还人间。\r\n昭亭忽来过，览古兴长叹。\r\n野寺拂尘壁，丹阳已斓斒。\r\n殿角虚宝铎，微风声珊珊。\r\n遗像与笔迹，始得观裴颜。\r\n浅井何泠泠，前溪何潺潺。\r\n幽幽随猿鸟，浑浑忘区寰。\r\n裂裳不为媿，饵芝不为难。\r\n坐对寒雨中，松上孤鹤还。"
        },
        {
            "title": "赠陈孝子庸",
            "content": "康州水边龙母坟，草树蒙蒙起风雨。\r\n五色五蛇时往来，野鼠不穴坟上土。\r\n嗟哉异类犹厚亲，岂彼人兮忘恃怙。\r\n果生陈子孝且仁，终日劬劬在民伍。\r\n天清天顺感其和，嘉禾骈枝立如股。\r\n遐乡叹慕为尔邻，太守欣言出吾部。\r\n中州士人传以夸，照顽烁孽良有补。\r\n唯时火德君道明，粤南祝融孝所生。\r\n若然宁独一陈生，筑堠表庐从此数。"
        },
        {
            "title": "兵",
            "content": "太平无战阵，汉卒久生骄。\r\n金甲不曾擐，犀弓应自调。\r\n嗟为燎原火，终作覆巢枭。\r\n若使威刑立，三军岂敢嚣。"
        },
        {
            "title": "和刘原甫省中新菊",
            "content": "华省切星斗，沉沉严燕房。\r\n秋风茂陵孙，种菊烂生光。\r\n天晴蝴蝶飞，上下舞双黄。\r\n刘郎才笔豪，移榻吟在傍。\r\n日晚吏已散，残景上粉墙。\r\n有酒无饮伴，掇英襟裾香。\r\n还思陶渊明，弃官归柴桑。\r\n东篱独此物，盈把恨无觞。\r\n赖有白衣来，好事遗壶浆。\r\n适意各一时，岂乏同舍郎。"
        },
        {
            "title": "寄永兴招诗夏太尉",
            "content": "宝元元年西夏叛，天子命将临戎行。\r\n二年孟春果来寇，高奴城下皆氐羌。\r\n五原偏师急赴敌，昼夜不息趋战场。\r\n马烦人怠当劲虏，虽持利器安得强。\r\n二师覆败乃自取，岂是廊庙谋不臧。\r\n朝廷又选益经略，三幙贤俊务所长。\r\n或取李悝备边策，或欲五道出朔方。\r\n仲夏科民挟弓矢，季冬括驴齎道粮。\r\n官军未进复犯塞，搴旗杀将何倡狂。\r\n遂令士卒愈沮气，欲使乘障胆不张。\r\n我愿助画迹且远，侧身西望空凄凉。\r\n庶几一言可裨益，临风欲寄鸟翼翔。\r\n所宜畜锐保城壁，转馈先在通行商。\r\n守而勿追彼自困，境上未免小夺攘。\r\n譬如蚊虻噆肤体，实於肌血无大伤。\r\n此言虽小可喻远，幸公采用不我忘。\r\n诚知公虑若悲度，圣上听用同宪皇。\r\n当时岂不历岁月，犹且众镇未陆梁。\r\n况今鹰犬乏雄勇，便拟驰骋徒苍惶。\r\n且缓须时励犀卒，终期拉朽功莫当。"
        },
        {
            "title": "疲马",
            "content": "疲马不畏鞭，暮途知几千。\r\n当须量马力，始得君马全。"
        },
        {
            "title": "吴正仲遗二物咏之其一金盏子",
            "content": "锺令昔醒酒，豫章留此花。\r\n黄金盏何小，白玉碗无瑕。\r\n始入吴郎宅，还归楚客家。\r\n从兹不能醉，只恐费流霞。"
        },
        {
            "title": "送贤良田太丞通判江宁",
            "content": "世为燕赵客，慷慨有奇才。\r\n对策汉庭後，拜官江国来。\r\n舟从瓜步去，潮自蒋山回。\r\n心寄城头月，相随上古台。"
        },
        {
            "title": "吴太博遗柑子",
            "content": "太学先生欺绿橘，吴兴才士与黄柑。\r\n黄柑似日胜崖蜜，带叶初擎翠竹篮。\r\n还料楚王曾未识，徒将萍实托江南。"
        },
        {
            "title": "送雪窦长老昙颖",
            "content": "朝从雪窦请，暮卷云衲轻。\r\n莫问居士病，自从他方行。\r\n吴霜点髭根，海乌随众迎。\r\n安隐彼道场，万事都忘情。"
        },
        {
            "title": "赠裴直讲水梨二颗言太戡答吴柑三颗以为多走",
            "content": "绿橘似甘来太学，大梨如水出咸阳。\r\n莫将多少为轻重，试擘霜包几瓣香。\r\n\r\n【注释】：【原题】：\r\n赠裴直讲水梨二颗言太戡答吴柑三颗以为多走笔呈之"
        },
        {
            "title": "寄题金州孙御史处阴亭",
            "content": "有形则有影，畏影当念形。\r\n日月难久晦，处阴乃暂停。\r\n光照不复离，疾走何所宁。\r\n当是诮尼父，我辈乌忍听。\r\n结庐虽可托，夜烛亦荧荧。\r\n直躬观罔两，将此同醉醒。"
        },
        {
            "title": "廨後木芙蓉",
            "content": "托根地虽卑，凌霜花亦茂。\r\n物禀固不迁，人情自为陋。\r\n幸与时菊开，谁嗟发孤秀。\r\n楚人搴木末，已见离骚就。"
        },
        {
            "title": "闻西山虎",
            "content": "猛虎畏白日，孤客莫夜行。\r\n彼以不暴众，此何独忘生。\r\n饥必见人食，不食且无名。\r\n麋鹿能远遁，安得逢怒狞。\r\n由人不由常，役役官有程。"
        },
        {
            "title": "淮阴侯庙",
            "content": "韩信未遇时，忍饥坐垂钓。\r\n归来淮阴市，又复逢恶少。\r\n使之出胯下，一市皆大笑。\r\n龙蛇忽云腾，蛭螾岂能料。\r\n亡命乃为将，出奇还破赵。\r\n用兵不患多，所向孰敢摽。\r\n功名塞天地，翦刈等蒿藋。\r\n於今千百年，水上见孤庙。\r\n鹭衔葭下鱼，相呼尚鸣叫。\r\n高皇四海平，有酒不共釂。\r\n古来称英雄，去就可以照。"
        },
        {
            "title": "伤桑",
            "content": "柔条初变绿，春野忽飞霜。\r\n田妇搔蓬首，冰蚕绝茧肠。\r\n名翬依麦雊，戴胜绕枝翔。\r\n不见罗敷骑，金钩自挂墙。"
        },
        {
            "title": "送马仲途司谏使北",
            "content": "每逆龙鳞司谏诤，又持旄节使阴山。\r\n貂裘不见风霜劲，雁碛遥知道路艰。\r\n冰脍芥齑非楚味，玉苕兰茁说燕颜。\r\n单于不敢轻中国，名马新调为送还。"
        },
        {
            "title": "郏城道中",
            "content": "行行溪水边，镜碧不可唾。\r\n安知有沫流，草木多偃卧。\r\n潭鸟瞥复没，滩沙净如簸。\r\n不独荆州民，居险颈瘿大。"
        },
        {
            "title": "希深本约游西溪信马不觉行过据鞍联句",
            "content": "有意访西溪，顺途吟思迷。\r\n及兹询野老，已恨过芳蹊。\r\n醉客但多兴，幽禽空自啼。\r\n无由驻金勒，林表日光低。"
        },
        {
            "title": "宣城马御史酒阑一夕而西因以寄之御史尝留老",
            "content": "三更醉下陵阳峰，平明溪上去无踪。\r\n叉牙铁锁谩横绝，湿橹不惊潭底龙。\r\n断肠吴姬指如笋，欲剥玉棐将何从。\r\n短翎水鸭飞不远，那经细雨山重重。\r\n却顾旧埒老病马，尘沙历尽空龙锺。\r\n\r\n【注释】：【原题】：\r\n宣城马御史酒阑一夕而西因以寄之御史尝留老马与予仆"
        },
        {
            "title": "送余郎中知郑州",
            "content": "西接都门才百里，压城残雪照牙旗。\r\n风烟古是诸侯国，鴈鹜新来仆射陂。\r\n馈食且依当日具，铸刑无改昔人为。\r\n浓薰旧舍青绫被，不越常衙睡足时。"
        },
        {
            "title": "欲阴",
            "content": "鸜鹆知天风，鹁鸪知天雨。\r\n途路厌尘昏，车马烦泥沮。\r\n阴仍老易觉，体质预辛楚。\r\n安坐与壮年，慎勿忘酒脯。"
        },
        {
            "title": "正月十五夜出回",
            "content": "不出只愁感，出游将自宽。\r\n贵贱依俦匹，心复殊不欢。\r\n渐老情易厌，欲之意先阑。\r\n却还见儿女，不语鼻辛酸。\r\n去年与母出，学母施朱丹。\r\n今母归下泉，垢面衣少完。\r\n念尔各尚幼，藏泪不忍看。\r\n推灯向壁卧，肺腑百忧攒。"
        },
        {
            "title": "花娘歌",
            "content": "花娘十二能歌舞，籍甚声名居乐府。\r\n荏苒其间十四年，朝作行云暮行雨。\r\n格夫气俊能动人，人能动之无几许。\r\n前岁适从江国来，时因醼席相微语。\r\n虽有幽情未得传，暗絅殷勤度寒暑。\r\n去春送客出东城，丹中接膝已心倾。\r\n自兹稍稍有期约，五月连航并钓行。\r\n曲堤别蒲无人处，始笑鸳鸯浪得名。\r\n尔後频逢殊嬿婉，各恨从来相见晚。\r\n月下花前不暂离，暂离已抵银河远。\r\n青鸟传音日几回，鸡鸣归去暮还来。\r\n经秋度腊无纤失，爱极情专易得猜。\r\n前时南圃寻芳奔，小忿小胜投袂起。\r\n官私乘衅作威棱，督促食惶去闾里。\r\n萧萧风雨满长溪，一舸翩然逐流水。\r\n忽逢小史向城来，泣泪寄言心欲死。\r\n愿郎日日致青云，妾已长甘在泥滓。\r\n更悲恩竟不得终，世事难凭何若此。\r\n郎闻兹语痛莫深，天地无穷恨无已。\r\n我今为尔偶成章，便欲缄之托双鲤。"
        },
        {
            "title": "依韵和唐彦猷华亭十咏·三女冈",
            "content": "吴王葬三女，因留此冈名。\r\n已化被粲质，合有兰蕙生。\r\n婵娟夜月照，晻蔼朝雾平。\r\n古魂如未泯，不远阖闾城。"
        },
        {
            "title": "襄城对雪二首",
            "content": "登城望密雪，浩浩川野昏。\r\n谁思五原下，甲色千里屯。\r\n冻禽立枯枝，饥兽啮陈根。\r\n念彼无衣褐，愧此貂裘温。"
        },
        {
            "title": "送僧了素游庐山",
            "content": "平生爱庐山，梦寝不可去。\r\n江上饶贾船，偶来看已饫。\r\n释子言南游，徘徊瞻瀑布。\r\n月飞金熨斗，光展千尺素。\r\n嫦娥呼织女，机杼勿复措。\r\n必虞山鬼笑，皎洁无纤污。\r\n尔若见远公，赠之为坐具。"
        },
        {
            "title": "和资政侍郎湖亭杂咏绝句十首·渔潭",
            "content": "烟潭深不极，监碧无菱花。\r\n日脚下波心，澄江见鱼虾。"
        },
        {
            "title": "真上人因送毛令伤足复伤冷二首",
            "content": "陶令归时远公送，石苔秋雨步迟迟。\r\n凌霄花在古松上，也笑向人人不知。"
        },
        {
            "title": "水次髑髅",
            "content": "不知谁氏子，枯首在沙洲。\r\n肉化乌鸢腹，肢残波浪头。\r\n曾闻南面乐，宁有九原愁。\r\n厚葬不为贵，汉官其登丘。"
        },
        {
            "title": "依韵和正仲赋杨兵部吴兴五题·清风楼",
            "content": "在昔有佳句，故人如远来。\r\n竞生吴客衽，不上楚王台。\r\n稍拂清樽动，时吹翠帟开。\r\n长安在何处，水鸟望中回。"
        },
        {
            "title": "读毛秘新新诗",
            "content": "毛公明於诗，其系宜善续。\r\n前示五长篇，大须倾几曲。\r\n岂特元和间，咳唾成珠玉。"
        },
        {
            "title": "昭亭潭上别",
            "content": "行舟晚解去，亲戚各还家。\r\n泪落正湿衣，肠翻如转车。\r\n借是昭亭水，相随亦有涯。\r\n予今游宦意，曾不学匏瓜。"
        },
        {
            "title": "得孙仲方画美人一轴",
            "content": "骏驹少驯良，美女少贤德。\r\n尝闻败君驾，亦以倾人国。\r\n因观壁间画，笔妙仍奇色。\r\n持归非夺好，夹者恐为惑。"
        },
        {
            "title": "和永叔桐花十四韵",
            "content": "湛湛碧井水，其上有梧桐。\r\n春随井气生，白花飞蒙蒙。\r\n晓枝滴甘露，味落寒泉中。\r\n结实待瑞羽，岁晚半枯空。\r\n桐既无凤皇，井岂潜蛟龙。\r\n乃知至神物，未易饮人逢。\r\n当时集颍川，偶值黄次公。\r\n次公入为相，此鸟曷不从。\r\n遂使神鶡雀，竟用奇怪穷。\r\n我言非毁古，欲遵平直踪。\r\n我愿二千石，但使德化隆。\r\n有桐凤不来，於桐无愧容。\r\n有凤政不举，於凤何为崇。\r\n答君桐花篇，聊以发我衷。"
        },
        {
            "title": "山行冒雨至村家",
            "content": "雨急芹泥滑，禽鸣苦竹秋。\r\n野香生草木，云润上衣裘。\r\n入石才通马，穿林忽隐牛。\r\n山家多浅井，下照碧峰头。"
        },
        {
            "title": "杂诗绝句十七首",
            "content": "沙头风雨来，帖水野云黑。\r\n如观曹公营，万弩射船侧。"
        },
        {
            "title": "吴冲卿示和韩持国诗一卷辄以为谢",
            "content": "叶公所好者，熟已识头角。\r\n一日真物来，骇汗沛且渥。\r\n我初见韩子，蜿蜒喷雷雹。\r\n子复蛟龙文，气象不可捉。\r\n畏怀但惊顾，得与前事较。"
        },
        {
            "title": "寄题张令阳翟希隐堂",
            "content": "每读陶潜诗，令人忘世虑。\r\n潜本太尉孙，心远迹亦去。\r\n不希五斗粟，自种五株树。\r\n旷然箕山情，复起濠上趣。\r\n今时有若此，我岂不怀慕。"
        },
        {
            "title": "送曼叔襄城尉",
            "content": "昔君乘紫骝，来猎荒城下。\r\n复乘紫骝去，不逢亭长骂。\r\n溪风欲涉时，山雪独归夜。\r\n此趣信所谙，羁官莫悲叱。"
        },
        {
            "title": "送廖倚归衡山",
            "content": "雌猿夜啼别湘东，晓寻故人背孤桐。\r\n孤桐有声弹不响，弦绝曲在埋蒿蓬。\r\n知音万古期必逢，今日已闻天下雄。\r\n陟山涉水不辞远，文章大名居禁中。\r\n扣门一见颜色喜，抱琴三叹含徵宫。\r\n九畴不汨微禹力，尧舜岂无明与聪。\r\n推根致本贤意合，叙述况值太史公。\r\n贸金得玉莫忘宝，却过洞庭乘朔风。\r\n猿休啼月月色好，还来旧山伴狙翁。"
        },
        {
            "title": "张尧夫寺丞改葬挽词",
            "content": "洛阳交旧里，过半已凋残。\r\n在昔义投漆，最先悲阖棺。\r\n谁知二纪水，重卜九原安。\r\n闻说塞门路，白杨风更寒。"
        },
        {
            "title": "宁陵阻风雨寄都下亲旧",
            "content": "昼夜风不止，寒树嚎未休。\r\n人言雨杀风，雨急风未柔。\r\n独扶慈母丧，泪与河水流。\r\n河水有冬竭，泪泉长在眸。\r\n予生五十二，再解官居忧。\r\n昨者母疾亟，骨肉相聚愁。\r\n橐中无一钱，缓急何可求。\r\n母当临终时，嘱我贫莫羞。\r\n随宜具棺敛，厚贷压人头。\r\n死事定无益，生偿且无由。\r\n泣涕听母言，心肠如剜钩，\r\n小子虽不令，长养恩曷酬。\r\n旦夕期速平，後事勿预谋。\r\n愿母强药食，更延百千秋。\r\n固云莫望我，我魂已飞游。\r\n语毕忽奄逝，抚膺呼裂喉。\r\n未能一物备，迷乱将安投。\r\n艰窘见风义，乃有令朋俦。\r\n致赙或钱帛，最力李与刘。\r\n禁省及石渠，奠助日不周。\r\n裴杨乞铭盖，文篆古复遒。\r\n潭饶两大舰，朝索暮泛浮。\r\n哀怜荷君子，才德惭未修。\r\n三日违大梁，两宿此迟留。\r\n聊书同些挽，试托楚人讴。"
        },
        {
            "title": "次韵和司马君实同钱君倚二学士见过",
            "content": "栖栖太学官，日厌尘坌积。\r\n朋游绝经过，都未昧相识。\r\n幸得养疏慵，不能事役役。\r\n天京二贤佐，向晚忽来觌。\r\n笑我似庐仝，环然空四壁。\r\n只欠长须奴，诉尹恶少摘。\r\n移榻近檐楹，谈诗俄至夕。\r\n回车闾巷隘，跛马愁所历。\r\n明朝看苍苔，已觉生辙迹。"
        },
        {
            "title": "和永叔六篇其六啼鸟",
            "content": "提胡芦，提胡芦，\r\n尔莫劝翁沽美酒。公多金钱赐醇酎，\r\n名声压时为不朽。百舌子，\r\n百舌子，春泥方滑滑。\r\n泥虽滑滑辇道平，莫学竹鸡言易发。\r\n深宫许尔来报春，便是好鸟同其群。\r\n清声啭入君王耳，安用穿丛苦避人。\r\n桃李无言何所益，毕竟有谢须纷纷。\r\n莫以荣华长不歇，人间已见翟公门。\r\n安不忘危谁可贵，贵时能忆困时闻。"
        },
        {
            "title": "忆吴松江晚泊",
            "content": "念昔西归时，晚泊吴江口，\r\n回堤逆清风，淡月生古柳。\r\n夕鸟独远来，渔舟犹在後。\r\n当时谁与同，涕忆泉下妇。"
        },
        {
            "title": "舟中值雨裴刁二君相与见过",
            "content": "江上渰凄凄，天形接野低。\r\n岸痕生旧水，马迹踏春泥。\r\n风急侵衣重，山昏卷幔迷。\r\n谁惊二客论，不愧巨源妻。"
        },
        {
            "title": "送盐官刘少府古贤",
            "content": "我祖南昌尉，时危弃去仙。\r\n刘郎从宦日，天子治平年。\r\n燥茗山中火，熬波海上烟。\r\n吴民不为盗，唯此挠君权。"
        },
        {
            "title": "观史氏画马图",
            "content": "谁缝冰纨十二幅，画出胡马一百蹄。\r\n胡人纵猎走且射，野牛骇怒头角低。\r\n黄骢铁骝白的颡，散作五花毛不齐。\r\n弯弓未发箭在手，二十五匹兵争西。\r\n往闻胡环能画马，阴山七骑皆戎奚。\r\n或牵或立或仰视，闲暇意思如鸣嘶。\r\n风吹裘带旗脚展，沙草一向寒凄迷。\r\n凤缾挈酒鞍挂获，氊庐毳帐半隐堤。\r\n君之二图诚亦好，若比环笔犹云泥。"
        },
        {
            "title": "莺",
            "content": "桑间小妇好声音，映叶穿枝意已深。\r\n尽日呼郎郎不应，萧萧风雨到前林。"
        },
        {
            "title": "依韵和杭州梅龙图入淮见寄",
            "content": "东都车马苦飞霾，南国桅帆喜过淮。\r\n船背插旗风自展，沙头迎浪雪相排。\r\n白鱼已荐糟增味，红稻新炊粟厌怀。\r\n定似谢公吟远岫，钱塘应合有高斋。"
        },
        {
            "title": "和中道雨树",
            "content": "一旬苟不雨，万木昏苍苍。\r\n朝见洗林叶，动摇生辉光。\r\n晚逢开疏阴，枝上漏微阳。\r\n翠色固以好，安得无秋霜。"
        },
        {
            "title": "杂诗绝句十七首",
            "content": "青青老镜叶，下有繁实尖。\r\n浪头拨船女，刺手终不嫌。"
        },
        {
            "title": "王德言夏日西湖晚步十韵次而和之",
            "content": "雨余残照在，塘静独行行。\r\n荷积水珠重，天收霓帔轻。\r\n倦禽倚卧柳，聚蚓殢坳泓。\r\n帽侧林枝碍，裳褰野蔓萦。\r\n芡韬园客剥，蒲刃水妖惊。\r\n决决流泉活，蒙蒙夕雾平。\r\n榴房生蠹落，蛛网害虫成。\r\n坎黾无时怒，浑鱼自乐清。\r\n高台从兽窟，古道有根横。\r\n写景未能就，娟娟月上城。"
        },
        {
            "title": "寄隐静山怀贤长老",
            "content": "山有枇杷树，树多猕猴群。\r\n高僧心不著，一似五峰云。\r\n随飚来溪口，石上起氤氲。\r\n果熟猕猴去，自向瀑涧分。"
        },
        {
            "title": "八月二十二日回过三沟",
            "content": "不见沙上双飞鸟，莫取波中出目鱼。\r\n重过三沟特惆怅，西风满眼是秋蕖。"
        },
        {
            "title": "答韩六玉汝戏题西轩",
            "content": "吾轩今於水，吾居易为足。\r\n谁与哦其间，风窗数竿竹。\r\n虽无泉石清，尚不愧茅屋。\r\n所乐违俗暄，此趣大已熟。"
        },
        {
            "title": "依韵和张应之见赠",
            "content": "京洛多游好，相与岁月深，\r\n虽同执一龠，吹曲各异音。\r\n自微众音响，安感万物心。\r\n我穷子来唁，慷慨发长吟。"
        },
        {
            "title": "送朱表臣职方提举运盐",
            "content": "蜃灶煮溟渤，航咸播楚越。\r\n官榷利言盈，盗贩弊相汨。\r\n连艘以转致，搅灰或沉没。\r\n虽使日鞭黥，未易穷奸窟。\r\n朝廷用朱侯，提职欲无阙。\r\n侯因许专画，拜疏陈其说。\r\n曰臣有更张，敢以肝胆竭。\r\n荆湘岭下城，恃远不畏罚。\r\n堂堂事私贾，遮吏遭驱突。\r\n愿使商自通，输金无暴猝。\r\n淮江且循常。约束备本末。\r\n国用必余资，亭民无滞物。\r\n事下丞相府，论议不可拔。\r\n从之东南苏，拒之财赋遏。\r\n听侯侯往施，所便黔黎活。\r\n五味既和调，万里销狂悖。\r\n汴水桃花时，犀舟顺流发。\r\n过淮逢絮鮆，泊岸采芦蕨。\r\n挂帆趋浪头，应不劳岁月。"
        },
        {
            "title": "效阮步兵一日复一日二首",
            "content": "一日复一日，一晨复一夕。\r\n四序相盛衰，三辰运光魄。\r\n下上有常理，忧患何时易。\r\n先烂泣金燃，先焚叹薪积。\r\n但愿远世网，焚烂不能责。\r\n麒麟出非时，未免西狩获。\r\n鸥鸟浮洪波，心已预海客。"
        },
        {
            "title": "送僧游庐山",
            "content": "欲游庐山去，将托楚舸梢。\r\n暮行长河曲，月上黄金坳。\r\n悠悠几千里，身世非系匏。\r\n恣观瀑布虹，不畏浔阳蛟。\r\n诵经东林下，小宇结香茅。"
        },
        {
            "title": "三鸟",
            "content": "翩翩三奇鸟，反择松桂宜。\r\n二鸟同所向，并立高高枝。\r\n一鸟依别树，屈比二鸟卑。\r\n嗟嗟天下鸟，莫与三鸟期。\r\n三鸟鸣少和，蒿间多鸒斯。\r\n频频徒尔党，三鸟安可期。"
        },
        {
            "title": "和元之述梦见寄",
            "content": "高秋枕席凉，昼寝还清旷。\r\n不嘲君腹便，独梦予尔访。\r\n岂忘相规言，仍记群小访。\r\n始知端正心，寐语尚不诳。\r\n{左忄右敞}怳何谗人，告子亦孟浪。\r\n吾闻有尸虫，伺恶多相尚。\r\n耽睡受其惑，子心恐成恙。\r\n勉子守庾曹，勿使兹物王。\r\n魂交昧聪明，寤後成清唱。\r\n诵玩自省循，徒尔增怊怅。\r\n不能检细微，遂使言屡贶。\r\n虽然甚顽鄙，内顾无过当。\r\n仲尼称天厌，季路犹行行。\r\n何当谢勤诚，为子倾嘉酿。"
        },
        {
            "title": "送方进士游庐山",
            "content": "长风沙浪屋许大，罗刹石齿水下排。\r历此二险过湓浦，始见瀑布悬苍崖。\r系舟上岸入松径，三日踏穿新蜡鞋。\r路盘深谷出岭望，后山日照前山霾。\r偶逢风雨恐衣湿，侧倚石胁人相乖。\r雨收不觉在高处，却见僮仆提携偕。\r水声不绝鸟声好，药草香气人人怀。\r老僧避俗去足跣，野客就涧开门为。\r树 隐映见寺刹，层层杳杳跻云阶。\r坞田将获鸟雀横，秋果正熟猴猿 。\r东林淡 应似旧，唯此足以待尔侪。\r子心洒落撇然往，我主尘垢难磨揩."
        },
        {
            "title": "送门人欧阳秀才游江西",
            "content": "客心如萌芽，忽与春风动。\r\n又随落花飞，去作西江梦。\r\n我家无梧桐，安可久留凤。\r\n凤巢在桂林，乌哺不得共。\r\n无忘桂枝荣，举酒一以送。"
        },
        {
            "title": "梦后寄欧阳永叔",
            "content": "不趁常参久，安眼向旧溪。\r\n五更千里梦，残月一城鸡。\r\n适往言犹是，浮生理可齐。\r\n山王今已贵，肯听竹禽啼。"
        },
        {
            "title": "梅雨",
            "content": "三日雨不止，蚯蚓上我堂。\r\n湿菌生枯篱，润气醭素裳。\r\n东池虾蟆儿，无限相跳梁。\r\n野草侵花圃，忽与栏干长。\r\n门前无车马，苔色何苍苍。\r\n屋後昭亭山，又被云蔽藏。\r\n四向不可往，静坐唯一床。\r\n寂然忘外虑，微诵黄庭章。\r\n妻子笑我闲，曷不自举觞。\r\n已胜伯伦妇，一醉犹在傍。"
        },
        {
            "title": "晨起裴吴二直讲过门云凤阁韩舍人物故作五",
            "content": "晓陌行车过，交相叹且惊。\r\n荀龙闻一蜕，穆骏失全鸣。\r\n不复中画直，空余左史成。\r\n绪言犹在耳，尚想见平生。"
        },
        {
            "title": "晨起裴吴二直讲过门云凤阁韩舍人物故作五",
            "content": "昨时宾晏地，今见繐纬遮。\r\n栖室那因鹏，从杯不为蛇。\r\n曾无越人术，竟起汉臣嗟。\r\n明日东城陌，悲凉後部笳。"
        },
        {
            "title": "晨起裴吴二直讲过门云凤阁韩舍人物故作五",
            "content": "算数曾无据，仁人亦莫闻。\r\n很愚多至老，兰桂苦先焚。\r\n不竟千秋恨，还如万里分。\r\n临风一号恸，易散日边云。"
        },
        {
            "title": "晨起裴吴二直讲过门云凤阁韩舍人物故作五",
            "content": "使虏尝专对，江湖谪几年。\r\n始看还近侍，遽此隔重泉。\r\n沃酒酒空满，托词词谩传。\r\n视予犹手足，莫怪独潸然。"
        },
        {
            "title": "晨起裴吴二直讲过门云凤阁韩舍人物故作五",
            "content": "平生交友泪，又哭寝门前。\r\n鲁叟不言命，楚人空问天。\r\n月沉沧海底，星陨太微边。\r\n莫恨终埋没，文章自可传。"
        },
        {
            "title": "东城送运判马察院",
            "content": "春风骋巧如翦刀，先裁杨柳後杏桃。\r\n圆尖作瓣得疏密，颜色又染燕脂牢。\r\n黄鹂未鸣鸠欲雨，深园静墅声嗷嗷。\r\n役徒开汴前日放，亦将决水归河槽。\r\n都人倾望若焦渴，寒食已近沟已淘。\r\n何当黄流与雨至，雨深一尺水一篙。\r\n都水御史亦即喜，日夜顺疾回轻舠。\r\n频年吴楚岁苦旱，一稔未足生脂膏。\r\n吾愿取之勿求羡，穷鸟困兽易遯逃。\r\n我今出城勤送子，沽酒不惜典弊袍。\r\n数途必向睢阳去，太傅大尹皆英豪。\r\n试乞二公评我说，万分岂不益一毛。\r\n国给民苏自有暇，东园乃可资游遨。"
        },
        {
            "title": "月下怀裴如晦宋中道",
            "content": "九陌无人行，寒月净如水。\r\n洗然天宇空，玉井东南起。\r\n我马卧我庭，帖帖垂颈耳。\r\n霜花满黑鬣，穴欲致千里。\r\n我仆寝我厩，相背肖两巳。\r\n夜深忽惊魇，呼若中流矢。\r\n是时兴我怀，顾影行月底。\r\n唯影与月光，举止无猜毁。\r\n吾交有裴宋，心意月影比。\r\n寻常同语默，肯问世俗子。"
        },
        {
            "title": "小村",
            "content": "淮阔州多忽有村，棘篱疏败谩为门。\r\n寒鸡得食自呼伴，老叟无衣犹抱孙。\r\n野艇鸟翘唯断缆，枯桑水啮只危根。\r\n嗟哉生计一如此，谬入王民版籍论。"
        },
        {
            "title": "晚云",
            "content": "黕黕日脚云，断续如破滩。\r\n忽舒金翠尾，始识秦女鸾。\r\n又改为连牛，缀燧怀齐单。\r\n伺黑密不嚣，额额城未剜。\r\n风吹了无物，犹立船头看。"
        },
        {
            "title": "村豪",
            "content": "日击收田鼓，时称大有年。\r\n烂倾新酿酒，饱载下江船。\r\n女髻银钗满，童袍毳氎鲜。\r\n里胥休借问，不信有官权。"
        },
        {
            "title": "岸贫",
            "content": "无能事耕获，亦不有鸡豚。\r\n烧蚌晒槎沫，织蓑依树根。\r\n野芦编作室，青蔓与为门。\r\n稚子将荷叶，还充犊鼻裩。"
        },
        {
            "title": "戊子三月二十一日殇小女称称三首",
            "content": "蓓蕾树上花，莹絜昔婴女。\r\n春风不长久，吹落便归土。\r\n娇爱命亦然，苍天不知苦。\r\n慈母眼中血，未乾同两乳。"
        },
        {
            "title": "戊子三月二十一日殇小女称称三首",
            "content": "生汝父母喜，死汝父母伤。\r\n我行岂有亏，汝命何不长。\r\n鸦雏春满窠，蜂子夏满房。\r\n毒螫与恶噪，所生遂飞扬。\r\n理固不可诘，泣泪向苍苍。"
        },
        {
            "title": "送胥平叔太博通判湖州",
            "content": "依依堤边柳，泛泛水中舟。\r\n舟行无远近，柳影不随流。\r\n东风欲粉絮，相逐江上头。\r\n正见鮆鱼来，贯条尾修修。\r\n使斫横刀脍，便销千里愁。\r\n樯端燕暂语，即飞入高楼。\r\n楼上饶客饮，共候风色柔。\r\n明朝同挂帆，直过南徐州。\r\n吴地多平湖，缆柂明镜秋。\r\n芙蕖拂雨舷，女艇花底讴。\r\n不羡乘五马，却逢罗敷羞。\r\n此官当此时，莫忆尘中游。"
        },
        {
            "title": "春寒",
            "content": "春昼自阴阴，云容薄更深。\r\n蝶寒方敛翅，花冷不开心。\r\n亚树青帘动，依山片雨临。\r\n未尝辜景物，多病不能寻。"
        },
        {
            "title": "书哀",
            "content": "天既丧我妻，又复丧我子。\r\n两眼虽未枯，片心将欲死。\r\n雨落入地中，珠沈入海底。\r\n赴海可见珠，掘地可见水。\r\n唯人归泉下，万古知已矣。\r\n拊膺当问谁，憔悴监中鬼。"
        },
        {
            "title": "悼亡三首",
            "content": "从来有修短，岂敢问苍天。\r\n见尽人间妇，无如美且贤。\r\n譬令愚者寿，何不假其年。\r\n忍此连城宝，沈埋向九泉。"
        },
        {
            "title": "悼亡三首",
            "content": "每出身如梦，逢人强意多。\r\n归来仍寂寞，欲语向谁何。\r\n窗冷孤萤入，宵长一雁过。\r\n世间无最苦，精爽此销磨。"
        },
        {
            "title": "戊子三月二十一日殇小女称称三首",
            "content": "高广五寸棺，埋此千岁恨。\r\n至爱割难断，刚性挫以钝。\r\n泪伤染衣班，花惜落蔕嫩。\r\n天地既许生，生之何遽困。"
        },
        {
            "title": "悼亡三首",
            "content": "结发为夫妇，於今十七年。\r\n相看犹不足，何况是长捐。\r\n我鬓已多白，此身宁久全。\r\n终当与同穴，未死泪涟涟。"
        },
        {
            "title": "醉中留别永叔子履",
            "content": "新霜未落汴水浅，轻舸惟恐东下迟。\r\n遶城假得老病马，一步一跛饮人疲。\r\n到君官舍欲取别，君惜我去频增嘻。\r\n便步髯奴呼子履，又令开席罗酒卮。\r\n逡巡陈子果亦至，共坐小室聊伸眉。\r\n烹鸡庖兔下筹美，盘实飣餖栗与梨。\r\n萧萧细雨作寒色，厌厌尽醉安可辞。\r\n门前有客莫许报，我方剧饮冠帻欹。\r\n文章或论到渊奥，轻重曾不遗毫厘。\r\n间以辨谑每绝倒，岂顾明日无晨炊。\r\n六街禁夜犹未去，童仆窃讶吾侪痴。\r\n谈兵究弊又何益，万口不谓儒者知。\r\n酒酣耳热试发泄，二子尚乃惊我为。\r\n露才扬己古来恶，卷舌噤口南方驰。\r\n江湖秋老鳜鲈熟，归奉甘旨诚其宜。\r\n但愿音尘寄鸟翼，慎勿却效儿女悲。"
        },
        {
            "title": "南邻萧寺丞夜话别",
            "content": "忆昨偶相亲，相亲如旧友。\r\n虽言我巷殊，正住君家后。\r\n壁里射灯光，篱根分井口。\r\n来邀食有鱼，屡过贫无酒。\r\n明日定徂征，聊兹酌升斗。\r\n宵长莫惜醉，路远空回首。"
        },
        {
            "title": "范饶州坐中客语食河豚鱼",
            "content": "春洲生荻芽，春岸飞杨花。\r\n河豚当是时，贵不数鱼虾。\r\n其状已可怪，其毒亦莫加。\r\n忿腹若封豕，怒目犹吴蛙。\r\n庖煎苟失所，入喉为镆铘。\r\n若此丧躯体，何须资齿牙。\r\n持问南方人，党謢复矜夸。\r\n皆言美无度，谁谓死如麻。\r\n我语不能屈，自思空咄嗟。\r\n退之来潮阳，始惮餐笼蛇。\r\n子厚居柳州，而甘食虾蟆。\r\n二物虽可憎，性命无舛差。\r\n斯味曾不比，中藏祸无涯。\r\n甚美恶亦称，此言诚可嘉。"
        },
        {
            "title": "猛虎行",
            "content": "山木暮苍苍，风凄茅叶黄。\r\n有虎始离穴，熊罴安敢当。\r\n掉尾为旗纛，磨牙为剑鋩。\r\n猛气吞赤豹，雄威蹑封狼。\r\n不贪犬与豕，不窥藩与墙。\r\n当途食人肉，所获乃堂堂。\r\n食人既我分，安得为不祥。\r\n麋鹿岂非命，其类宁不伤。\r\n满野设罝网，竞以充圆方。\r\n而欲我无杀，奈何饥馁肠。"
        },
        {
            "title": "和才叔岸傍古庙",
            "content": "树老垂缨乱，祠荒向水开。\r\n偶人经雨踣，古屋为风摧。\r\n野鸟栖尘坐，渔郎奠竹杯。\r\n欲传山鬼曲，无奈楚辞哀。"
        },
        {
            "title": "寄题徐都官新居假山",
            "content": "太湖万穴古山骨，共结峰岚势不孤。\r\n苔径三层平木末，河流一道接墙隅。\r\n已知谷口多花药，只欠林间落狖鼯。\r\n谁侍巾鞋此游乐，里中遗老肯相呼。"
        },
        {
            "title": "玉楼春",
            "content": "天然不比花含粉。约月眉黄春色嫩。小桥低映欲迷人，闲倚东风无奈困。烟姿最与章台近。冉冉千丝谁结恨。狂莺来往恋芳阴，不道风流真能尽。"
        },
        {
            "title": "苏幕遮",
            "content": "露堤平，烟墅杳。乱碧萋萋，雨後江天晓。独有庾郎年最少。窣地春袍，嫩色宜相照。接长亭，迷远道。堪怨王孙，不记归期早。落尽梨花春又了。满地残阳，翠色和烟老。"
        },
        {
            "title": "汝坟贫女",
            "content": "汝坟贫家女，行哭音凄怆。\r\n自言有老父，孤独无丁壮。\r\n郡吏来何暴，官家不敢抗。\r\n督遣勿稽留，龙种去携杖。\r\n勤勤嘱四邻，幸愿相依傍。\r\n适闻闾里归，问讯疑犹强。\r\n果然寒雨中，僵死壤河上。\r\n弱质无以托，横尸无以葬。\r\n生女不如男，虽存何所当。\r\n拊膺呼苍天，生死将奈向。"
        },
        {
            "title": "东溪",
            "content": "行到东溪看水时，坐临孤屿发船迟。\r\n野凫眠岸有闲意，老树着花无丑枝。\r\n短短蒲耳齐似剪，平平沙石净于筛。\r\n情虽不厌住不得，薄暮归来车马疲。"
        },
        {
            "title": "梦登河汉",
            "content": "夜梦上河汉，星辰布其傍。\r\n位次稍能辩，罗列争光芒。\r\n自箕历牛女，与斗直相当。\r\n既悟到上天，百事应可详。\r\n其中有神官，张目如电光。\r\n玄衣乘苍虬，身佩水玉璫。\r\n丘蛇与穹鳖，盘结为纪纲。\r\n我心恐且怪，再拜忽祸殃。\r\n臣实居下土，不意涉此方。\r\n既得接威灵，敢问固不量。\r\n有牛岂不力，何惮使服箱。\r\n有女岂不工，何惮缝衣裳。\r\n有斗岂不柄，何惮挹酒浆。\r\n卷舌不得言，安用施穹苍。\r\n何彼东方箕，有恶务簸扬。\r\n唯识此五者，愿言无我忘。\r\n神官呼我前，告我无不臧。\r\n上天非汝知，何苦诘其常。\r\n岂惜尽告汝，於汝恐不庠。\r\n至如人间疑，汝敢问於王。\r\n扣头谢神官，臣言大为狂。\r\n骇汗忽尔觉，残灯荧空堂。"
        },
        {
            "title": "鲁山山行",
            "content": "适与野情惬，千山高复低。\r\n好峰随处开，幽径独行迷。\r\n霜落熊升树，林空鹿饮溪。\r\n人家在何许，云外一声鸡。\r\n【注释】：①鲁山：在今河南鲁山县。 \r\n②适：恰好。野情：喜爱山野之情。惬：心意满足。 \r\n③随处改：是说山峰随观看的角度而变化。 \r\n④幽径：小路。 \r\n⑤熊升树：熊爬上树。 \r\n⑥何许：何处，哪里。【译文】：恰恰和我爱好山野风光的情趣相合，山路崎岖时高时低。\r\n一路攀登山峰，不断变换美好的姿态，幽深的小路，令孤独的我曾经迷路。\r\n傍晚，霜落下的时候，熊以爬到树上，树林清静下来，鹿悠闲地在溪边饮水。\r\n人家都在哪里？云外传来一声鸡叫，仿佛在回答。【赏析】：　　这首诗写的是鲁山山行所见山野风景。\r\n　　开头一句即表达出对山野景物的喜爱，第二句交代喜爱的原因：“千山高复低”。按常理，应该是“千山高复低”的景象，使得诗人感到正好与自己喜欢山野风景的情趣相合，现在倒过来写，强调了诗人对山野风光的喜爱，也是诗的构思所决定的。第二联第一句便承“千山”写“好峰随处改”。“好峰”便是“千山”；“随处改”，到处都可以看到千山的不同姿态，便是“高复低”的具体化。第四句扣题目“山行”，写独个儿在幽深的小路上行走容易迷路，这也是好峰随处变化所导致的结果；当然也通过“幽径”写出了千山好峰的幽深，开拓了山野的境界。第三联两句通过“熊升树”、“鹿饮溪”进一步写山野景物，点明了山行的节令：“霜落”。如果说“千山高复低”是相对的静态景物的话，这两句则是专写动态景物。所以中间两联四句收到了动静相衬的效果。最后两句写人家的所在。人家在哪里？在遥远的白云只外，因为听到了一声鸡鸣。\r\n　　这首诗语言朴素，描写自然，其中情因景生，景随情移，以典型的景物表达了诗人的“野情”。另外，诗境的揭示与开拓也留给人不尽的余韵。"
        },
        {
            "title": "陶者",
            "content": "陶尽门前土，屋上无片瓦。\r\n十指不沾泥，鳞鳞居大厦。"
        }
    ]
}