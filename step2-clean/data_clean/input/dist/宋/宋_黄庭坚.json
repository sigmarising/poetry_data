{
    "dynasty": "宋",
    "author": "黄庭坚",
    "intro": "黄庭坚（1045－1105）字鲁直，自号山谷道人，晚号涪翁，洪州分宁（今江西修水）人。英宗治平进士。曾任地方官和国史编修官。在党争中，以修《神宗实录》不实罪名被贬。最后死于西南贬所。\r\n\r\n黄庭坚以诗文受知于苏轼，为“苏门四学士”之一，其诗宗法杜甫，并有“夺胎换骨”“点石成金”“无一字无来处”之论。风格奇硬拗涩。他开创了江西诗派，在两宋诗坛影响很大。词与秦观齐名，少年时多做艳词，晚年词风接近苏轼。\r\n\r\n有《山谷集》，自选其诗文名《山谷精华录》，词集名《山谷琴趣外篇》（即《山谷词》）。又擅长行，草书，为“宋四家”之一，书迹有《华严疏》《松风阁诗》及《廉颇蔺相如传》等。",
    "items": [
        {
            "title": "答许觉之惠桂花椰子茶盂二首",
            "content": "万事相寻荣与衰，故人别来鬓成丝。\r\n欲知岁晚在何许，唯说山中有桂枝。"
        },
        {
            "title": "答王晦之见寄",
            "content": "临西风，动商歌。\r\n故人别来少书信，为问故人今若何。\r\n白云蒙蒙迷少室，明月耿耿照秋河。\r\n可怜此月几回缺，空城每见伤离别。\r\n邸筒朝解得君诗，读罢凉飈夺炎热。\r\n嗟乎晦之遣词，长於猛健，故意淡而孤绝。\r\n有如怒流云山三峡泉，乱下龙山千里雪。\r\n大宛天马嘶青刍，神俊照人绝世无。\r\n自言欲解羇衔去，不能帖耳驾盐车。\r\n朝登商山采三秀，暮上缑岭追双凫。\r\n纷纷黄口争粟粒，君用此策固未疏。\r\n但恐高才必为一世用，虽有潺湲不得钓，空旷不得锄。\r\n西风酌酒遥劝君，好去齐飞鸾凤群。\r\n穷山远水乃是我辈事，荷锄把钓听子入青云。"
        },
        {
            "title": "答王道济寺丞观许道甯山水图",
            "content": "往逢醉许在长安，蛮溪大砚磨松烟。\r\n忽呼绢素翻砚水，久不下笔或经年。\r\n一日踏门撼门钮，巾帽欹斜犹索酒。\r\n举杯意气欲翻盆，倒卧虚樽将八九。\r\n醉拈枯笔尝墨色，势若山崩不停手。\r\n数尺江山万里遥，满堂风物冷萧萧。\r\n山僧归寺童子後，渔伯欲渡行人招。\r\n先君笑指溪上宅，鸬鹚白鹭如相识。\r\n许生再拜谢不能，乃是天机非笔力。\r\n自陈精力初未衰，八幅生绢作四时。\r\n蚤师李成最得意，什袭自藏人已知。\r\n贵人取去弃墙角，流落几姓知今谁。\r\n大梁画肆阅水墨，四图宛然当物色。\r\n自言早过许史门，常卖一声偶然得。\r\n雨雪涔涔满寺庭，四图泠落让丹青。\r\n往来睥睨谁比数，十万酬之观者惊。\r\n客还次第阅春夏，坐见岁序寒峥嵘。\r\n王丞来观叹唧唧，亦如我昔初见日。\r\n新诗雌黄多得实，信知君家有摩诘。\r\n我持此图二十年，眼见绿发皆华颠。\r\n许生缩手入黄泉，众史弄笔摩青天。\r\n君家枯松出老翟，颇似破屏有骨骼。\r\n一时所弃愿爱惜，不诬方将有人识。"
        },
        {
            "title": "答王道济寺丞观许道宁山水图",
            "content": "往逢醉许在长安，蛮溪大砚磨松烟。\r\n忽呼绢素翻砚水，久不下笔或经年。\r\n异时踏门闯白首，巾冠攲斜更索酒。\r\n举杯意气欲翻盆，倒卧虚樽将八九。\r\n醉拈枯笔墨淋浪，势若山崩不停手。\r\n数尺江山万里遥，满堂风物冷萧萧。\r\n山僧归寺童子後，渔伯欲渡行人招。\r\n先君笑指溪上宅，鸬鹚白鹭如相识。\r\n许生再拜谢不能，原是天机非笔力。\r\n自言年少眼明时，手挥八幅锦江丝。\r\n赠行卷送张京兆，心知李成是我师。\r\n张公身逐铭旌去，流落不知今主谁。\r\n大梁画肆阅水墨我君盘曹忘揖客。\r\n蛛丝煤尾意昏昏，几年风动人家壁。\r\n雨雪涔涔满寺庭，四图冷落让丹青。\r\n笑酬肆翁十万钱，卷付骑奴市尽倾。\r\n王丞来观皆失席，指点如见初画日。\r\n四时风物入句图，信知君家有摩诘。\r\n我持此图二十年，眼前绿发皆华颠。\r\n许生缩手入黄泉，众史弄笔摩青天。\r\n君家枯松出老翟，风烟枯枝倚崩石。\r\n蠹穿风物皆爱惜，不诬方将有人识。"
        },
        {
            "title": "答檀君送含笑花颂",
            "content": "檀郎惠我花含笑，借问凝情笑阿谁。\r\n一世茫茫走声利，阎公捉定始应知。"
        },
        {
            "title": "答明略并寄无咎",
            "content": "可以忘忧惟有酒，清圣浊贤皆可口。\r\n前日过君饮不多，明日解酲无五斗。\r\n古木清阴丹井栏，夜来凉月屋头还。\r\n论文拨置形骸外，得意相忘樽俎间。\r\n冰壶不可与夏虫飨，秋月不可与俗士赏。\r\n已得樽前两友生，更思一士济阳城。\r\n虽无四至九卿之规画，犹有千秋万岁之真荣。\r\n空名未食太仓米，今作斑衣老莱子。\r\n卿家嗣宗望尔来，不独我闻足音喜。\r\n西风索寞叶初乾，长铗归来亦罢弹。\r\n穷巷蓬蒿深一尺，朱门廉陛高难攀。\r\n吾侪相逢置是事，百世之下仰高山。"
        },
        {
            "title": "答龙门潘秀才见寄",
            "content": "男儿四十未全老，便入林泉真自豪。\r\n明月清风非俗物，轻裘肥马谢儿曹。\r\n山中是处有黄菊，洛下谁家无白醪。\r\n相得秋来常日醉，伊川清浅石楼高。"
        },
        {
            "title": "答李任道谢分豆粥",
            "content": "豆粥能驱晚瘴寒，与公同味更同餐。\r\n安知天上养贤鼎，且作山中煮菜看。"
        },
        {
            "title": "答李康文",
            "content": "才甫经年断来往，逢君车马慰秋思。\r\n幽兰被迳闻风早，薄雾乘空见月迟。\r\n每接雍容端自喜，交无早晚在相知。\r\n深慙借问谈经地，敢屈康成入绛帏。"
        },
        {
            "title": "答黄冕仲索煎双井并简扬休",
            "content": "江夏无双乃吾宗，同舍颇似王安丰。\r\n能浇茗椀湔祓我，风袂欲挹浮丘翁。\r\n吾宗落笔赏幽事，秋月下照澄江空。\r\n家山鹰爪是小草，敢与好赐云龙同。\r\n不嫌水厄幸来辱，寒泉汤鼎听松风，夜堂朱墨小灯笼。\r\n惜无纤纤来捧椀，惟倚新诗可传本。"
        },
        {
            "title": "答和孔常父见寄",
            "content": "孔氏文章冠古今，君家兄弟况南金。\r\n为官落魄人谁问，从骑雍容独见寻。\r\n旅馆别时无宿酒，邮筒开处得新吟。\r\n黄山依旧寒相对，岂有愁思附七林。"
        },
        {
            "title": "答何君表感古冢",
            "content": "墨头万虫地上行，大钧钜冶之化生。\r\n反复生没如车轸，直与岁月为将迎。\r\n至人独解诸物撄，链神含嚼太和精。\r\n不取造化相经营，三天八景遂飞升。\r\n何郎少年毛骨清，天机纯粹气坦平。\r\n子有青简当刊名，应知链修未易成。\r\n一世危脆无坚凝，外慕掩袭真气零。\r\n朝花薄莫不能荣，琳官金书有丹经。\r\n胡不还魂游黄庭，何为临冢惋枯形，使予丹元童子惊。"
        },
        {
            "title": "答德甫弟",
            "content": "鸟啼花发独愁思，怜子三章怨慕诗。\r\n鸿雁双飞弹射下，脊令同病急难时。\r\n功名所在犹争死，意气相须尚不移。\r\n何况极天无以报，林回投璧负婴儿。"
        },
        {
            "title": "翠岩玑禅师真赞",
            "content": "一步一弥勒，一句一释迦。\r\n逢人虽不杀，袖里有青蛇。\r\n是翠岩则二，非翠岩则别。\r\n弥勒下生时，亦作如是说。"
        },
        {
            "title": "粹老家隔帘听琵琶",
            "content": "马卿劝客且无喧，请以侍儿临酒樽。\r\n妆罢黄昏帘隔面，曲终清夜月当轩。\r\n弦弦不乱拨来往，字字如闻人语言。\r\n千古胡沙埋妙手，岂如桃李在中园。"
        },
        {
            "title": "催公静碾茶",
            "content": "雪里过门多恶客，春阴只恼有情人。\r\n睡魔正仰茶料理，急遣溪童碾玉尘。"
        },
        {
            "title": "从张仲谋乞蜡梅",
            "content": "闻君寺後野梅发，香蜜染成宫样黄。\r\n不拟折来遮老眼，欲知春色到池塘。"
        },
        {
            "title": "从王都尉觅千叶梅云已落尽戏作嘲吹笛侍儿",
            "content": "若为可耐昭华得，脱帽看发已微霜。\r\n催尽落梅春已半，更吹三弄乞风光。"
        },
        {
            "title": "从时中乞蒲团",
            "content": "扑屋阴风雪作团，织蒲投我最宜寒。\r\n君当自致青云上，快取金狨覆马鞍。"
        },
        {
            "title": "从时中乞薄团",
            "content": "织蒲投我最宜寒，正欲阴风雪作团。\r\n方竹火炉趺坐稳，何如矍铄跨征鞍。"
        },
        {
            "title": "从人求花",
            "content": "舍南舍北勃姑啼，体中不佳阴雨垂。\r\n欲向黄梅问消息，背阴合有两三枝。"
        },
        {
            "title": "从丘十四借韩文二首",
            "content": "中有先君手泽，丹铅点勘书诗。\r\n莫惜借行千里，他日还君一鸱。"
        },
        {
            "title": "从丘十四借韩文二首",
            "content": "吏部文章万世，吾求善本编窥。\r\n散帙云窗棐几，同安得见丘迟。"
        },
        {
            "title": "从陈季张求竹竿引水入厨",
            "content": "井边分水过寒厅，斩竹南溪仗友生。\r\n来酿百壶春酒味，怒流三峡夜泉声。\r\n能令官舍庖厨洁，未减君家风月清。\r\n挥斧直须轻放手，却愁食实凤凰惊。"
        },
        {
            "title": "从斌老乞苦筍",
            "content": "南园苦箸味胜肉，箨龙称冤莫采录。\r\n烦君更致苍玉束，明日风雨皆成竹。"
        },
        {
            "title": "次韵子真会灵源庙池亭",
            "content": "系马著堤柳，置酒临魏城。\r\n人贤心故乐，地旷眼为明。\r\n十年风烟散，邂逅集此亭。\r\n悲欢更世故，谈话及平生。\r\n折腰督邮前，勉强不见情。\r\n世味曾淡薄，心源留粹精。\r\n晴云有高意，阔水无湍声。\r\n谁言王安丰，定识阮东平。"
        },
        {
            "title": "次韵子瞻子由题憩寂图二首",
            "content": "龙眠不似虎头痴，笔妙天机可并时。\r\n苏仙漱墨作苍石，应解种花开此诗。"
        },
        {
            "title": "次韵子瞻子由题憩寂图二首",
            "content": "松寒风雨石骨瘦，法窟寂寥僧定时。\r\n李侯有句不肯吐，淡墨写出无声诗。"
        },
        {
            "title": "次韵子瞻赠王定国",
            "content": "远志作小草，蛙衣生陵屯。\r\n但为居移气，其实何足言。\r\n名下难为人，丑好随手翻。\r\n百年炊未熟，一垤蚁追奔。\r\n夏日蓬山永，戎葵茂墙藩。\r\n王子吐佳句，如茧丝出盆。\r\n风姿极洒落，云气画罍樽。\r\n属有补衮章，自当宠频烦。\r\n鄙夫无他能，上车问寒温。\r\n惟思穷山去，抱犊长儿孙。"
        },
        {
            "title": "次韵子瞻与舒尧文祷雪雾猪泉唱和",
            "content": "老农年饥望人腹，想见四溟森雨足。\r\n林回投璧负婴儿，岂闻烹儿翁不哭。\r\n未论万户无炊烟，蛛丝蜗涎经杼轴。\r\n使君闵雪无肉味，煮饼青蒿下盐菽。\r\n岂云剪爪宜侵肌，霜不杀草仍故绿。\r\n幽灵奰贔西山雾，牲肥酒香神未渎。\r\n得微往从董父餐，宁当罪系葛陂渊。\r\n卜择祠官齐博士，暴露致告苍崖颠。\r\n请天行泽不汲汲，尔亦枯鱼过河泣。\r\n生鹅斩颈血未乾，风马云车坐相及。\r\n百里旌旗洒玉花，使君义动龙蛇蛰。\r\n老农欢喜有春事，呼儿饭牛理蓑笠。\r\n博士勿叹从公疲，明年麦饭滑流匙。"
        },
        {
            "title": "次韵子瞻以红带寄王宣义",
            "content": "参军但有四立壁，初无临江千木奴。\r\n白头不是折腰具，桐帽棕鞵称老夫。\r\n沧江鸥鹭野心性，阴壑虎豹雄牙须。\r\n鷫鷞作裘初服在，猩血染带邻翁无。\r\n昨来杜鹃劝归去，更待把酒听提壶。\r\n当今人材不乏使，天上二老须人扶。\r\n儿无饱饭尚勤书，妇无复褌且著襦。\r\n社瓮可漉溪可渔，更问黄鸡肥与癯。\r\n林间醉著人伐木，犹梦官下闻追呼。\r\n万钉围腰莫爱渠，富贵安能润黄垆。"
        },
        {
            "title": "次韵子瞻武昌西山",
            "content": "漫郎江南酒隐处，古木参天应手栽。\r\n石坳为尊酌花鸟，自许作鼎调盐梅。\r\n平生四海苏太史，酒浇不下胸崔嵬。\r\n黄州副使坐闲散，谏疏无路通银台。\r\n鹦鹉洲前弄明月，江妃起舞袜生埃。\r\n次山醉魂招彷佛，步入寒溪金碧堆。\r\n洗湔尘痕饮嘉客，笑倚武昌江作罍。\r\n谁知文章照今古，野老争席渔争隈。\r\n邓公勒铭留刻画，刳剔银钩洗绿苔。\r\n琢磨十年烟两晦，摸索一读心眼开。\r\n谪去长沙忧鵩入，归来杞国痛天摧。\r\n玉堂却对邓公直，北门换仗听风雷。\r\n山川悠远莫浪许，富贵峥嵘今鼎来。\r\n万壑松声如在耳，意不及此文生哀。"
        },
        {
            "title": "次韵子瞻题无咎所得与可竹二首粥字韵戏嘲无",
            "content": "地下文夫子，风流绝此人。\r\n能和晚烟色，幻出岁寒身。\r\n马鬣松成拱，鹅溪墨尚新。\r\n应怀斲泥手，去作主林神。"
        },
        {
            "title": "次韵子瞻题无咎所得与可竹二首粥字韵戏嘲无",
            "content": "十字供笼饼，一水试茗粥。\r\n忽忆故人来，壁间风动竹。\r\n舍前粲戎葵，舍後荒苜蓿。\r\n此郎如竹瘦，十饭九不肉。"
        },
        {
            "title": "次韵子瞻题郭熙画秋山",
            "content": "黄州逐客未赐环，江南江北饱看山。\r\n玉堂卧对郭熙画，发兴已在青林间。\r\n郭熙官画但荒远，短纸曲折开秋晚。\r\n江村烟外雨脚明，归雁行边余叠巘。\r\n坐思黄柑洞庭霜，恨身不如雁随阳。\r\n熙今头白有眼力，尚能弄笔映窗光。\r\n画取江南好风日，慰此将老镜中发。\r\n但熙肯画宽作程，十日五日一水石。"
        },
        {
            "title": "从舅氏李公择将抵京辅以归江南初自淮之西犹",
            "content": "归心摇摇若秋带，哀操切切如蝉吟。\r\n百年双鬓欲俱白，千里一书真万金。"
        },
        {
            "title": "次韵子瞻送穆父二绝",
            "content": "谪官犹得住蓬莱，抱牍人稀书卷开。\r\n张敞怃眉应急召，董宣强项莫低回。"
        },
        {
            "title": "次韵子瞻送穆父二绝",
            "content": "渺然今日望人材，每见紫芝眉宇开。\r\n又触惠文江海去，悚帆谁与挽令回。"
        },
        {
            "title": "次韵子瞻送李廌",
            "content": "骥子堕地追风日，未试千里谁能识。\r\n习之实录葬皇祖，斯文如女有正色。\r\n今年持橐佐春官，遂失此人难塞责。\r\n虽然一哄有奇偶，博悬于投不在德。\r\n君看巨浸朝百川，此岂有意潢潦前。\r\n愿为雾豹怀文隐，莫爱风蝉蜕骨仙。"
        },
        {
            "title": "次韵子瞻送顾子敦河北都运二首",
            "content": "今代顾虎头，骨相自雄伟。\r\n不令长天宫，亦合丞御史。\r\n能贫安四壁，无愠可三已。\r\n昨来立清班，国士相顾喜。\r\n何因将使节，风日按千里。\r\n汲黯不居中，似非朝廷美。\r\n太任录万事，御坐留谏纸。\r\n发政恐伤民，天步薄冰履。\r\n苍生忧其鱼，南亩多被水。\r\n公行图安集，信目勿信耳。"
        },
        {
            "title": "次韵子瞻送顾子敦河北都运二首",
            "content": "儒者给事中，顾公甚魁伟。\r\n经明往行河，商略颇应史。\r\n劳人又费乏，国计安能已。\r\n成功渠有命，得人斯可喜。\r\n似闻阻饥余，恶少惊邑里。\r\n启钥探珠金，夺怀取姝美。\r\n部中十盗发，一二书奏纸。\r\n西连魏三河，东尽齐四履。\r\n此岂小事哉，何但行治水。\r\n使民皆农桑，乃是真儒耳。"
        },
        {
            "title": "次韵子瞻书黄庭经尾付蹇道士",
            "content": "琅函绛简蕊珠篇，寸田尺宅可蕲仙。\r\n高真接手玉宸前，女丁来谒粲六妍。\r\n金龠闭欲形完坚，万物荡尽正秋天。\r\n使形如是何尘缘，苏李笔墨妙自然。\r\n万灵拱手书已传，传非其人恐飞骞。\r\n当付骊龙藏九渊，蹇侯奉告请周旋，纬萧探手我不眠。"
        },
        {
            "title": "次韵子瞻和王子立风雨败书屋有感",
            "content": "妇翁不可挝，王郎非娇客。\r\n十年为从学，苦淡共陻厄。\r\n燕雀嗤鸿渐，犬羊睨麟获。\r\n遇逢泾渭分，昨梦春冰释。\r\n平生五车书，才吐二三策。\r\n已作谤薰天，金朱果何益。\r\n君穷一窗下，风雨更削迹。\r\n诗工知学进，词苦见意迫。\r\n俗情傲秦赘，妇舍不暖席。\r\n南冶从东家，不闻被嘲剧。\r\n师儒并世难。\r\n日月过箭疾。\r\n公今未有田，把笔耕六籍。"
        },
        {
            "title": "次韵子瞻春菜",
            "content": "北方春蔬嚼冰雪，妍暖思采南山蕨。\r\n韭苗水饼姑置之，苦菜黄鸡羹糁滑。\r\n蓴丝色紫菰首白，蒌蒿芽甜蔊头辣。\r\n生葅入汤翻手成，芼以姜橙夸缕抹。\r\n惊雷菌子出万钉，白鹅截掌鳖解甲。\r\n琅玕森深未飘箨，软炊香秔煨短茁。\r\n万钱自是宰相事，一饭且从吾党说。\r\n公如端为苦笋归，明日青衫诚可脱。"
        },
        {
            "title": "次韵子由绩溪病起被召寄王定国",
            "content": "种萱盈九畹，苏子忧国病。\r\n炎蒸卧百战，山立有余劲。\r\n斯人廊庙器，不合从远屏。\r\n江湖摇归心，毛发侵老境。\r\n艰难喜归来，如晴月生岭。\r\n仍怀阻归舟，风水蛟鳄横。\r\n补衮谏官能，用儒吾道盛。\r\n上书诋平津，蠹藁初记省。\r\n至今民社计，非事颊舌竞。\r\n方来立本朝，献纳继晨暝。\r\n人材包新旧，王度济宽猛。\r\n必开曲突谋，满慰倾耳听。\r\n斯文吕与张，泉下亦苏醒。\r\n天聪四门辟，国势九鼎定。\r\n身得遭太平，分甘守闲冷。\r\n天津十年面，想见颀而整。\r\n何时及国门，休暇过煮茗。\r\n烧灯留夜语，鸿雁看对影。\r\n但恐张罗地，颇复多造请。\r\n维此礼部公，寒泉甃旧井。\r\n谪去久羸瓶，召还汲修绠。\r\n太任决斋宫，陛下天统庆。\r\n日月进亨衢，经纬寒耿耿。\r\n西走已和戎，南迁无哀郢。\r\n谁言两逐臣，朝辔天街并。\r\n王子窜炎洲，万死保躯命。\r\n还家颊故红，信亦抱渊静。\r\n税屋待车音，扫门亲帚柄。\r\n行当怀书传，载酒求是正。\r\n端如尝橄榄，苦过味方永。"
        },
        {
            "title": "次韵周法曹游青原山寺",
            "content": "市声故在耳，一原谢尘埃。\r\n乳窦响钟磬，翠峰丽昭回。\r\n俯看行磨蚁，车马度城隈。\r\n水犹曹溪味，山自思公开。\r\n浮图涌金碧，广厦构坏材。\r\n蝉蜕三百年，至今猿鸟哀。\r\n祖印平如水，有句非险崖。\r\n心花照十方，初不落梯阶。\r\n我行暝托宿，夜雨滴华榱。\r\n残僧四五辈，法筵叹尘埋。\r\n石头麟一角，道价直九垓。\r\n庐陵米贵贱，传与後人猜。\r\n晓跻上方上，秋塍乱萁荄。\r\n寒藤上老木，龙蛇委筋骸。\r\n鲁公大字石，笔势欲崩摧。\r\n德人曩来游，颇有嘉客陪。\r\n忆当拥旌旗，千骑相排豗。\r\n且复歌舞随，丝竹写烦哇。\r\n事如飞鸿去，名与南斗偕。\r\n松竹吟高丘，何时便能来。\r\n回首翠微合，于役王事催。\r\n猿鹤一日雅，重来尚徘徊。"
        },
        {
            "title": "次韵周德夫经行不相见之诗",
            "content": "春风倚樽俎，缘发少年时。\r\n酒胆大如斗，当时淮海知。\r\n醉眼概九州，何尝识忧悲。\r\n看云飞翰墨，秀句咏蛛丝。\r\n乐如同队鱼，游泳清水湄。\r\n波涛攸相失，岁月秣马驰。\r\n客事走京洛，乡贡趋礼闱。\r\n艰难思一臂，讲学抱群疑。\r\n邂逅无因得，君居天南陲。\r\n谁言井里，坐忽枉故人诗。\r\n清如秋露蝉，高柳噫衰迟。\r\n感叹各头白，民生竟自痴。\r\n过门不我见，宁复论前期。\r\n杯酒良难必，况望功名垂。\r\n吉守乡丈人，政成犬生氂。\r\n绿柳阴铃阁，红莲媚官池。\r\n开轩纳日月，高会无吏讥。\r\n琵琶二十四，明妆百骑随。\r\n为公置乐饮，才可慰路岐。\r\n矧公妙顾曲，调笑才不羁。\r\n幕中佳少年，多欲从汝嬉。\r\n人事喜乖牾，会莫把一卮。\r\n朝云高唐观，客枕劳梦思。\r\n主翁悲琴瑟，生憎见蛾眉。\r\n君亦晚坎坷，有句怨弃遗。\r\n夜光暗投人，所向蒙诋嗤。\r\n相思秋日黄，西岭含半规。\r\n老矣失少味，尚能诗酒为。\r\n忽解扁舟下，何年复来兹。\r\n寄声缓行李，激箭无由追。"
        },
        {
            "title": "次韵仲车因娄行父见寄之什",
            "content": "前朝老诸生，大半正邱首。\r\n投荒万里归，烦公问健否。\r\n往时望江宰，今为夏津吏。\r\n他日可教之，玉音尚无弃。"
        },
        {
            "title": "次韵子高即事",
            "content": "诗礼不忘它日问，文章未觉古人疏。\r\n青云自致屠龙学，白首同归种树书。\r\n绿叶青阴啼鸟下，游丝飞絮落花余。\r\n无因常得杯中物，愿作鸱夷载属车。"
        },
        {
            "title": "次韵仲车为元达置酒四韵",
            "content": "射阳三万家，莫贵徐公门。\r\n谁能拜床前，况乃共酒尊。\r\n惟此酒中趣，难为醒者论。\r\n盗卧月皎皎，鸡鸣雨昏昏。"
        },
        {
            "title": "次韵中玉早梅二首",
            "content": "折得寒香不露机，小窗斜日两三枝。\r\n罗帷翠幕深调护，已被游蜂圣得知。"
        },
        {
            "title": "次韵中玉早梅二首",
            "content": "梅蘂争先公不嗔，知公家有似梅人。\r\n何时各得自由去，相逐扬州作好春。"
        },
        {
            "title": "次韵稚川",
            "content": "平生万里兴，敛退著寸尺。\r\n向来类窃鈇，少日已争席。\r\n曩过招提饭，惬当易为适。\r\n食鲑如举士，名下无遗索。\r\n谈余天雨花，茶罢风生腋。\r\n谁言尘土中，有此坐上客。\r\n言前倾许可，胸次开堛塞。\r\n同是蠹鱼痴，还归理编册。\r\n长安千门雪，蟹黄熊有白。\r\n更约载酒行，无为守岑寂。"
        },
        {
            "title": "次韵知命永和道中",
            "content": "灵骨閟金鏁，梵宫超玉绳。\r\n道人住香火，独先开净行。\r\n呼船久无人，月沉河汉倾。\r\n虚舟不受怒，故在蓼汉横。"
        },
        {
            "title": "次韵中玉水仙花二首",
            "content": "淤泥解作白莲藕，粪坏能开黄玉花。\r\n可惜国香天不管，随缘流落小民家。"
        },
        {
            "title": "次韵知命入青原山口",
            "content": "坑路羊肠绕，稻田棋局方。\r\n林间塔余寸，风外竹斜行。\r\n吠客犬反走，惊人鸟坌忙。\r\n山形与祖印，岑绝两相当。"
        },
        {
            "title": "次韵正仲三丈自衡山返命舍驿过外舅师厚赠答",
            "content": "昏昏市井气，呫呫儿女语。\r\n禽喧声百种，春作事万绪。\r\n人间鸡黍期，天上德星聚。\r\n乖离略十年，发白齿龃龉。\r\n太史祷衡丘，佐王用貔虎。\r\n子云免大夫，草玄空自苦。\r\n人生只尔是，付与瓮头醑。"
        },
        {
            "title": "次韵中玉水仙花二首",
            "content": "借水开花自一奇，水沈为骨玉为肌。\r\n暗香已压酴醾倒，只比寒梅无好枝。"
        },
        {
            "title": "次韵召之才将流民过悬帛岭均田",
            "content": "独贤从是出荒城，下马携筇上石层。\r\n幽洞寻花疑阮肇，断崖长啸想孙登。\r\n欲超浮世挂冠绂，未决重云抚剑棱。\r\n经雨晓烟寒索寞，顺风樵叟震碐磳。\r\n山形春到添高秀，瀑溜冰消转沸腾。\r\n行有流移携襁褓，坐看憔悴拾薪蒸。\r\n素餐每愧斯民病，改作常为法吏绳。\r\n官小责轻须自慰，得逢佳处几人曾。"
        },
        {
            "title": "次韵章禹直开元寺观画壁兼简李德素",
            "content": "丹青古藏壁，风雨饱侵食。\r\n拂尘开藻鉴，志士泪沾臆。\r\n灵山远飞来，不可以智测。\r\n龙神湛回向，拥卫立剑戟。\r\n依稀吴生手，旌旆略可识。\r\n鸿蒙插楼殿，毫发数动植。\r\n广林瞻二圣，有众拱万亿。\r\n飞行凑六合，揽取著一席。\r\n人人开生面，绝妙推心得。\r\n李侯天机深，指点目所及。\r\n三生石上梦，天乐鸣我侧。\r\n幽寻前日事，晦明忽复易。\r\n章生南溟鹏，笼槛锁六翮。\r\n能同寂寞游，浊酒聊放适。\r\n西风叶萧萧，蟋蟀依墙壁。\r\n家无万金产，四邻碪声急。\r\n藜羹傲鼎食，蓝缕亦山立。\r\n并船有歌姝，粉白眉黛黑。\r\n期公开颜笑，醉语杂翰墨。\r\n不须谈俗事，秖令人气塞。"
        },
        {
            "title": "次韵章禹直魏道辅赠答之诗",
            "content": "我老倦多故，心期马少游。\r\n愿为春眠蚕，吐丝自绸缪。\r\n翩翩魏公子，阅世无全牛。\r\n吹嘘鼓万物，领袖倾九流。\r\n昨来怀白璧，往撼西诸侯。\r\n中丞文武将，良非卫霍侔。\r\n誓开河源地，画作禹贡州。\r\n壮士捐躯死，鲸鲵尚吞舟。\r\n客心无一寸，草食随百忧。\r\n故人道旧语，末路非前筹。\r\n重来滕王阁，枫叶江上秋。\r\n章子饱径术，赋诗如曹刘。\r\n太学得虚名，权势殊未尤。\r\n祸机发无妄，对吏抵抢头。\r\n遇逢椎鼓赦，帝泽万邦休。\r\n章江三年拘，解装买莫愁。\r\n丽姬泣又悔，生故难豫谋。\r\n邂逅识面晚，困穷理相收。\r\n夜语倒樽酒，参旌偃风旒。\r\n两公但取醉，古今共高丘。"
        },
        {
            "title": "次韵张仲谋过酺池寺斋",
            "content": "十年醉锦幄，酴醾照金沙。\r\n攲眠春风底，不去留君家。\r\n是时应门儿，紫兰茁其芽。\r\n只今将弟妹，嬉戏牵羊车。\r\n忽书满窗纸，整整复斜斜。\r\n平生悲欢事，头绪乱如麻。\r\n苟禄无补报，几成来食嗟。\r\n喜君崇名节，青云似有涯。\r\n我梦江湖去，钓船刺芦花。\r\n江滨开园宅，畦蔗莳朵柤。\r\n梦惊如昨日，炊玉京困华。\r\n公来或藜羹，爱我不疵瑕。\r\n深念烦乡里，忍穷禁贷赊。\r\n夜谈帘幕冷，霜月动金蛇。\r\n即是桃李月，春虫语交加。\r\n我亦无酒饮，一室可盘蜗。\r\n要公共文字，朱墨勘舛差。\r\n非复少年日，声名取嫮姱。\r\n诸阮有二妙，能诗定自嘉。\r\n何时来煮饼，蟹眼试官茶。"
        },
        {
            "title": "次韵张询斋中晚春",
            "content": "学古编简残，怀人江湖永。\r\n非无车马客，心远境亦静。\r\n挽蔬夜雨畦，煮茗寒泉井。\r\n春去不窥园，黄鹂颇三请。\r\n立朝无物望，补外傥天幸。\r\n想乘沧浪船，濯发曦翠岭。"
        },
        {
            "title": "次韵张秘校喜雪三首",
            "content": "巷深朋友稀来往，日晏儿童不扫除。\r\n雪里正当梅腊尽，民饥可待麦秋无。\r\n寒生短棹谁乘兴，光入疏棂我读书。\r\n官冷无人供美酒，何时却得步兵厨。"
        },
        {
            "title": "次韵子瞻和子由观韩干马因论伯画天马",
            "content": "于阗花骢龙八尺，看云不受络头丝。\r\n西河骢作蒲萄锦，双瞳夹镜耳卓锥。\r\n长楸落日试天步，知有四极无由驰。\r\n电行山立气深稳，可耐珠鞯白玉羁。\r\n李侯一顾叹绝足，领略古法生新奇。\r\n一日真龙入图画，在坰群雄望风雌。\r\n曹霸弟子沙苑丞，喜作肥马人笑之。\r\n李侯论干独不尔，妙画骨相遗毛皮。\r\n翰林评书乃如此，贱肥贵瘦渠未知。\r\n况我平生赏神骏，僧中云是道林师。"
        },
        {
            "title": "次韵张秘校喜雪三首",
            "content": "落月烟沙静渺然，好风吹雪下平田。\r\n琼瑶万里酒增价，桂玉一炊人少钱。\r\n学子已占秋食麦，广文何憾客无毡。\r\n睡余强起还诗债，腊里春初未隔年。"
        },
        {
            "title": "次韵张昌言给事喜雨",
            "content": "三雨全清六合尘，诗翁喜雨句凌云。\r\n垤漂战蚁余追北，柱击乖龙有裂文。\r\n减去鲜肥忧玉食，遍宗河岳起炉薰。\r\n圣功惠我丰年食，未有涓埃可报君。"
        },
        {
            "title": "次韵曾子开舍人游藉田载荷花归",
            "content": "维王调玉烛，时夏雨我田。\r\n壁挂苍龙骨，溜渠故溅溅。\r\n三推劝根本，百谷收皂坚。\r\n官司极斋明，崇丘见升烟。\r\n系马西门柳，忆听去夏蝉。\r\n剥芡珠走盘，钓鱼柳贯鲜。\r\n扫堂延枕簟，公子气翩翩。\r\n自尔欲继往，阻心如壅泉。\r\n紫微乐暇日，披襟咏风涟。\r\n红妆倚荷盖，水镜写明蠲。\r\n美物亦有实，剪房助加笾。\r\n珠宫紫贝阙，足此水府仙。\r\n郁郁冠盖宅，追奔易雕年。\r\n能从物外赏，真是区中贤。\r\n仍闻载後乘，笼烛照婵娟。"
        },
        {
            "title": "次韵曾都曹喜雨",
            "content": "水旱国代有，人神理本通。\r\n偏雩祠小大，敢指蜺雌雄。\r\n地厌焚惔极，天回顾盼中。\r\n蛟龙起乖卧，星斗晦澄空。\r\n云挟雷声走，江翻电脚红。\r\n宠光归稼穑，滴沥在梧桐。\r\n詖讼犹相及，时霖恐未丰。\r\n洁斋蕲得岁，同病托诸公。"
        },
        {
            "title": "次韵元翁从王夔玉借书",
            "content": "为吏三年弄文墨，草莱心径失耕锄。\r\n常思天下无双祖，得读人间未见书。\r\n公子藏山真富有，小儒扪腹正空虚。\r\n何时管钥人吾手，为理签题扑蠹鱼。"
        },
        {
            "title": "次韵元实病目",
            "content": "道人尝恨未灰心，儒士苦爱读书眼。\r\n要须玄览照镜空，莫作白鱼钻蠹简。\r\n阅人朦胧似有味，看字昏涩尤宜懒。\r\n范侯年少百夫雄，言行一一无可柬。\r\n看君眸子当了然，乃称胸次常坦坦。\r\n如何有物食明月，泪睫陨珠衣袖满。\r\n金篦刮膜会有时，汤熨取快术诚短。\r\n君不见岳头懒瓒一生禅，鼻涕垂颐渠不管。"
        },
        {
            "title": "次韵张秘校喜雪三首",
            "content": "满城楼观玉阑干，小雪晴时不共寒。\r\n润到竹根肥腊笋，暖开蔬甲助春盘。\r\n眼前多事观游少，胸次无忧酒量宽。\r\n闻说压沙梨己动，会须鞭马蹋泥看。"
        },
        {
            "title": "次韵元日",
            "content": "会朝四海登图籍，绛阙清都想盛容。\r\n春色已知回寸草，霜威从此霁寒松。\r\n饮如嚼蜡初忘味，事与浮云去绝踪。\r\n四十九年蘧伯玉，圣人门户见重重。"
        },
        {
            "title": "次韵元礼春怀十首",
            "content": "闻道邻家有酒缾，三更不卧叩柴扃。\r\n我身便是鸱夷榼，肯学离骚要独醒。"
        },
        {
            "title": "次韵元礼春怀十首",
            "content": "冉冉光阴花柳场，红飘紫落便荐黄。\r\n都无畔岸随风去，却是游丝意思长。"
        },
        {
            "title": "次韵元礼春怀十首",
            "content": "老杜当年鬓发华，尚言春到酒须赊。\r\n不堪诗思相料理，恼乱街头卖酒家。"
        },
        {
            "title": "次韵元礼春怀十首",
            "content": "穿花蹴踏千秋索，挑菜嬉游二月晴。\r\n已被风光催我老，懒随儿辈遶春城。"
        },
        {
            "title": "次韵元礼春怀十首",
            "content": "春风也似江南早，梅与辛夷斗著花。\r\n自是无言桃李晚，莫嗔榆柳更萌芽。"
        },
        {
            "title": "次韵元礼春怀十首",
            "content": "春来问字有谁过，颇觉闲销日月多。\r\n醉里乾坤知酒圣，贫中风物似诗魔。"
        },
        {
            "title": "次韵元礼春怀十首",
            "content": "久无长者回车辙，仲蔚门墙映野蒿。\r\n稍觉春衣生虮虱，南窗晴日照爬搔。"
        },
        {
            "title": "次韵元礼春怀十首",
            "content": "故园春色常年早，红紫知他破几苞。\r\n压帽花枝如可折，折花手版直须抛。"
        },
        {
            "title": "次韵元礼春怀十首",
            "content": "渐老春心不可言，亦如琴意在无弦。\r\n新花准拟千场醉，美酒经营一百船。"
        },
        {
            "title": "次韵元礼春怀十首",
            "content": "春心分付酒杯销，勿为浮云妄动摇。\r\n试觅金张池馆问，几人能插侍中貂。"
        },
        {
            "title": "次韵雨丝云鹤二首",
            "content": "几片云如薛公鹤，精神态度不曾齐。\r\n安知陇鸟樊笼密，便觉南鹏羽翼低。\r\n风散又成千里去，夜寒应上九天栖。\r\n坐来改变如苍狗，试欲挥毫意自迷。"
        },
        {
            "title": "次韵雨丝云鹤二首",
            "content": "烟云杳霭合中稀，雾雨空蒙密更微。\r\n园客茧丝抽万绪，蛛蝥网面罩群飞。\r\n风光错综天经纬，草木文章帝杼机。\r\n愿染朝霞成五色，为君王补坐朝衣。"
        },
        {
            "title": "次韵游景叔闻洮河捷报寄诸将四首",
            "content": "遥知一炬绝河津，生缚青宜不动尘。\r\n付与山河印如斗，忍为鼠子腹心人。"
        },
        {
            "title": "次韵游景叔闻洮河捷报寄诸将四首",
            "content": "汉得洮州箭有神，斩关禽敌不逡巡。\r\n将军快上屯田计，要纳降胡十万人。"
        },
        {
            "title": "次韵游景叔闻洮河捷报寄诸将四首",
            "content": "中原日月九夷知，不用禽胡衅鼓旗。\r\n更向天阶舞干羽，降书剩破一年迟。"
        },
        {
            "title": "次韵寅庵四首",
            "content": "未怪穷山寂寞居，此情常与世情疏。\r\n谁家生计无闲地，太半归来已白须。\r\n不用看云眠永日，会思临水寄双鱼。\r\n公私逋负田园薄，未至妨人作乐无。"
        },
        {
            "title": "次韵寅庵四首",
            "content": "兄作新庵接旧居，一原风物萃庭隅。\r\n陆机招隐方传洛，张翰思归正在吴。\r\n五斗折腰惭仆妾，几年合眼梦乡闾。\r\n白云行处应垂泪，黄犬归时早寄书。"
        },
        {
            "title": "次韵游景叔闻洮河捷报寄诸将四首",
            "content": "千仞溪中石转雷，汉家万骑捣虚回。\r\n定知献马胡雏入，看即称觞都护来。"
        },
        {
            "title": "次韵寅庵四首",
            "content": "四时说尽庵前事，寄远如开水墨图。\r\n略有生涯如谷口，非无卜肆在成都。\r\n旁篱榛栗供宾客，满眼云山奉燕居。\r\n闲与老农歌帝力，年丰村落罢追胥。"
        },
        {
            "title": "次韵益修四弟",
            "content": "霜晚菊未花，节物亦可嘉。\r\n欣欣登高侣，畏雨占暮霞。\r\n楚人酝菉豆，轻碧自相夸。\r\n老夫不举酒，咽嗽鸣两车。\r\n良辰与美景，客至但成嗟。"
        },
        {
            "title": "次韵杨明叔四首",
            "content": "匹士能光国，三孱不满隅。\r\n窃观今日事，君与古人俱。\r\n气类莺求友，精诚石望夫。\r\n雷门震惊手，待汝一援桴。"
        },
        {
            "title": "次韵寅庵四首",
            "content": "大若塘边擉网鱼，小桃源口带经锄。\r\n诗催孺子成鸡栅，茶约邻翁掘芋区。\r\n苦楝狂风寒彻骨，黄梅细雨润如酥。\r\n此时睡到日三丈，自起开关招酒徒。"
        },
        {
            "title": "次韵杨明叔四首",
            "content": "全德备万物，大方无四隅。\r\n身随腐草化，名与太山俱。\r\n道学归吾子，言诗起老夫。\r\n无为蹈东海，留作济川桴。"
        },
        {
            "title": "次韵杨明叔四首",
            "content": "道常无一物，学要反三隅。\r\n喜与嗔同本，嗔时喜自俱。\r\n心随物作宰，人谓我非夫。\r\n利用兼精义，还成到岸桴。"
        },
        {
            "title": "次韵杨明叔四首",
            "content": "鱼去游濠上，鴞来止坐隅。\r\n吉凶终我在，忧乐与生俱。\r\n决定不是物，方名大丈夫。\r\n今观由也果，老子欲乘桴。"
        },
        {
            "title": "次韵杨明叔见饯十首",
            "content": "老作同安守，蹇足信所便。\r\n胸中无水镜，敢当吏部铨。\r\n恨此虚名在，未脱世纠缠。\r\n梦作白鸥去，江南水如天。"
        },
        {
            "title": "次韵杨明叔见饯十首",
            "content": "松柏生涧壑，坐阅草木秋。\r\n金石在波中，仰看万物流。\r\n抗脏自抗脏，伊优自伊优。\r\n但观百岁後，传者非公侯。"
        },
        {
            "title": "次韵杨明叔见饯十首",
            "content": "虚心观万物，险易极变态。\r\n皮毛剥落尽，惟有真实在。\r\n侍中乃珥貂，御史则冠豸。\r\n照影或可羞，短蓑钓寒濑。"
        },
        {
            "title": "次韵杨明叔见饯十首",
            "content": "元之如砥柱，大年若霜鹗。\r\n王杨立本朝，与世作郛郭。\r\n观公有胆气，自可继前作。\r\n丈夫存远大，胸次要落落。"
        },
        {
            "title": "次韵杨明叔见饯十首",
            "content": "山围少天日，狐鬼能作妖。\r\n睒闪载一车，猎人用鸣枭。\r\n小智窘流俗，蹇浅不能超。\r\n安得万里沙，晴天看射鵰。"
        },
        {
            "title": "次韵杨明叔见饯十首",
            "content": "桑舆金石交，既别十日雨。\r\n子舆裹饭来，一笑相告语。\r\n杨子果箪瓢，诸公不能举。\r\n傥可从我归，沙头驻鸣橹。"
        },
        {
            "title": "次韵杨明叔见饯十首",
            "content": "清静草玄学，西京有子云。\r\n太尉死宗社，大鸟泣其坟。\r\n寂寞向千载，风流被仍昆。\r\n富贵何足道，圣处要策勋。"
        },
        {
            "title": "次韵杨明叔见饯十首",
            "content": "事随世滔滔，心欲自得得。\r\n杨君为己学，度越流辈百。\r\n坐扪故衣虱，垢袜春汗黑。\r\n睥睨纨袴儿，可饮三斗墨。"
        },
        {
            "title": "次韵杨明叔见饯十首",
            "content": "杨君清渭水，自流浊泾中。\r\n今年贫到骨，豪气似元龙。\r\n男儿生世间，笔端吐白虹。\r\n何事与秋萤，争光蒲苇丛。"
        },
        {
            "title": "次韵杨君全送春花",
            "content": "化工能斡大钧回，不得东君花不开。\r\n谁道纤纤绿窗手，磨刀剪彩唤春来。"
        },
        {
            "title": "次韵杨君金送酒",
            "content": "扶衰却老世无方，惟有君家酒未尝。\r\n秋入园林花老眼，茗搜文字响枯肠。\r\n醡头夜雨排檐滴，杯面春风绕鼻香。\r\n不待澄清遣分送，定知佳客对空觞。"
        },
        {
            "title": "次韵徐仲车喜董元达访之作南郭篇四韵",
            "content": "董侯从军来，意望名不朽。\r\n款门拜徐公，在德不在酒。\r\n徐公虽避俗，对客辄粲然。\r\n耳不闻世事，时诵陶令篇。"
        },
        {
            "title": "次韵徐文将至国门见寄二首",
            "content": "千头剖蚌明珠熟，百尺垂丝鱠缕长。\r\n柳下石门君有此，可能冲雪厌清凉。"
        },
        {
            "title": "次韵徐文将至国门见寄二首",
            "content": "槐催举子作花黄，来食邯郸道上粱。\r\n便欲扫床悬麈尾，正愁喘月似灯光。"
        },
        {
            "title": "次韵谢子高读渊明传",
            "content": "枯木嵌空微暗淡，古器虽在无古弦。\r\n袖中正有南风手，谁为听之谁为传。\r\n风流岂落正始後，甲子不数义熙前。\r\n一轩黄菊平生事，无酒令人意缺然。"
        },
        {
            "title": "次韵谢外舅食驴肠",
            "content": "垂头畏庖丁，趋死尚能鸣。\r\n说以雕俎乐，甘言果非诚。\r\n生无千金辔，死得五鼎烹。\r\n祸胎无肠胃，杀身和椒橙。\r\n春风都门道，贯鱼百十并。\r\n骑奴吹一吷，驵骏不敢争。\r\n物材苟当用，何必渥洼生。\r\n忽思麒麟楦，突兀使人惊。"
        },
        {
            "title": "次韵谢外舅病不能拜复官夏雨眠起之什",
            "content": "丈人养痾卧，此道取众弃。\r\n强饭尚可饱，力田苦常匮。\r\n欲从群儿嬉，出语不妩媚。\r\n轩窗坐风凉，编简勘遗坠。\r\n自安井无禽，未叹旅焚次。\r\n夏暑极阳功，时霖作阴事。\r\n呼儿疏孳畦，植杖按瓜地。\r\n南山云气佳，北极冕旒邃。\r\n自欣须发白，得见衣裳治。\r\n山林收枯槁，草木洗憔悴。\r\n舐痔以车来，探珠遭龙睡。\r\n腹便时蒙嘲，身退得自恣。\r\n伊优无下僚，肮脏谢高位。\r\n谁能领斯会，好在漆园吏。"
        },
        {
            "title": "次韵谢借观五老图",
            "content": "五老天然一会闲，太平时节振儒冠。\r\n相君于理回天诏，辅国驱夷立寒桓。\r\n妖术图奸梁木坏，党碑雷震雹冰寒。\r\n丹心忠厚来安泰，惠泽垂流仰止看。"
        },
        {
            "title": "次韵谢黄斌老送墨竹十二韵",
            "content": "古今作生竹，能者未十辈。\r\n吴生勒枝叶，筌寀远不逮。\r\n江南铁钩锁，最许诚悬会。\r\n燕公洒墨成，落落与时背。\r\n譬如刳心松，中有岁寒在。\r\n湖州三百年，笔与前哲配。\r\n规模转银鉤，幽赏非俗爱。\r\n披图风雨入，咫尺莽苍外。\r\n吾宗学湖州，师逸功已倍。\r\n有来竹四幅，冬夏生变态。\r\n预知更入神，後出遂无对。\r\n吾诗被压倒，物固不两大。"
        },
        {
            "title": "次韵谢公定王世弼赠答二绝句",
            "content": "酒因咀嚼还知味，诗就呻吟不要工。\r\n王谢风流看二妙，病夫直欲卧墙东。"
        },
        {
            "title": "次韵谢公定王世弼赠答二绝句",
            "content": "何用苦吟肝肾愁，但知把酒更无忧。\r\n声名本不关人事，看取青门一故侯。"
        },
        {
            "title": "次韵向和卿行松滋县与邹天锡夜语南极亭二首",
            "content": "冲风冲雨走七县，唯有白鸥盟未寒。\r\n坐中更得江南客，开尽南窗借月看。"
        },
        {
            "title": "次韵杨明叔见饯十首",
            "content": "平津善牧豕，佽飞能斩蛟。\r\n终藉一汲黯，淮南解兵交。\r\n杨子有直气，未忍死草茅。\r\n引之入汉朝，谁为续弦胶。"
        },
        {
            "title": "次韵向和卿行松滋县与邹天锡夜语南极亭二首",
            "content": "雪泥滑滑到山郭，提壶劝沽亦不恶。\r\n林中解道不如归，家人应念思归乐。"
        },
        {
            "title": "次韵戏答彦和",
            "content": "本不因循老镜春，江湖归去作闲人。\r\n天于万物定贫我，智效一官全为亲。\r\n布袋形骸增碨磊，锦囊诗句媿清新。\r\n杜门绝俗无行迹，相忆犹当遣化身。"
        },
        {
            "title": "次韵喜陈吉老还家二绝",
            "content": "夜寒客枕多归梦，归得黄柑紫蔗秋。\r\n小雨对谈挥尘尾，青灯分坐写蝇头。"
        },
        {
            "title": "次韵惜范生",
            "content": "范侯躯干小，实有四海心。\r\n稍臞疑内热，不怒见勇沉。\r\n沽玉市无价，汲泉井方深。\r\n得失有毫末，明年斧可寻。"
        },
        {
            "title": "次韵吴宣义三径怀友",
            "content": "佳眠未知晓，屋角闻晴哢。\r\n万事颇忘怀，犹牵故人梦。\r\n采兰秋蓬深，汲井短绠冻。\r\n起看冥飞鸿，乃见天宇空。\r\n甚念故人寒，谁省机与综。\r\n在者天一方，日月老宾送。\r\n往者不可言，古柏守翁仲。"
        },
        {
            "title": "次韵吴可权题余干县白云亭",
            "content": "曩谁筑孤亭，胜日有感遇。\r\n永怀刘随州，因榜白云句。\r\n遗老不能谈，岁月忽成屡。\r\n绿阴斤斧尽，华屋风雨仆。\r\n吴侯七闽英，宰县有真趣。\r\n弦歌解民愠，根节去吏蠹。\r\n材收佛宫余，工有子来助。\r\n厦成燕雀贺，水满凫雁翥。\r\n四海名士来，一笑坐客聚。\r\n云兴碧山留，云散清江去。\r\n斯须成苍狗，皆道不如故。\r\n至人观万物，谁有安立处。\r\n寄语吴令君，但遣糟床注。"
        },
        {
            "title": "次韵无咎阎子常携琴八村",
            "content": "士寒饿，古犹今，向来亦有子桑琴。\r\n倚楹啸歌非寓淫，伯牙山高水深深，万世丘垄一知音。\r\n阎君七弦抱幽独，晁子为之梁父吟。\r\n天寒终纬悲向壁，秋高风露声入林。\r\n冷丝枯木拂珠网，十指乃能写人心。\r\n村村击鼓如鸣鼍，豆田见角谷成螺。\r\n岁丰寒士亦把酒，满眼飣餖梨枣多。\r\n晁家公子屡经过，笑谈与世殊臼科。\r\n文章落落映晁董，诗句往往妙阴何。\r\n阎夫子，勿谓知人难，使琴抑怨久不和。\r\n明光昼开九门肃，不令高才牛下歌。"
        },
        {
            "title": "次韵闻善",
            "content": "扶醉三竿日，题诗一研埃。\r\n张罗门带雪，投辖井生苔。\r\n待得成丘陇，谁能把酒杯。\r\n常应黄菊畔，怅望白衣来。"
        },
        {
            "title": "次韵文潜休沐不出二首",
            "content": "风尘车马逐，得失两关心。\r\n惟有张仲蔚，门前蓬藋深。\r\n自公及归沐，毕愿诗书林。\r\n墙东作瘦马，万里气駸駸。"
        },
        {
            "title": "次韵文潜同游王舍人园",
            "content": "移竹淇园下，买花洛水阳。\r\n风烟二十年，花竹可迷藏。\r\n九衢流车马，相值各匆忙。\r\n岂有道边宅，静居如宝坊。\r\n幅巾延客酒，妙歌小红裳。\r\n主人有班缀，衣拂御炉香。\r\n常恐鷤鴂鸣，百草为不芳。\r\n故作龟曳尾，颇深漆园方。\r\n初开蜗牛庐，中置师子床。\r\n买田宛丘间，江汉起滥觞。\r\n今此百亩宫，冬温夏清凉。\r\n身闲阅世故，宇静发天光。\r\n安肯声利场，牵黄臂老苍。\r\n张侯笔瑞世，三秀丽斋房。\r\n作诗盛推赏，明珠计斛量。\r\n扫花坐晚吹，妙语益难忘。\r\n重游樊素病，捧心不能妆。\r\n来日犹可追，听我歌楚狂。"
        },
        {
            "title": "次韵文潜立春日三绝句",
            "content": "江山也似随春动，花柳真成触眼新。\r\n清浊尽须归瓮蚁，吉凶更莫问波臣。"
        },
        {
            "title": "次韵文潜立春日三绝句",
            "content": "谁怜旧日青钱选，不立春风玉笋班。\r\n传得黄州新句法，老夫端欲把降幡。"
        },
        {
            "title": "次韵文潜",
            "content": "武昌赤壁吊周郎，寒溪西山寻漫浪。\r\n忽闻天上故人来，呼船凌江不待饷。\r\n我瞻高明少吐气，君亦欢喜失微恙。\r\n年来鬼崇覆三豪，词林根柢颇摇荡。\r\n天生大材竟何用，只与千古拜图像。\r\n张侯文章殊不病，历险心胆原自壮。\r\n汀洲源雁未安集，风雪牖户当塞向。\r\n有人出手办兹事，正可隐几穷诸妄。\r\n经行东坡眠食地，拂拭宝墨生楚怆。\r\n水清石见君所知，此是吾家秘密藏。"
        },
        {
            "title": "次韵文安国纪梦",
            "content": "道人偶许俗人知，法喜非妻解养儿。\r\n夜久金茎添沆瀣，室虚璧月映琉璃。\r\n远来醉侠匆匆去，近出诗仙句句奇。\r\n独怪区区践绳墨，相逢未省角巾攲。"
        },
        {
            "title": "次韵王穉川客舍二首",
            "content": "身如病鹤翅翎短，心似乱丝头绪多。\r\n此曲朱门歌不得，湖南湖北竹枝歌。"
        },
        {
            "title": "次韵王穉川客舍二首",
            "content": "五更归梦常苦短，一寸客愁无奈多。\r\n慈母每占乌鹊喜，家人应赋扊扅歌。"
        },
        {
            "title": "次韵文潜立春日三绝句",
            "content": "眇然今日望欧梅，已发黄州首更回。\r\n试问淮南风月生，新年桃李为谁开。"
        },
        {
            "title": "次韵王荆公题西太乙宫壁二首",
            "content": "晚风池莲香度，晓日宫槐影西。\r\n白下长干梦到，青门紫曲尘迷。"
        },
        {
            "title": "次韵王荆公题西太乙宫壁二首",
            "content": "风急啼乌未了，雨来战蚁方酣。\r\n真是真非安在，人间北看成南。"
        },
        {
            "title": "次韵王定国扬州见寄",
            "content": "清洛思君昼夜流，北归何日片帆收。\r\n未生白发犹堪酒，垂上青云却佐州。\r\n飞雪堆盘鱠鱼腹，明珠论斗煮鸡头。\r\n平生行乐自不恶，岂有竹西歌吹愁。"
        },
        {
            "title": "次韵文少激祈雨有感",
            "content": "穷儒忧乐与民同，何况朱轮职劝农。\r\n终日虀盐供一饭，几时肤寸冒千峰。\r\n未须丘垤占鸣鹳，只要朝廷起卧龙。\r\n从此滂沱徧枯槁，爱民天子似仁宗。"
        },
        {
            "title": "次韵外舅喜王正仲三丈奉诏祷南岳回至襄阳舍",
            "content": "语言少味无阿堵，冰雪相看有此君。\r\n灯火诗书如梦寐，麒麟图画属浮云。\r\n平章息女能为妇，欢喜儿曹解缀文。\r\n忧乐同科惟石友，别离空复数朝曛。"
        },
        {
            "title": "次韵喜陈吉老还家二绝",
            "content": "公庭无事吏人休，垂箔寒厅对弈秋。\r\n催织青笼篘白酒，竹炉煨栗煮鸡头。"
        },
        {
            "title": "次韵外舅喜王正仲三丈奉诏祷南岳回至襄阳舍",
            "content": "汉上思见庞德公，别来悲叹事无穷。\r\n声名藉甚漫前日，须鬓索然成老翁。\r\n家酿已随刻漏下，园花更开三四红。\r\n相逢不饮未为得，听取百鸟啼匆匆。"
        },
        {
            "title": "次韵庭诲按秋课出城",
            "content": "风鸣落意地，露著晚瓜田。\r\n官道奔车气，经家煮枣烟。\r\n获人歌挃挃，公子骑翩翩。\r\n旁舍末隐举，明秋愿有年。"
        },
        {
            "title": "次韵题粹老客亭诗后",
            "content": "客亭长短路南北，衮衮行人哪得知。\r\n惟有相逢即相别，一杯成喜只成悲。"
        },
        {
            "title": "次韵文潜休沐不出二首",
            "content": "与世自少味，闭关非有心。\r\n戎葵一笑粲，露井百尺深。\r\n著书洒风雨，枯笔束如林。\r\n苏公叹妙墨，逼人太駸駸。"
        },
        {
            "title": "次韵任道食荔支有感三首",
            "content": "舞女荔支熟虽晚，临江照影自恼公。\r\n天与蹙罗装宝髻，更挼猩血染殷红。"
        },
        {
            "title": "次韵任道食荔支有感三首",
            "content": "今年荔子熟南风，莫愁留滞太史公。\r\n五月照江鸭头绿，六月连山柘枝红。"
        },
        {
            "title": "次韵任公渐感梅花十五韵",
            "content": "花信风来自伊洛，稍稍花光上林薄。\r\n经年病骨怯轻寒，裁就春衫不胜著。\r\n累累墙底卧虚樽，醉乡何处寻城郭。\r\n小轩假寐游华胥，万籁无声灯寂寞。\r\n落梅新诗入吾手，惊起诗魔如发愕。\r\n高文逸气天马趋，尾端尚许青蝇托。\r\n坐恐句芒弃我归，看花不及空紫萼。\r\n生前常苦不自闲，刍豢縻人受羇络。\r\n我嗟卒岁敝鞍鞯，风败衣裾尘满橐。\r\n轻裘缓带多公暇，公独奈何犹不乐。\r\n公言少年岂易知，凤屏翠幔愁萧索。\r\n蚤从琪树折春飈，每见新诗泪双落。\r\n劝公且共饮此酒，酒令虽严莫嗔虐。\r\n时翻舞袖间清歌，日荐南蕙羹北酪。\r\n花开莫问丑与妍，随分眼前罄杯酌。\r\n不须憔悴减腰围，也学东阳沈侯约。"
        },
        {
            "title": "次韵任道食荔支有感三首",
            "content": "一钱不直程卫尉，万事称好司马公。\r\n白发永无怀橘日，六年怊怅荔支红。"
        },
        {
            "title": "次韵秋郊晚望",
            "content": "道同一指马，心解废耳目。\r\n短生行衰谢，黄落看草木。\r\n无怀世不知，有酒客可速。\r\n谁能缚诗书，闭门抱羁独。\r\n披襟临江皋，万籁发空谷。\r\n风力斜雁行，山光森雨足。\r\n壁虫先知寒，机织日夜促。\r\n居人思行人，裘褐谁结束。\r\n行人喜归来，邂逅天从欲。\r\n可奈甑生尘，严霜冻杞菊。"
        },
        {
            "title": "次韵清虚喜子瞻得常州",
            "content": "喜色侵淫动搢紳，俞音下报谪仙人。\r\n惊回汝水间关梦，乞与江天自在春。\r\n罨画初游冰欲泮，浣花何处月还新。\r\n凉州不是人间曲，伫见君王按玉宸。"
        },
        {
            "title": "次韵清虚同访李园",
            "content": "年来高兴满蓴丝，寒薄春风骀荡时。\r\n稍见燕脂开杏萼，已闻香雪烂梅枝。\r\n老逢乐事心犹壮，病得新诗和更迟。\r\n何日联镳向金谷，拟追仙翼到瑶池。"
        },
        {
            "title": "次韵清虚",
            "content": "地远城东得得来，正如湖畔昔衔杯。\r\n眼中故旧青常在，鬓上光阴绿不回。\r\n归去汴桥三鼓月，相思梁苑一枝梅。\r\n我闲时欲从君醉，为备芳醪更满罍。"
        },
        {
            "title": "次韵清水岩",
            "content": "西安封域中，清水岩泉好。\r\n金堂茂芝术，仙吏书勋考。\r\n桃源人已往，千古遗井灶。\r\n双凫能来游，俗子迹可扫。"
        },
        {
            "title": "次韵秦少章晁适道赠答诗",
            "content": "二子论文地，阴风雪塞庐。\r\n宁穿东郭履，不遗子公书。\r\n士固难推挽，时闻有诏除。\r\n负暄真得计，献御恐成疏。"
        },
        {
            "title": "次韵秦觏过陈无己书院观鄙句之作",
            "content": "陈侯大雅姿，四壁不治第。\r\n碌碌盆盎中，见此古罍洗。\r\n薄饭不能羹，墙阴老春荠。\r\n惟有文字性，万古抱根柢。\r\n我学少师承，坎井可窥底。\r\n何因蒙赏味，相享当牲醴。\r\n试问求志君，文章自有体。\r\n玄钥锁灵台，渠当为君启。"
        },
        {
            "title": "次韵钱穆父赠松扇",
            "content": "银鉤玉唾明茧纸，松箑轻凉并送似。\r\n可怜远度帻沟娄，适堪今时褦襶子。\r\n丈人玉立气高寒，三韩持节见神山。\r\n合得安期不死药，使我蝉蜕尘埃间。"
        },
        {
            "title": "次韵七兄青阳驿西阻水见寄",
            "content": "挽船逆牵九牛尾，寸步关梁论万里。\r\n淮山终日只对面，与船低昂如角抵。\r\n水工爬涉未曾去，远者盈寻近盈咫。\r\n长堤夜射千丈潭，疾雷不及先掩耳。\r\n吾人犹困坎井泥，何算鲑虾著尘滓。\r\n我家诗翁坐长歌，险阻艰难实经履。\r\n稍寻牛豕畦疃行，始得村落鱼菜市。\r\n风榆雨柳愁杀人，日西月东若流水。\r\n忽然槌鼓催发船，入门驩甚折屐齿。\r\n道逢耦耕试借问，往往见谓知津矣。\r\n十年奔走营晓炊，家居暖席能得几。\r\n此行干蛊维叔父，攻苦食辛等醇醴。\r\n官筒之诗邺城下，孝友恳恻见表里。\r\n强哦竹闲惜寡和，如以罢兵取坚垒。\r\n何当车马城南来，寿亲一樽开宴喜。"
        },
        {
            "title": "次韵裴仲谋同年",
            "content": "交盖春风汝水边，客床相对卧僧毡。\r\n舞阳去叶才百里，贱子与公皆少年。\r\n白发齐生如有种，青山好去坐无钱。\r\n烟沙篁竹江南岸，输与鸬鹚取次眠。"
        },
        {
            "title": "次韵外舅喜王正仲三丈奉诏祷南岳回至襄阳舍",
            "content": "能来问疾好音传，蹇步昏花当日痊。\r\n烹鲤得书增目力，呼儿扶立候门前。\r\n游谈取重慙犀首，居物多赢昧计然。\r\n惟有交亲等金石，白头忘义复忘年。"
        },
        {
            "title": "次韵钱德循鹿苑滩舣舟有作",
            "content": "鹿苑滩头秋月明，使君辍棹爱江清。\r\n尘埃一段思归路，已听荆州渔鼓鸣。"
        },
        {
            "title": "次韵裴尉过马鞍山",
            "content": "青山如马怒盘旋，错认林花作锦鞯。\r\n君不据鞍朝玉帝，岂宜长作市门仙。"
        },
        {
            "title": "次韵王炳之惠玉版纸",
            "content": "王侯须若缘坡竹，哦诗清风起空谷。\r\n古田小纸惠我百，信知溪翁能解玉。\r\n鸣碪千杵动秋山，裹粮万里来辇毂。\r\n儒林丈人有苏公，相如子云再生蜀。\r\n往时翰墨颇横流，此公归来有边幅。\r\n小楷多传乐毅论，高词欲奏云问曲。\r\n不持去扫苏公门，乃令小人今拜辱。\r\n去骚甚远文气卑，画虎不成书势俗。\r\n董狐南史一笔无，误掌杀青司记录。\r\n虽然此中有公议，或辱五鼎荣半菽。\r\n愿公进德使见书，不敢求公米千斛。"
        },
        {
            "title": "次韵冕仲考进士试卷",
            "content": "少年迷翰墨，无异虫蠹木。\r\n诸生程艺文，承诏当品目。\r\n床敷设箱篚，赋纳忽数束。\r\n变名混甲乙，誊写失句读。\r\n昼窗过白驹，夜几跋红烛。\r\n钩深思嘉鱼，攻璞愿良玉。\r\n谈天用一律，呻讯压重复。\r\n丝布涩难缝，快意忽破竹。\r\n圣言裨曲学，割衮缀邪幅。\r\n注金无全巧，窃发或中鹄。\r\n翟公辟痈老，薪槱茂棫朴。\r\n御史威降霜，行私不容粟。\r\n吏部提英鉴，片善蒙采录。\r\n博士刈其楚，铨量颇三复。\r\n因人享成事，贱子真碌碌。"
        },
        {
            "title": "次韵任道雪中同游东皋之作",
            "content": "四海方嗷嗷，我奔走独劳。\r\n停舟近北渚，扶杖步东皋。\r\n霜落瘦石骨，水涨腐溪毛。\r\n更有山阴兴，能无秦复陶。"
        },
        {
            "title": "次韵马荆州",
            "content": "六年绝域梦刀头，判得南还万事休。\r\n谁谓石渠刘校尉，来依绛帐马荆州。\r\n霜髭雪鬓共看镜，茱糁菊英同送秋。\r\n他日江梅腊前破，还从天际望归舟。"
        },
        {
            "title": "次韵柳通叟寄王文通",
            "content": "故人昔有凌云赋，何意陆沈黄绶间。\r\n头白眼花行作吏，儿婚女嫁望还山。\r\n心犹未死杯中物，春不能朱镜里颜。\r\n寄语诸公肯湔祓，割鸡今得近乡关。"
        },
        {
            "title": "次韵刘景文登郑王台见思五首",
            "content": "公诗如美色，未嫁已倾城。\r\n嫁作荡子妇，寒机泣到明。\r\n绿琴蛛网徧，弦绝不成声。\r\n想见鸱夷子，江湖万里情。"
        },
        {
            "title": "次韵刘景文登郑王台见思五首",
            "content": "茗花浮曾坑，酒泛酌宜城。\r\n路寻西九曲，人似汉三明。\r\n千户非无相，五言空有声。\r\n何时郭池晚，照影写闲情。"
        },
        {
            "title": "次韵刘景文登郑王台见思五首",
            "content": "系匏两相忆，极目十余城。\r\n积潦干斗极，山河皆夜明。\r\n白璧按剑起，朱弦流水声。\r\n乖逢四时尔，木石了无情。"
        },
        {
            "title": "次韵刘景文登郑王台见思五首",
            "content": "旧时刘子政，憔悴邺王城。\r\n把笔已头白，见书犹眼明。\r\n平原秋树色，沙麓暮钟声。\r\n归雁南飞尽，无因寄此情。"
        },
        {
            "title": "次韵刘景文登郑王台见思五首",
            "content": "黄浊归大壑，涟漪遶重城。\r\n西风一横笛，金气与高明。\r\n归鸦度晚景，落雁带边声。\r\n平生知章处，别离空复情。"
        },
        {
            "title": "次韵廖明略同吴明府白云亭宴集",
            "content": "江静明花竹，山空响管弦。\r\n风生学士尘，云绕令君筵。\r\n百越余生聚，三吴远接连。\r\n庖霜刀落鱠，执玉酒明船。\r\n叶县飞来舄，壶公谪处天。\r\n酌时多暴谑，舞短更成妍。\r\n唯我孤登览，观诗未究宣。\r\n空余五字赏，文似两京然。\r\n医是肱三折，官当岁九迁。\r\n老夫看镜罢，衰白敢争先。"
        },
        {
            "title": "次韵李之纯少监惠砚",
            "content": "黄公山下黄鸡秋，持节恤刑曾少休。\r\n小人负弩得开道，扫叶张饮林岩幽。\r\n相传有石非地产，列仙持来自罗浮。\r\n酒酣步出云雨上，南抚方城西嵩丘。\r\n林端乃见石空洞，猛兽贔屭踞上头。\r\n鸟道兔迒谋挽致，万牛不动五丁愁。\r\n道家蓬莱见仙伯，我亦洗湔与清流。\r\n探囊赠研颇宜墨，近出黄山非远求。\r\n乃知此山自才美，物欲致用当穷搜。\r\n迷邦故令成器晚，不琢元非匠石羞。"
        },
        {
            "title": "次韵李士雄子飞独游西园折牡丹忆弟子奇二首",
            "content": "西园春色才桃李，蜂已成围蝶作团。\r\n更欲开花比京洛，放教姚魏接山丹。"
        },
        {
            "title": "次韵孔四著作早行",
            "content": "弃置锄犁就车马，从来计出古人下。\r\n尘埃好在三尺桐，不疑万世期子野。\r\n明经使者著书郎，风雨乘馹忘夙夜。\r\n回车过门问无恙，何意深巷勤长者。\r\n圣师之後盖多贤，领略世故有余暇。\r\n白面长身虽不见，好古发愤尚类也。\r\n自然身如警露鹤，每先鸣鸡整初驾。\r\n北行河决所至郡，肃肃王命哀鳏寡。\r\n力排滹沱避城郭，深泽疲民且田舍。\r\n贾生三策藏胸中，羿矢百中不虚舍。\r\n行归定拜关内侯，但赐黄金恐非价。"
        },
        {
            "title": "次韵孔四著作北行滹沱",
            "content": "驼褐蒙风霜，鸡声眇墟里。\r\n青灯进豆粥，落月踏冰水。\r\n平生不龟药，才可卫十指。\r\n持比千户封，谁能优劣此。"
        },
        {
            "title": "次韵君庸寓慈云寺待韶惠钱不至",
            "content": "主簿看梅落雪中，闺人应赋首飞蓬。\r\n问安儿女音书少，破笑壶觞梦寐同。\r\n马祖峰前青未了，郁孤台下水如空。\r\n江山信美思归去，听我劳歌亦欲东。"
        },
        {
            "title": "次韵梨花",
            "content": "桃花人面各相红，不及天然玉作容。\r\n总向风尘尘莫染，轻轻笼月倚墙东。"
        },
        {
            "title": "次韵晋之五丈赏压沙寺梨花",
            "content": "沙头十日春，当日谁手种。\r\n风飘香未改，雪压枝自重。\r\n看花思食实，知味少人共。\r\n霜降百工休，把酒约宽纵。"
        },
        {
            "title": "次韵景珍酴醾",
            "content": "莫惜金钱买玉英，担头春老过清明。\r\n天香国艳不著意，诗社酒徒空得名。\r\n及此一时须痛饮，已拚三日作狂酲。\r\n濠州园里都开尽，肠断萧萧雨打声。"
        },
        {
            "title": "次韵寄李六弟济南郡城桥亭之诗",
            "content": "客心如头垢，日欲撩千篦。\r\n闻人说江南，喜气吐晴霓。\r\n伏枕梦归路，子规吟翠微。\r\n济南似江南，旧见今不疑。\r\n洗心欲成游，王事相夺移。\r\n驽马恋栈豆，岂能辞絷缧。\r\n本无封侯骨，见事又重迟。\r\n徒能多著酒，大腹如鸱夷。\r\n惟思一渔舟，载网横渺弥。\r\n矫贡历下亭，朱阑转清溪。\r\n春风吹桃李，三月自成蹊。\r\n翠叶张日幄，红英铺地衣。\r\n此中有佳兴，不醉定自非。\r\n况当郡政成，野茧麦两岐。\r\n与民同观游，永夜不阖扉。\r\n女墙上金枢，天如青琉璃。\r\n想子果下归，马饱生刍嘶。"
        },
        {
            "title": "次韵寄蓝六在广陵",
            "content": "圣学相期沧海头，当时各倚富春秋。\r\n班扬文字初无意，滕薛功名自不优。\r\n焦尾朱弦非众听，南山白石使人愁。\r\n传声为向扬州问，相忆犹能把酒不。"
        },
        {
            "title": "次韵李任道晚饮锁江亭",
            "content": "西来雪浪如炰烹，两涯一苇乃可横。\r\n忽思锺陵江十里，白蘋风起縠纹生。\r\n酒杯未觉浮蚁滑，茶鼎已作苍蝇鸣。\r\n归时共须落日尽，亦嫌持盖仆屡更。"
        },
        {
            "title": "次韵寄滑州舅州",
            "content": "舫斋闻有小溪山，便是壶公谪处天。\r\n想听琐窗深夜雨，似看叶水上江船。\r\n瞻相白马津亭路，寂寞双凫古县前。\r\n舅氏知甥最疏嬾，折腰尘土解哀怜。"
        },
        {
            "title": "次韵寄晁以道",
            "content": "河汉牛与女，咫尺不得语。\r\n欢然共秋盘，以兹不忘故。\r\n我友在天末，问天许见否。\r\n云雨隔九关，日月不我与。\r\n念公坐臞禅，守心如缚虎。\r\n颇思携法喜，举案饁南亩。\r\n不闻犯斋收，犹闻画眉诩。\r\n良为鼻祖来，渠伊为伴侣。\r\n我有桂溪刀，聊凭东风去。"
        },
        {
            "title": "次韵几复和答所寄",
            "content": "海南海北梦不到，会合乃非人力能。\r\n地褊未堪长袖舞，夜寒空对短檠灯。\r\n相看鬓发时窥镜，曾共诗书更曲肱。\r\n作个生涯终未是，故山松长到天藤。"
        },
        {
            "title": "次韵几复答予所赠三物三首之有石刻",
            "content": "九原谁复起，糟魄未传心。\r\n不取丁仪米，疑成校尉金。\r\n名从高位借，德有下僚沈。\r\n笔削多瑕点，犹希畏友箴。"
        },
        {
            "title": "次韵几复答予所赠三物三首石灯檠",
            "content": "谁怜湖海士，白发夜窗檠。\r\n风雨鸡不已，诗书眼尚明。\r\n禅枝安宿鸟，僧粥吼华鲸。\r\n但满五车读，行看一座倾。"
        },
        {
            "title": "次韵几复答予所赠三物三首石博山",
            "content": "绝城蔷薇露，他山菡萏炉。\r\n薰衣作家想，伏枕梦闺姝。\r\n游子官蚁穴，谪仙居瓠壶。\r\n当时有忧乐，回首亦成无。"
        },
        {
            "title": "次韵吉老知命同游青原二首",
            "content": "至人来有会，吾道本无家。\r\n阅世鱼行水，遗书鸟印沙。\r\n斋孟香佛饭，法席雨天花。\r\n时有清谈胜，还同叹永嘉。"
        },
        {
            "title": "次韵李士雄子飞独游西园折牡丹忆弟子奇二首",
            "content": "桃李阴中五兄弟，扶将白发共传杯。\r\n风吹一雁忽南去，空得平安书信回。"
        },
        {
            "title": "次韵吉老知命同游青原二首",
            "content": "洗钵寻思去，论诗匡鼎来。\r\n鸦窥锡处井，鱼泳钓时台。\r\n垂足收亲子，存身亘劫灰。\r\n僧雏手金钥，一为道人开。"
        },
        {
            "title": "次韵吉老游青原将归",
            "content": "欣欣林皋乐，赏心天际翔。\r\n清樽鱠鲂鲤，朱果实圆方。\r\n醉罢听疏雨，衾寒梦国香。\r\n雨余山吐月，的皪满帘霜。\r\n展转复展转，钟鱼晓琅琅。\r\n思归笑迎门，儿女相扶将。"
        },
        {
            "title": "次韵寄上七兄",
            "content": "学得屠龙长缩手，链成五色化苍烟。\r\n谁言游刃有余地，自信无功可补天。\r\n啼鸟笑歌追暇日，饱牛耕凿望丰年。\r\n荷锄端欲相随去，邂逅青云恐疾颠。"
        },
        {
            "title": "次韵吉老十小诗",
            "content": "学似斲轮扁，诗如饭颗山。\r\n室中余一剑，无气斗牛间。"
        },
        {
            "title": "次韵吉老十小诗",
            "content": "半菽一瓢饮，悬鹑百结衣。\r\n萧条鬼不瞰，聊可与同归。"
        },
        {
            "title": "次韵吉老十小诗",
            "content": "茵席絮剪茧，枕囊收决明。\r\n南风入昼梦，起坐是松声。"
        },
        {
            "title": "次韵吉老十小诗",
            "content": "斲鼻昔常尔，绝弦知者稀。\r\n无人与争长，惟有钓鱼矶。"
        },
        {
            "title": "次韵吉老十小诗",
            "content": "寒水几痕落，秋山万窍号。\r\n红梨啄乌鹊，残菊挂蠨蛸。"
        },
        {
            "title": "次韵吉老十小诗",
            "content": "眼看人换世，手种木成阴。\r\n藏拙无三窟，谈禅剧七禽。"
        },
        {
            "title": "次韵吉老十小诗",
            "content": "日短循除庑，溪寒出臼科。\r\n官居图画里，小鸭睡枯荷。"
        },
        {
            "title": "次韵吉老十小诗",
            "content": "佳人斗南北，美酒玉东西。\r\n梦鹿分真鹿，无鸡应木鸡。"
        },
        {
            "title": "次韵吉老十小诗",
            "content": "万木霜摇落，山呈斧凿痕。\r\n痴蝇思附尾，警鹤畏乘轩。"
        },
        {
            "title": "次韵吉老十小诗",
            "content": "什袭发硎刀，无名自贵高。\r\n秋衣犹葛制，午饭厌溪毛。"
        },
        {
            "title": "次韵吉老寄君庸",
            "content": "何郎生事四立壁，心地高明百不忧。\r\n白眼醉来思阮籍，碧云吟罢对汤休。\r\n诸公著力书交上，尺璧深藏价未酬。\r\n空使君如巢幕燕，将雏处处度春秋。"
        },
        {
            "title": "次韵黄斌老晚游池亭二首",
            "content": "岑寂东园可散愁，胶胶扰扰梦神游。\r\n万竿苦竹旌旗卷，一部鸣蛙鼓吹休。\r\n雨後月前天欲冷，身闲心远地常幽。\r\n杜门谢客恐生谤，且作人间鹏鷃游。"
        },
        {
            "title": "次韵黄斌老晚游池亭二首",
            "content": "路入东园无俗驾，忽逢佳士喜同游。\r\n绿荷菡萏稍觉晚，黄菊拒霜殊未秋。\r\n客位正须悬榻下，主人自爱小塘幽。\r\n老夫多病蛮江上，颇忆平生马少游。"
        },
        {
            "title": "次韵黄斌老所画横竹",
            "content": "酒浇胸次不能平，吐出苍竹岁峥嵘。\r\n卧龙偃蹇雷不惊，公与此君俱忘形。\r\n晴窗影落石泓处，松煤浅染饱霜兔。\r\n中安三石使屈蟠，亦恐形全便飞去。"
        },
        {
            "title": "次韵胡彦明同年羇旅京师寄李子飞三章一章道",
            "content": "畏人重禄难堪忍，阅世浮云易变迁。\r\n徐步当车饥当肉，锄头为枕草为毡。\r\n原无马上封侯骨，安用人间使鬼钱。\r\n不是朱门争底事，清溪白石可忘年。"
        },
        {
            "title": "次韵胡彦明同年羇旅京师寄李子飞三章一章道",
            "content": "丁未同升乡里贤，别离寒暑未推迁。\r\n萧条羁旅深穷巷，蚤晚声名上细毡。\r\n碧嶂清江原有宅，白鱼黄雀不论钱。\r\n槟榔一斛何须得，李氏弟兄佳少年。"
        },
        {
            "title": "次韵胡彦明同年羇旅京师寄李子飞三章一章道",
            "content": "看除日月坐中铨，一岁应无官九迁。\r\n葱韭盈盘市门食，诗书满枕客床毡。\r\n留连节物孤朋酒，恼乱邻翁谒子钱。\r\n谁料丹徒布衣得，困穷且忍试新年。"
        },
        {
            "title": "次韵和魏主簿",
            "content": "梅药触人意，绕枝三四旋。\r\n玄冥与之笑，青帝不争权。\r\n帘晚寿阳醉，云深姑射眠。\r\n愁蛾英半落，娇靥菡初圆。\r\n短簿吹羌笛，诸郎宴洞天。\r\n官栖仇览棘，才拍翰林肩。\r\n风力能冰酒，霜威欲折绵。\r\n锦衾寒有恨，花信远难传。\r\n饮罢钟催晓，诗成律换年。\r\n余香勤管领，莫厌屡中贤。"
        },
        {
            "title": "次韵和台源诸篇九首之云涛石",
            "content": "造物成形妙画工，地形咫尺远连空。\r\n蛟鼍出没三万顷，云雨纵横十二峰。\r\n清坐使人无俗气，闲来当暑起清风。\r\n诸山落木萧萧夜，醉梦江湖一叶中。"
        },
        {
            "title": "次韵和台源诸篇九首之仙桥洞",
            "content": "横阁晴虹渡石溪，几年钥锁镇瑶扉。\r\n洞中日月真长久，世上功名果是非。\r\n叱石元知牧羊在，烂柯应有看棋归。\r\n若逢白鹤来华表，识取当年丁令威。"
        },
        {
            "title": "次韵和台源诸篇九首之群玉峰",
            "content": "洞天名籍知第几，洞口诸峰苍翠堆。\r\n雕虎啸风斤斧去，飞廉吹雨晓烟回。\r\n日晴圭角升云气，月冷明珠割蚌胎。\r\n种玉田中饱春笋，仙人忆得早归来。"
        },
        {
            "title": "次韵和台源诸篇九首之七台溪",
            "content": "先生行乐在清溪，满世功名对画脂。\r\n一道寒波随眼净，百年高柳到天垂。\r\n昔人无处问谁氏，遗础有情犹旧基。\r\n猿鹤至今烟惨淡，贤愚俱尽水涟漪。\r\n四时相及漏催滴，万事不疑冰泮澌。\r\n聊欲烹茶羹杞菊，身如桑苎与天随。"
        },
        {
            "title": "次韵和台源诸篇九首之七台峰",
            "content": "欲雕佳句累层峦，深愧挥斤斲鼻端。\r\n作者七人俱老大，昂藏却立古衣冠。\r\n千年避世朝市改，万籁入松溪涧寒。\r\n我有号锺锁蛛网，何时对汝发清弹。"
        },
        {
            "title": "次韵和台源诸篇九首之南屏山",
            "content": "襞积蓝光刻削成，主人题作正南屏。\r\n身更万事已头白，相对百年终眼青。\r\n烟雨数峰当隐几，林塘一带是中庭。\r\n红尘车马无因到，石壁松门本不扃。"
        },
        {
            "title": "次韵和台源诸篇九首之灵寿台",
            "content": "藤树谁知先後生，万年相倚共枯荣。\r\n层台定自有天地，鼻祖已来传父兄。\r\n虎豹文章藏雾雨，龙蛇头角听雷声。\r\n何时暂取苍烟策，献与本朝优老成。"
        },
        {
            "title": "次韵和台源诸篇九首之灵椿台",
            "content": "固蔕深根且一邱，少时尝恐斧斤求。\r\n何人比拟明堂柱，几岁经营江汉洲。\r\n终以不才名四海，果然无祸阅千秋。\r\n空山万籁月明底，安得闲眼石枕头。"
        },
        {
            "title": "次韵和台源诸篇九首之叠屏岩",
            "content": "篁竹参天无人行，来游者多蹊自成。\r\n石屏重叠翡翠玉，莲荡宛转芙蓉城。\r\n世绿遮尽不到眼，幽事相引颇关情。\r\n一炉沈水坐终日，唤梦鹁鸪相应鸣。"
        },
        {
            "title": "次韵和答孔毅甫",
            "content": "鹏飞鲲化未即逍遥游，龙章凤姿终作广陵散。\r\n湓浦炉边督数钱，故人陆沉心可见。\r\n气与神兵上斗牛，诗如晴雪濯江汉。\r\n把咏公诗阖且开，旁无知音面墙叹。\r\n我今废书迷簿领，鱼蠹笔锋蛛网砚。\r\n六年国子无寸功，犹得江南万家县。\r\n客来欲语谁与同，令人熟寐触屏风。\r\n窃食仰愧冥冥鸿，少年所期如梦中。\r\n江头酒贱樽屡空，南山有田岁不逢。\r\n相思夜半涕无从，千金公亦费屠龙。"
        },
        {
            "title": "次韵汉公招七兄",
            "content": "白发霏霏雪点斑，朱樱忽忽鸟衔残。\r\n公庭休吏进汤饼，语燕无人窥井栏。\r\n诗句多传知有暇，道人相见不应难。\r\n老郎亲屈延处士，风味依稀如姓桓。"
        },
        {
            "title": "次韵韩川奉祠西太乙宫四首",
            "content": "泰坛下瑞云黄，雨师洒道尘香。\r\n便面犹承坠露，金钲半吐东墙。"
        },
        {
            "title": "次韵韩川奉祠西太乙宫四首",
            "content": "紫府侍臣鸣玉，霜台御史生风。\r\n官烛论诗未了，知秋自属梧桐。"
        },
        {
            "title": "次韵韩川奉祠西太乙宫四首",
            "content": "白髦下金神节，青祝携御炉香。\r\n百礼尽修亳祀，九歌不取沈湘。"
        },
        {
            "title": "次韵韩川奉祠西太乙宫四首",
            "content": "万灵未对甘泉，五福问祀迎年。\r\n旍旂三斿半偃，风马云车闯然。"
        },
        {
            "title": "次韵郭右曹",
            "content": "阅世行将老斲轮，那能不朽见仍云。\r\n岁中日月又除尽，圣处工夫无半分。\r\n秋水寒沙鱼得计，南山温雾豹成文。\r\n古心自有著鞭地，尺璧分阴未当勤。"
        },
        {
            "title": "次韵郭明叔登县楼见思长句",
            "content": "令尹登临多暇日，杖生芝菌笔生埃。\r\n溪横凤尾寒光去，山拥旌阳翠气来。\r\n晚市张灯明远近，□□留客舞徘徊。\r\n红裳珠履知多在，点检惟无□秀才。"
        },
        {
            "title": "次韵郭明叔长歌",
            "content": "君不见悬车刘屯田，骑牛涧壑弄潺湲。\r\n八十唇红眼点漆，金锺举酒不留残。\r\n君不见征西徐尚书，为国捐躯矢石间。\r\n龙章凤姿委秋草，天马长辞十二闲。\r\n何如高阳郦生醉落魄，长揖辍洗惊龙颜。\r\n丈夫当年倾意气，安用蚓食而蝎跧。\r\n古人已作泉下土，风义可想犹班班。\r\n郭侯忠信如古人，荐书飞名上九关。\r\n诗书自可老斲轮，智略足以解连环。\r\n铜章屈宰山水县，友声相求不我顽。\r\n鹏翼垂天公直起，燕巢见社身思还。\r\n文思舜禹开言路，即看承诏著豸冠。\r\n尚趋手板事直指，少忍吏道之多艰。\r\n黄花零落一尊酒，别有天地非人寰。"
        },
        {
            "title": "次韵公择雨後",
            "content": "二圣勤民损膳羞，雨余今见角田秋。\r\n碧酒尚堪遮眼醉，红榴不解替人愁。"
        },
        {
            "title": "次韵公择舅",
            "content": "昨梦黄粱半熟，立谈白璧一双。\r\n惊鹿要须野草，鸣鸥本愿秋江。"
        },
        {
            "title": "次韵公定世弼登北都东楼四首",
            "content": "汉皇勤远略，晚节相千秋。\r\n不足中原地，犹思一战收。\r\n望朝方北顾，斜日倚东楼。\r\n庙算知无敌，寒儒浪自愁。"
        },
        {
            "title": "次韵公定世弼登北都东楼四首",
            "content": "都城碍飞鸟，军幕卧貔貅。\r\n紫葚知蚕老，黄云见麦秋。\r\n接天双阙起，伏地九河流。\r\n耆老深望幸，銮舆不好游。"
        },
        {
            "title": "次韵公定世弼登北都东楼四首",
            "content": "真皇多庙胜，仁祖用功深。\r\n卜宅迁九鼎，破胡藏万金。\r\n百年休战士，当日纵前禽。\r\n欲断匈奴臂，不如留此心。"
        },
        {
            "title": "次韵公定世弼登北都东楼四首",
            "content": "日著阑干角，风吹濯澣衣。\r\n喜同王季哲，更得谢玄晖。\r\n清兴俱不浅，长吟无用归。\r\n月明南北道，犹见驿尘飞。"
        },
        {
            "title": "次韵公秉子由十六夜忆清虚",
            "content": "九陌无尘夜际天，两都风物各依然。\r\n车驰马逐灯方闹，地静人闲月自妍。\r\n佛馆醉谈怀旧岁，斋宫诗思锁今年。\r\n但闻公子微行去，门外骅骝立绣鞯。"
        },
        {
            "title": "次韵高子勉十首",
            "content": "沙上步微暖，思君剩欲招。\r\n蒌蒿穿雪动，杨柳索春饶。\r\n枉驾时逢出，新诗若见撩。\r\n樽前远湖树，来饮莫辞遥。"
        },
        {
            "title": "次韵高子勉十首",
            "content": "少年基一篑，长岁足三余。\r\n忽作飞黄去，顿超同队鱼。\r\n尊前八采句，窗下十年书。\r\n定作牛腰束，传抄听小胥。"
        },
        {
            "title": "次韵高子勉十首",
            "content": "凿开混沌窍，窥见伏羲心。\r\n有物先天地，含生尽陆沈。\r\n伐山成大厦，鼓橐铸祥金。\r\n三尺无弦木，期君发至音。"
        },
        {
            "title": "次韵高子勉十首",
            "content": "志士难推毂，将如高子何。\r\n心期诚不浅，余论或相多。\r\n欲向沧洲去，还能小艇麽。\r\n鸬鹚西照处，相并晒渔蓑。"
        },
        {
            "title": "次韵高子勉十首",
            "content": "惊人得佳句，或以傲王公。\r\n处世要清节，滑稽安足雄。\r\n深沈似康乐，简远到安丰。\r\n一点无俗气，相期林下同。"
        },
        {
            "title": "次韵高子勉十首",
            "content": "荆渚楼中赋，南阳垅底吟。\r\n谁言小隐处，频屈故人临。\r\n经笥茌窥底，词源幸汲深。\r\n思君眠竹屋，雪月冰寒衾。"
        },
        {
            "title": "次韵高子勉十首",
            "content": "君不居郎省，还应上谏坡。\r\n才高殊未识，岁晚喜无它。\r\n枥马羸难出，邻鸡冻不歌。\r\n寒炉余几火，灰里拨阴何。"
        },
        {
            "title": "次韵高子勉十首",
            "content": "岘南羁旅井，灞上猎归亭。\r\n日绕分鱼市，风回落雁汀。\r\n笔由诗客把，笛为故人听。\r\n但恐苏耽鹤，归时或姓丁。"
        },
        {
            "title": "次韵高子勉十首",
            "content": "扫雪我三日，御风君过旬。\r\n言诗今有数，下笔不无神。\r\n行布佺期近，飞扬子建亲。\r\n可怜金石友，去不待斯人。"
        },
        {
            "title": "次韵高子勉十首",
            "content": "雪尽虚檐滴，春从细草回。\r\n德人泉下梦，俗物眼中埃。\r\n久立我有待，长吟君不来。\r\n重玄锁关龠，要待玉匙开。"
        },
        {
            "title": "次韵感春五首",
            "content": "茶如鹰爪拳，汤作蟹眼煎。\r\n时邀草玄客，晴明坐南轩。\r\n笑谈非世故，独立万物先。\r\n春风引车马，隐隐何阗阗。\r\n高盖相摩戛，骑奴争道喧。\r\n吾人抚荣观，燕处自超然。\r\n城中百年木，有鹊巢其颠。\r\n鳲鸠来相宅，日暮更谋迁。"
        },
        {
            "title": "次韵感春五首",
            "content": "鸟声春渐长，烟雨春薄暮。\r\n风光不长妍，如客暂时寓。\r\n芸芸物争时，天地有常度。\r\n我行睹大河，黄流日东骛。\r\n喟然欲乘桴，莽不见洲渚。\r\n张侯但饮酒，无用恨羁旅。\r\n十年富贵子，今作一丘土。"
        },
        {
            "title": "次韵感春五首",
            "content": "祁寒不可怨，天道自平分。\r\n及尔春风来，四肢有余温。\r\n丈夫力如虎，为人行灌园。\r\n椒兰工壅蔽，未可怨芳荪。\r\n寒鱼守穷辙，蒙呴一沫恩。\r\n一朝被湔祓，吹毛见瘢痕。"
        },
        {
            "title": "次韵感春五首",
            "content": "张癸脱朝衣，儿褐多纯绿。\r\n闻道无米舂，煮术学辟谷。\r\n官吏但索钱，诏书哀惸独。\r\n东方九尺长，不得侏儒禄。\r\n屋中声鹅雁，日暮搅心曲。\r\n穷巷无桃李，縕袍非春服。\r\n我吟白驹诗，知君在空谷。"
        },
        {
            "title": "次韵感春五首",
            "content": "我与子桑友，既往雨弥旬。\r\n交情未曾改，天地忽趋新。\r\n东风无行迹，佳气满城闉。\r\n麦苗生陂陇，叹息不食陈。\r\n谁能裹饭来，定是寂寞人。\r\n一曲古流水，试拂弦上尘。\r\n古木少生意，轮囷卧河滨。\r\n惭愧桃与李，相随见阳春。"
        },
        {
            "title": "次韵盖郎中率郭郎中休官二首",
            "content": "世态已更千变尽，心源不受一尘侵。\r\n青春白日无公事，紫燕黄鹂俱好音。\r\n付与儿孙知伏腊，听教鱼鸟逐飞沈。\r\n黄公垆下曾知味，定是逃禅入少林。"
        },
        {
            "title": "次韵盖郎中率郭郎中休官二首",
            "content": "仕路风波双白发，闲曹笑傲两诗流。\r\n故人相见白青眼，新贵即今多黑头。\r\n桃叶柳花明晓市，荻芽蒲笋上春洲。\r\n定知闻健休官去，酒户家园得自由。"
        },
        {
            "title": "次韵奉送公定",
            "content": "去年君渡河，枣下实离离。\r\n今年君渡河，剥枣咏豳诗。\r\n直缘恩义重，不惮鞍马疲。\r\n诗书半行李，道路费岁时。\r\n亲交叹存亡，学问访阙遗。\r\n我多後时悔，君亦见事迟。\r\n即此有真意，定非儿女知。\r\n虚名无用处，北斗与南箕。\r\n燕赵游侠子，长安轻薄儿。\r\n狂掉三寸舌，躐登九级墀。\r\n覆手云雨翻，立谈光阴移。\r\n歃血盟父子，指天出肝脾。\r\n从来国器重，见谓骨相奇。\r\n筑岩发梦寐，猎渭非熊螭。\r\n百工改绳墨，一世擅文词。\r\n全人脰肩肩，瓮盎妩且宜。\r\n大槐阴黄庭，女萝绵络之。\r\n昭阳两兄弟，还自妒蛾眉。\r\n工颦又宜笑，百辈来茹咨。\r\n班姬轻鸿毛，更合众口吹。\r\n引绳痛排拫，蒙蔽枉成帷。\r\n惟恐出己上，杀之如弈棋。\r\n尘埃百年琴，绝弦为锺期。\r\n落落虎豹文，义难管中窥。\r\n至今扬子云，不与俗谐嬉。\r\n岁晚草玄经，覃思写天维。\r\n脱身天禄阁，危于剑头炊。\r\n卧闻策董贤，闭门甘忍饥。\r\n五侯盛宾客，驺辔交横驰。\r\n时通问字人，得酒未曾辞。\r\n近者君家翁，天与脱馽鞿。\r\n已为冥冥鸿，矰缴尚安施。\r\n养兰寻僧圃，爱竹到水湄。\r\n北阙免朝请，西都分保厘。\r\n文章九鼎重，富贵一黍累。\r\n赵良请灌园，但为商君嗤。\r\n弃甲尚文过，兕多牛有皮。\r\n出仕书掣肘，归来菊荒篱。\r\n不为五斗折，自无三径资。\r\n胜箭洗蹀血，归鞍悬月支。\r\n斯人万户侯，造物付炉锤。\r\n我观史臣篇，疏略记糟醨。\r\n譬如官池蛙，谁能问公私。\r\n君怀明月珠，簸弄沧海涯。\r\n深房佩芳兰，固是王所姬。\r\n南页尚包橘，汉滨莫大随。\r\n每来促谈麈，风生庭竹枝。\r\n肮脏得家法，伊优不能为。\r\n但听呼摴蒱，便足解人颐。\r\n功成在漏刻，颖利处囊锥。\r\n失势落坑穽，寒窀如愁鸱。\r\n得马折足祸，亡羊多歧悲。\r\n屡敌因心计，伏兵几面欺。\r\n长戈仰关来，吐款受羁縻。\r\n万事只如此，毕竟谁成亏。\r\n爱君方寸间，醇朴乃器师。\r\n安得摆俗缠，东冈竝鉏犁。\r\n由来在阴鹤，不必振羽仪。\r\n送行倾车盖，载酒满鸱夷。\r\n天高木叶下，潦退河流卑。\r\n屯云搴六幕，新月吐半规。\r\n人生会面难，取醉听狂痴。\r\n语穽发"
        },
        {
            "title": "次韵奉答文少激推官纪赠二首",
            "content": "文章藻鑑随时去，人物权衡逐势低。\r\n扬子墨池春草遍，武侯祠庙晓莺啼。\r\n书帷寂寞知音少，幕府留连要路迷。\r\n顾我何人敢推挽，看君桃李合成蹊。"
        },
        {
            "title": "次韵奉答文少激推官纪赠二首",
            "content": "诗来清吹拂衣巾，句法词锋觉有神。\r\n今日相看青眼旧，他年肯作白头新。\r\n文如雾豹容窥管，气似灵犀可辟尘。\r\n慙愧相期在台省，无心枯木岂能春。"
        },
        {
            "title": "次韵奉答南山禅师二颂兼呈琦上人",
            "content": "南山四至分明也，一日元来十二时。\r\n两个泥牛齐著力，矛头淅米剑头炊。"
        },
        {
            "title": "次韵奉答南山禅师二颂兼呈琦上人",
            "content": "鱼吼钟鸣索饭钱，牧牛耕种别人田。\r\n淮师收得祖关在，一笛操江月满船。"
        },
        {
            "title": "次韵奉和仲谟夜话唐史",
            "content": "贞观规摹诚远大，开元宗社半存亡。\r\n才闻冠盖游西蜀，又见干戈暗洛阳。\r\n哲妇乘时倾嫡后，大阍当国定储皇。\r\n伤心不忍前朝事，愿作元龟献未央。"
        },
        {
            "title": "次韵奉答廖袁州怀旧隐之诗",
            "content": "诗题怨鹤与惊猿，一幅溪藤照麝烟。\r\n闻道省郎方结绶，可容名士乞归田。\r\n严安召见天嗟晚，贾谊归来席更前。\r\n何况班家有超固，应封定远勒燕然。"
        },
        {
            "title": "次韵奉答吉邻机宜",
            "content": "黠虏乘秋屡合围，上书公独请偏师。\r\n庭中子弟芝兰秀，塞上威名草木知。\r\n千里折冲深寄此，三衙虚席看除谁。\r\n与公相见清班在，仁祖重来筑旧基。"
        },
        {
            "title": "次韵奉答存道主簿",
            "content": "主簿朝衣如败荷，高怀千尺上松萝。\r\n旅人争席方归去，秋水黏天不自多。\r\n学到会时忘粲可，诗留别後见羊何。\r\n向来四海习凿齿，仱日期君不啻过。"
        },
        {
            "title": "次韵奉答吉老并寄何君庸",
            "content": "倾怀相见开城府，取意闲谈没臼窠。\r\n但取吏曹无狡兔，任呼舞女伐灵鼍。\r\n屡中瓮面酒几圣，苦忆尊前人姓何。\r\n愿得两公俱投报，不唯朱墨要渐摩。"
        },
        {
            "title": "次韵奉酬刘景文河上见寄",
            "content": "省中岑寂坐云窗，忽有归鸿拂建章。\r\n珍重多情惟石友，琢磨佳句问潜郎。\r\n遥怜部曲风沙里，不废平生翰墨场。\r\n想见哦诗煮春茗，向人怀抱绝关防。"
        },
        {
            "title": "次韵杜仲观二绝",
            "content": "诗家二杜见仍云，佳句风流照映人。\r\n青眼向来同醉醒，白头相望不缁磷。"
        },
        {
            "title": "次韵杜仲观二绝",
            "content": "短舞朱裙惬醉看，惜公官守隔江干。\r\n遥怜得句无人赏，走马城东觅道安。"
        },
        {
            "title": "次韵定国闻子由卧病绩溪",
            "content": "炎洲冬无冰，十月雷虺虺。\r\n及春疟疠行，用人祭非鬼。\r\n巫师司民命，药石不入市。\r\n溪弩潜发机，土风甚不美。\r\n苏子卧江南，感叹中夜起。\r\n闻道病在床，食鱼不知旨。\r\n寒暑战胸中，士穷有如此。\r\n此公夭机深，爵禄心已死。\r\n养生遗形骸，观妙得骨髓。\r\n后皇莳嘉橘，中岁多成枳。\r\n佳人何时来，为天启玉齿。\r\n湔祓瘴雾姿，朝趋去天咫。\r\n诸公转洪钧，国器方荐砥。\r\n矢诗写予心，庄语不加绮。"
        },
        {
            "title": "次韵德孺新居病起",
            "content": "潭潭经略府，寂寂闭门居。\r\n京洛圣贤宅，江湖鱼鳖瀦。\r\n官如一梦觉，话胜十年书。\r\n稍喜过从近，扶筇不驾车。"
        },
        {
            "title": "次韵德孺惠贶秋字之句",
            "content": "少日才华接贵游，老来忠义气横秋。\r\n未应白发如霜草，不见丹砂似箭头。\r\n顾我今成丧家狗，期君早作济川舟。\r\n汉家宗庙英灵在，定是寒儒浪自愁。"
        },
        {
            "title": "次韵德孺感兴二首",
            "content": "眼前尝废忘，事往更追寻。\r\n爱酒陶元亮，著书王仲任。\r\n寒蒲虽有节，枯木已无心。\r\n客至还须饮，逢欢起自斟。"
        },
        {
            "title": "次韵道辅双岭见寄三叠",
            "content": "生涯鱼吹沫，文彩豹藏雾。\r\n人言壶公老，渠但未得趣。\r\n饮酒人壶中，茫然失巾屦。\r\n时不与我谋，今君向何处。"
        },
        {
            "title": "次韵道辅双岭见寄三叠",
            "content": "明如九井璜，美如三危露。\r\n贞观魏公孙，今来功名误，儿时汉南柳，摇落伤岁暮。\r\n时不与我谋，羲和促天步。"
        },
        {
            "title": "次韵道辅旅怀见寄",
            "content": "岁华其将晚，霜叶不可风。\r\n生理鱼乞水，归心鸟飞空。\r\n风尘化衣黑，旅宿梦裙红。\r\n人言家无壁，自倚笔有锋。\r\n转蓬且半岁，交臂各衰翁。\r\n扁舟去日远，明月与君同。\r\n露曦百年驶，麟获万事穷。\r\n装怀酒澹淡，塞意雾空蒙。\r\n诸公尚无恙，不见陈元龙。"
        },
        {
            "title": "次韵答宗汝为初夏见寄",
            "content": "宫蛙无时休，不知忧复乐。\r\n夕晖半规黄，冉冉纳暮壑。\r\n鸟栖松陨花，风下竹解箨。\r\n南箕与北斗，磊磊贯缨络。\r\n怀我邻邦友，贤义本不薄。\r\n箕斗常相望，江含雾冥漠。\r\n忽烹双鲤鱼，中有初夏作。\r\n诗词清照眼，明月丽珠箔。\r\n闲出句崛奇，芙蕖依绿蒻。\r\n雄辨简色空，韩卢逐东郭。\r\n终篇谈不二，自脱世缠缚。\r\n此道久陆沉，喜公勤博约。\r\n盈笼惠石芝，乌皮剥猿玃。\r\n野人烹嘉蔬，回首葵苋恶。\r\n劝盐珠未工，追呼联纆索。\r\n闻君欲课最，岂有不龟药。\r\n我民六万户，过半客栖泊。\r\n棘端可沐猴，且愿观其削。\r\n官符昼夜下，朝播责暮获。\r\n射利者谁其，登陇弯繁弱。\r\n昨闻数邦贡，曲礼赋三错。\r\n恭惟廊庙上，献纳及新瘼。\r\n绣衣城南来，免冠谢公怍。\r\n归乘下泽车，绝意麒麟阁。\r\n田园蒙帝力，仰以万寿酢。\r\n公材横太阿，越砥敛霜锷。\r\n智囊无遗漏，胆量包空廓。\r\n行当治状闻，雄飞上碧落。\r\n我材甚不长，有地愧盘礡。\r\n平陆非距心，滕薛困公绰。\r\n看人取卿相，妄意亦馋嚼。\r\n终不作湘累，憔悴吟杜若。\r\n一心思倾写，何时叩扃钥。"
        },
        {
            "title": "次韵答张文潜惠寄",
            "content": "短褐不磷缁，文章近楚辞。\r\n未识想风采，别去令人思。\r\n斯文已战胜，凯歌偃旍旗。\r\n君行鱼上冰，忽复燕哺儿。\r\n学省得佳士，催来费符移。\r\n方观追金玉，如许遽言归。\r\n南山有君子，握兰怀令姿。\r\n但应洁斋俟，勿咏无生诗。"
        },
        {
            "title": "次韵德孺感兴二首",
            "content": "于此吾忘我，从谁尺直寻。\r\n事来千万种，人有两三心。\r\n自守藩篱小，犹能井臼任。\r\n过时虽不采，吾与菊花斟。"
        },
        {
            "title": "次韵答张沙河",
            "content": "张侯堂堂身八尺，老大无机如汉阴。\r\n猛摩虎牙取吞噬，自叹日月不照临。\r\n策名日已污轩冕，逃去未必焚山林。\r\n我评君才甚高妙，孤竹截管空桑琴。\r\n四十未曾成老翁，紫髯垂颐郁森森。\r\n眉宇之间见风雅，蓝田烟雾生球琳。\r\n胸中垒块正须酒，东海可揽北斗斟。\r\n古人已悲铜雀上，不闻向时清吹音。\r\n百年毁誉付谁定，取醉自可结舌瘖。\r\n使公系腰印如斗，驷马高盖驱駸駸。\r\n亲朋改观婢仆敬，成都男子宁异今。\r\n又言屋底甚悬磬，儿婚女嫁取千金。\r\n古来圣贤多不饱，谁能独无父母心。\r\n众雏堕地各有命，强为百草忧春霖。\r\n艾封人子暗目睫，与王同床悔沾襟。\r\n陇鸟入笼左右啄，终日思归碧山岑。\r\n一生能几开口笑，何忍更遣百虑侵。\r\n忽投雄篇写逸兴，仰占乾文动奎参。\r\n自陈使酒尝骂坐，惜予不与朋盍簪。\r\n君材蜀锦三千丈，要在刀尺成衣衾。\r\n南朝例有风流廦，楚地俗多词赋淫。\r\n屈原离骚岂不好，只今漂骨沧江浔。\r\n正令夷甫开三窟，猎以我道皆成禽。\r\n温恭忠厚神所劳，于鱼得计岂厌深。\r\n丈夫身在要勉力，岂有吾子终陆沈。\r\n鄙人相士盖多矣，勿作蔡泽笑噤吟。"
        },
        {
            "title": "次韵答尧民",
            "content": "君闻苏公诗，疾读思过半。\r\n譬如闻韶耳，三月忘味叹。\r\n我诗岂其朋，组丽等俳玩。\r\n不闻南风弦，同调广陵散。\r\n鹤鸣九天上，肯作家鸡伴。\r\n晁子但爱我，品藻私月旦。\r\n官闲乐相从，梨栗供杯案。\r\n门静鸟雀嬉，花深蜂蝶乱。\r\n忽蒙加礼貌，斋戒事搢盥。\r\n问大心更小，意督词反缓。\r\n君材于用多，舞选弓矢贯。\r\n聪明回自照，胜己果非懦。\r\n我如相绘事，素质施朽炭。\r\n古来得道人，非独大庭馆。\r\n晁子已不疑，冬寒春自暖。\r\n系表知药言，择友得荀粲。"
        },
        {
            "title": "次韵答杨子闻见赠",
            "content": "金盘厌饫五侯鲭，玉壶浇泼郎官清。\r\n长安市上醉不起，左右明妆夺目精。\r\n结交贤豪多杜陵，桃李成蹊卧落英。\r\n黄缓今为白下令，苍颜只使故人惊。\r\n督邮小吏皆趋版，阳春白雪分吞声。\r\n杨君青云贵公子，叹嗟簿领困书生。\r\n赠我新诗甚高妙，泪斑枯笛月边横。\r\n文章不直一杯水，老矣忍与时人争。\r\n江城歌舞聊得醉，但愿数有美酒倾。\r\n莫要朱金缠缚我，陆沈世上贵无名。"
        },
        {
            "title": "次韵答王韵中",
            "content": "有身犹缚律，无梦到行云。\r\n俗里光尘合，胸中泾渭分。\r\n我搴江南秀，一见空马群。\r\n夸士慕锺鼎，寒儒守典坟。\r\n吾欲超万古，乃如负山蚊。\r\n能来商略此，趺坐对炉芬。"
        },
        {
            "title": "次韵答王四",
            "content": "病懒百事废，不惟书问疏。\r\n新诗苦招唤，是日锁直庐。\r\n潢污深一尺，大道覆行车。\r\n晴夜遥相似，秋堂对望舒。"
        },
        {
            "title": "次韵答邵之才",
            "content": "文章真向古人疏，聊有孤怀与世殊。\r\n陋质不堪华衮赠，可能薏苡似明珠。"
        },
        {
            "title": "次韵答少章闻雁听鸡二首",
            "content": "平生绝少分甘处，身要从师万事忘。\r\n霜雁叫群倾半枕，梦回兄弟彩衣行。"
        },
        {
            "title": "次韵答薛乐道",
            "content": "薛侯笔如椽，峥嵘来索敌。\r\n出门决一战，莫见旗鼓迹。\r\n令严初不动，帐下闻吹笛。\r\n乍奔水上军，拔帜入赵壁。\r\n长驱剧崩摧，百万俱辟易。\r\n子於风雅闲，信矣强有力。\r\n天材如升斗，吾恨付与窄。\r\n揽物能微吟，假借少储积。\r\n山城坐井底，闻见更苦僻。\r\n子非知音耶，何不指瑕谪。"
        },
        {
            "title": "次韵答任仲微",
            "content": "邂逅相逢讲世盟，诸任尊行各才名。\r\n交情吾子如棠棣，酒椀今秋对菊英。\r\n高论生风摇尘尾，新诗掷地作金声。\r\n文章学问嗟予晚，深信前贤畏後生。"
        },
        {
            "title": "次韵答秦少章乞酒",
            "content": "朝事鞍马早，吏曹文墨拘。\r\n初无尺寸补，但于朋友疏。\r\n岂如箪瓢子，卧起一床书。\r\n炙背道尧舜，雪屋相与娱。\r\n步出城东门，野鸟吟废墟。\r\n颇知富贵事，势穷心亦舒。\r\n诗来献穷状，水饼嚼冰蔬。\r\n斗酒得醉否，枵腹如瓠壶。\r\n亦可召西舍，侯嬴非博徒。"
        },
        {
            "title": "次韵答蒲元礼病起",
            "content": "暖律温风何处饶，莫言先上绿杨条。\r\n梢头红糁杏花发，瓮面浮蛆酒齐销。\r\n吏事困人如缚虎，君诗入手似闻韶。\r\n直须扶病营春事，老味难将少壮调。"
        },
        {
            "title": "次韵答少章闻雁听鸡二首",
            "content": "朝士闻鸡常半途，朱门拥被不关渠。\r\n秦郎五起听三唱，残烛贪传未见书。"
        },
        {
            "title": "次韵答马中玉三首",
            "content": "仁气已蒸全楚尽，同云欲合暮江前。\r\n争春梅柳无三月，对雪樽罍属二天。"
        },
        {
            "title": "次韵答马中玉三首",
            "content": "卷沙成浪北风颠，衔尾千艘不敢前。\r\n匝岸水居皆有酒，行人得意买江天。"
        },
        {
            "title": "次韵道辅双岭见寄三叠",
            "content": "莲塘倒箭靫，桂影凉霜兔。\r\n平生知音地，地下无尺素。\r\n十夜九作梦，虏乘惊沙度。\r\n时不与我谋，征西枕戈去。"
        },
        {
            "title": "次韵答叔原会寂照房呈稚川",
            "content": "客愁非一种，历乱如蜜房。\r\n食甘念慈母，衣绽怀孟光。\r\n我家犹北门，王子渺湖湘。\r\n寄书无雁来，衰草漫寒塘。\r\n故人哀王孙，交味耐久长。\r\n置酒相暖热，惬于冬饮汤。\r\n吾侪痴绝处，不减顾长康。\r\n得闲枯木坐，冷日下牛羊。\r\n坐有稻田衲，颇薰知见香。\r\n胜谈初亹亹，修绠汲银床。\r\n声名九鼎重，冠盖万夫望。\r\n老禅不挂眼，看蜗书屋梁。\r\n韵与境俱胜，意将言两忘。\r\n出门事衮衮，斗柄莫昂昂。\r\n月色丽双阙，雪云浮建章。\r\n苦寒无处避，惟欲酒中藏。"
        },
        {
            "title": "次韵答马中玉三首",
            "content": "雨入纱窗风簸船，菊花过後早梅前。\r\n锦江春色熏人醉，也到壶中小隐天。"
        },
        {
            "title": "次韵答柳通叟问舍求田之诗",
            "content": "少日心期转谬悠，蛾眉见妒且障羞。\r\n但令有妇如康子，安用生儿似仲谋。\r\n横笛牛羊归晚径，卷帘瓜芋熟西畴。\r\n功名可致犹回首，何况功名不可求。"
        },
        {
            "title": "次韵答李端叔",
            "content": "喜接高谈若饮冰，风骚清兴坐来增。\r\n重寻伐木君何厚，欲赋骊驹我未能。\r\n山影北来浮汇泽，松行东望际锺陵。\r\n相期烂醉西楼月，缓带凭栏濯郁蒸。"
        },
        {
            "title": "次韵答黄与迪",
            "content": "和氏有尺璧，楚国无人知。\r\n青山抱国器，岁月忽如遗。\r\n但使玉非石，果有遭逢时。\r\n吾宗固神秀，天乃晚成之。\r\n兰芳深九畹，露味挹三危。\r\n流俗不顾省，古人可前追。\r\n胸中凌云赋，自贵知音希。\r\n渊源学未浅，孝友家正肥。\r\n与世殊轨辙，三黜理亦宜。\r\n吴溪浣纱女，不用朱粉施。\r\n岂伊风尘子，市门自夸毗。\r\n我作僰道囚，三年始放归。\r\n邂逅终日语，贻我五字诗。\r\n句如秋雨晴，远峰抹修眉。\r\n老马甘伏枥，坐看天骥驰。\r\n洒扫清樾下，当为果茗期。\r\n光阴去易失，日月转两仪。\r\n仲氏有东园，花竹深可依。\r\n寸步不往来，千里常梦思。\r\n几时开後户，扶策方自兹。"
        },
        {
            "title": "次韵答和甫卢泉水三首",
            "content": "舍後钟梵炉烟长，舍前帘影竹苍苍。\r\n事亲暖席扇枕凉，中有一士鬓苍浪。\r\n同心之心兰麝香，与游者谁似姓杨。\r\n朝发枉渚夕辰阳，怀瑾握瑜秪自伤。\r\n东有浊河西清漳，胡为搔头卢泉思茫茫。\r\n清明在躬不在水，此曹狡狯可心死。"
        },
        {
            "title": "次韵答和甫卢泉水三首",
            "content": "卢泉之木百尺长，下荫泉色如木苍。\r\n蘋风荷雨洒面凉，倒影摇荡天沧浪。\r\n网登锦鳞蒲荇香，何以贯之柳与杨。\r\n古来希价入咸阳，贪功害能相中伤。\r\n君今已出纷争外，但思烟波春渺茫。\r\n奉亲安乐一杯水，卢泉之滨可忘死。"
        },
        {
            "title": "次韵答和甫卢泉水三首",
            "content": "初侯不能六尺长，少日结交皆老苍。\r\n势利不可更炎凉，解缨从我濯沧浪。\r\n与君论心松柏香，何为独忆卢泉之上多绿杨，卢泉如练照秋阳，泉上之人犹谤伤。\r\n此邦虽陋有佳士，勿厌风沙吹茫茫。\r\n愿君不负上池水，囊中探丸起人死。"
        },
        {
            "title": "次韵答邢惇夫",
            "content": "为山不能山，过在一篑止。\r\n渥洼骐驎儿，堕地志千里。\r\n岷江初滥觞，入楚乃无底。\r\n将升圣人堂，道固有廉陛。\r\n邢子好少年，如世有源水。\r\n方求无津涯，不作蛙井喜。\r\n儿中兀老苍，趣造甚奇异。\r\n过阅王公门，袖中有漫刺。\r\n别来阻河山，望远每障袂。\r\n斯文向千载，有志常寡遂。\r\n後生文楚楚，照影若孔翠。\r\n不应太玄草，睎价咸阳市。\r\n雨作枕箪秋，官闲省中睡。\r\n梦不到汉东，茗椀乃为祟。\r\n闻君肺渴减，颇复佳食寐。\r\n读书得新功，来雁寄一字。"
        },
        {
            "title": "次韵答晁无咎见赠",
            "content": "翕翕一日炎，耽耽万年永。\r\n四海仰首观，顷复归根静。\r\n时雨泻玉除，潢流涨天井。\r\n性不耐衣冠，入门疏远请。\r\n煮饼卧北窗，保此已徼幸。\r\n空余见贤心，忍渴望梅岭。"
        },
        {
            "title": "次韵答常甫世弼二君不利秋官郁郁初不平故予",
            "content": "鹏翼将图南，垂天上扶摇。\r\n飞飞寻常闲，深树乘风蜩。\r\n大观与小智，从事不同条。\r\n扬雄老执戟，金张珥汉貂。\r\n松柏有本心，蒲柳望秋凋。\r\n久矣结舌瘖，狂言始今朝。\r\n崔王两骥子，神俊万里超。\r\n惊人吐嘉句，拔俗振高标。\r\n频来草玄宅，共语清入寥。\r\n处己愿如舜，致君敢不尧。\r\n回观势利场，内热作惊潮。\r\n趋时愧才全，傲世乃士骄。\r\n二生浪许可，弹炙则求鴞。\r\n围棋饭後约，煨栗夜深邀。\r\n尔来数到门，玉趾不惮遥。\r\n相期淡薄处，行乐亦云聊。\r\n甘泉沸午鼎，茗椀方屡浇。\r\n昏鸦相送归，风枝撼调调。\r\n男儿强饮食，九鼎等一瓢。\r\n富贵但蹔热，名声适为妖。\r\n世事寒暑耳，四时旋斗杓。\r\n勿学怀沙赋，离魂不可招。"
        },
        {
            "title": "次韵答曹子方杂言",
            "content": "酺池寺，汤饼一斋盂，曲肱懒著书。\r\n骑马天津看逝水，满船风月忆江湖。\r\n往时尽醉冷卿酒，侍儿琵琶春风手。\r\n竹间一夜鸟声春，明朝醉起雪塞门。\r\n当年闻说冷卿客，黄须邺下曹将军。\r\n挽弓石八不好武，读书卧看三峰云。\r\n谁怜相逢十载後，釜里生鱼甑生尘。\r\n冷卿白首大官寺，樽前不复如花人。\r\n曹将军，江湖之上可相忘，舂鉏对立鸳鸯双。\r\n无机与游不乱行，何时解缨濯沧浪。\r\n唤取张侯来平章，烹茶煮饼坐僧房。"
        },
        {
            "title": "次韵答斌老病起独游东园二首",
            "content": "主人心安乐，花竹有和气。\r\n时从物外赏，自益酒中味。\r\n斸枯蚁改穴，扫箨笋迸地。\r\n万籁寂中生，乃知风雨至。"
        },
        {
            "title": "次韵答斌老病起独游东园二首",
            "content": "万事同一机，多虑乃禅病。\r\n排闷有新诗，忘蹄出兔径。\r\n莲花生淤泥，可见嗔喜性。\r\n小立近幽香，心与晚色静。"
        },
        {
            "title": "次韵崔伯易席上所赋因以赠行二首",
            "content": "老惜交情别，追随车马勤。\r\n临朝思共理，治郡复斯文。\r\n讼息常休吏，民贫更劝分。\r\n西湖十顷月，自比汉封君。"
        },
        {
            "title": "次韵春游别说道二首",
            "content": "青春倚江阁，万象客愁中。\r\n江水不胜绿，檐花无赖红。\r\n欹斜半帘日，留滞一帆风。\r\n携手离筵上，清樽不易空。"
        },
        {
            "title": "次韵春游别说道二首",
            "content": "愁眼看春色，城西醉梦中。\r\n柳分榆荚翠，桃上竹梢红。\r\n燕湿社翁雨，莺啼花信风。\r\n别离感贫贱，殷子正书空。"
        },
        {
            "title": "次韵陈荣绪同倚钟楼晚望别後明日见寄之作",
            "content": "天外僧伽塔，斜辉极照临。\r\n恁栏随处好，残雪向来深。\r\n青草无风浪，枯松半死心。\r\n衡阳有回雁，他日更传音。"
        },
        {
            "title": "次韵晁元忠西归十首",
            "content": "开田望食麦，春陇无秀色。\r\n深耕不偿勤，牛耳徒湿湿。\r\n丰凶谁主张，坐令愁煎迫。\r\n河清会有时，得酒洒胸臆。"
        },
        {
            "title": "次韵答任仲微",
            "content": "伯氏文章足起家，雁行唯我乏芳华。\r\n不堪黄绶腰铜印，只合清江把钓车。\r\n缩项鱼肥炊稻饭，扶头酒熟卧芦花。\r\n吴儿何敢当伦比，或有离骚似景差。"
        },
        {
            "title": "次韵崔伯易席上所赋因以赠行二首",
            "content": "迎新与送故，渠已不胜勤。\r\n民卖腰间剑，公宽柱後文。\r\n诸郎投赐沐，高会惜临分。\r\n去国虽千里，分忧即近君。"
        },
        {
            "title": "次韵晁元忠西归十首",
            "content": "人言贫在家，殊胜富作客。\r\n鸡栖牛羊下，君子亦安息。\r\n千里求明师，赢粮从事役。\r\n学问非物外，室虚生纯白。"
        },
        {
            "title": "次韵晁元忠西归十首",
            "content": "风雨去家行，手龟面黧黑。\r\n屠龙非世资，学问求自得。\r\n我思脊令诗，同飞复同息。\r\n兄弟无相远，急难要羽翼。"
        },
        {
            "title": "次韵晁元忠西归十首",
            "content": "腰垂九井璜，耳著明月璫。\r\n兰荪结襟带，芰荷制衣裳。\r\n其人虽甚远，其室大道傍。\r\n当身不著意，千载永相望。"
        },
        {
            "title": "次韵晁元忠西归十首",
            "content": "热避恶木阴，渴辞盗泉水。\r\n曾回胜母车，不落抱玉泪。\r\n晁氏猛虎行，皦皦壮士意。\r\n人生高唐观，有情何能已。"
        },
        {
            "title": "次韵晁元忠西归十首",
            "content": "丽姬封人子，弄影爱朝日。\r\n晋国始得之，泣涕甘首疾。\r\n忧危与安乐，一生谁能必。\r\n同床食刍豢，乃悔沾襟失。"
        },
        {
            "title": "次韵晁元忠西归十首",
            "content": "前有熊罴咆，後有虎豹号。\r\n已出涧谷底，更陟山阪高。\r\n五日一并食，十年一縕袍。\r\n未知归宿处，岂惮鞍马劳。"
        },
        {
            "title": "次韵晁元忠西归十首",
            "content": "圣莫如东家，长年困行路。\r\n公养为淹留，岂不以食故。\r\n林薄鸟迁巢，水寒鱼不聚。\r\n孤士似无家，转蓬何由住。"
        },
        {
            "title": "次韵晁元忠西归十首",
            "content": "我田失耕耘，岁暮拾枯萁。\r\n枯萁不可食，日晏抱长饥。\r\n猛虎依山林，眼有百步威。\r\n一从梁鸯食，风月何时归。"
        },
        {
            "title": "次韵晁补之廖正一赠答诗",
            "content": "晁子抱材耕谷口，世有高贤践台斗。\r\n顷随计吏西入关，关夫数日传车还。\r\n封侯半属妄校尉，射虎猛将犹行间。\r\n无因自致青云上，浪说诸公见嗟赏。\r\n骥伏盐车不称情，轻裘肥马凤凰城。\r\n归来作诗谢同列，句与桃李争春荣。\r\n十年山林廖居士，今随诏书称举子。\r\n文章宏丽学西京，新有诗声似侯喜。\r\n君不见古来良为知音难，绝弦不为时人弹。\r\n已喜琼枝在我侧，更恨桂树无由攀。\r\n千里风期初不隔，独怜形迹滞河山。"
        },
        {
            "title": "次韵晁元忠西归十首",
            "content": "怨句识之推，商歌知甯戚。\r\n我占晁氏贤，乃在赋行役。\r\n同游羿彀中，傥免非尔力。\r\n滔滔今如此，去邦将安适。"
        },
        {
            "title": "次韵伯氏谢安石塘莲花酒",
            "content": "花蕊芙蕖拍酒醇，浮蛆相乱菊英新。\r\n寒光欲涨红螺面，烂醉从歌白鹭巾。\r\n行乐衔杯常有意，过门问字久无人。\r\n王孙欲遣双壶到，如入醉乡三月春。"
        },
        {
            "title": "次韵伯氏戏赠韩正翁菊花开时家有美酒",
            "content": "鬓发斑然潘骑省，腰围瘦尽沈东阳。\r\n茶瓯屡煮龙山白，酒椀希逢若下黄。\r\n乌角巾边簪钿朵，红银杯面冻糖霜。\r\n会须著意怜时物，看取年华不久芳。"
        },
        {
            "title": "次韵伯氏寄赠盖郎中喜学老杜诗",
            "content": "老杜文章擅一家，国风纯正不欹斜。\r\n帝阍悠邈开关键，虎穴深沈探爪牙。\r\n千古是非存史笔，百年忠义寄江花。\r\n潜知有意升堂室，独抱遗编校舛差。"
        },
        {
            "title": "次韵伯氏长芦寺下",
            "content": "风从落帆休，天与大江平。\r\n僧坊昼亦静，钟磬寒逾清。\r\n淹留属暇日，植杖数连甍。\r\n颇与幽子逢，煮茗当酒倾。\r\n携手霜木末，朱栏见潮生。\r\n樯移永正县，鸟度建康城。\r\n薪者得树鸡，羹盂味南烹。\r\n香秔炊白玉，饱饭愧闲行。\r\n业祠思归乐，吟弄夕阳明。\r\n思归诚独乐，薇蕨渐春荣。"
        },
        {
            "title": "次韵斌老冬至书怀示子舟篇末见及之作因以赠",
            "content": "二宗性清真，俱抱岁寒节。\r\n常思风云会，为国奋忠烈。\r\n道方沧波穨，位有豺虎窃。\r\n夫妇相鱼肉，关中一丈雪。\r\n北风夜涔涔，竹枯松柏折。\r\n泰来拔茅连，井收寒泉冽。\r\n天地复其所，我辈皆慰惬。\r\n何为对樽壼，似见小敌怯。\r\n大宗垂紫髯，贵气已森列。\r\n小宗新换骨，健啖颇腴悦。\r\n昨宵连环梦，秣马待明发。\r\n寒日一线长，把酒相喻说。\r\n人生但安乐，逢世无巧拙。\r\n斑衣戏亲庭，不作经年别。\r\n犹有未归心，远寄丁香结。"
        },
        {
            "title": "次元明韵寄子由",
            "content": "半世交亲随逝水，几人图画入凌烟。\r\n春风春雨花经眼，江北江南水拍天。\r\n欲解铜章行问道，安知石友许忘年。\r\n脊令各有思归恨，日月相催雪满颠。"
        },
        {
            "title": "次盱眙同前韵",
            "content": "去此二十年，持家西过宋。\r\n起予者白鸥，归兴岌飞动。\r\n宫殿明宝坊，山川开禹贡。\r\n破浪一帆风，更占梦中梦。"
        },
        {
            "title": "次苏子瞻和李太白浔阳紫极宫感秋诗韵追怀太",
            "content": "不见两谪仙，长怀倚修竹。\r\n行遶紫极宫，明珠得盈掬。\r\n平生人欲杀，耿介受命独。\r\n往者如可作，抱被求同宿。\r\n砥柱阅颓波，不疑更何卜。\r\n但观草木秋，叶落根自复。\r\n我病二十年，大斗久不覆。\r\n因之酌苏李，蟹肥社醅熟。"
        },
        {
            "title": "次前韵谢与迪惠所作竹五幅",
            "content": "吾宗墨修竹，心手不自知。\r\n天公造化炉，揽取如拾遗。\r\n风雪烟雾雨，荣悴各一时。\r\n此物抱晚节，君又润色之。\r\n抽萌或发石，悬箠有阽危。\r\n林梢一片雨，造次以笔追。\r\n猛吹万籁作，微凉大音希。\r\n霜兔束毫健，松烟泛砚肥。\r\n磐桓未落笔，落笔必中宜。\r\n今代捧心学，取笑如东施。\r\n或可遗巾帼，选耎如辛毗。\r\n生枝不应节，乱叶无所归。\r\n非君一起予，衰病岂能诗。\r\n忆君初解鞍，新月挂弯眉。\r\n夜来上金镜，坐叹光景驰。\r\n我有好东绢，晴明要会期。\r\n猗猗淇园姿，此君有威仪。\r\n愿作数百竿，水石相因依。\r\n他年风动璧，洗我别後思。\r\n开图慰满眼，何时遂臻兹。"
        },
        {
            "title": "次前韵寄润父",
            "content": "昏昏迷簿领，勿勿贵晷景。\r\n尝尽身百忧，迄无田二顷。\r\n喜从吾宗游，九里河润永。\r\n呼儿跪酒樽，戒妇馔汤饼。\r\n老夫何取焉，君悦瓮盎瘿。"
        },
        {
            "title": "慈孝寺饯子敦席上奉同孔经父八韵",
            "content": "日永知槐夏，云黄喜麦秋。\r\n同朝国士集，赐沐吏功休。\r\n只园冠盖地，清与耳目谋。\r\n晴云浮茗椀，飞雹落文楸。\r\n一客众主人，醉此顾虎头。\r\n虎头持龙节，挑河使东流。\r\n厥田惟上上，桑麻十数州。\r\n计功不汗马，可致万户侯。"
        },
        {
            "title": "慈母岩亮长老颂",
            "content": "敕书改律为禅，意在无力宗空，人欲破禅作律，群儿更助之攻。\r\n莫恨塞翁失马，会取楚人亡弓。\r\n老夫亦不掩耳，我来自听松风。"
        },
        {
            "title": "醇道得蛤蜊复索舜泉舜泉已酌尽官酝不堪不敢",
            "content": "青州从事难再得，墙底数樽犹未眠。\r\n商略督邮风味恶，不堪持到蛤蜊前。"
        },
        {
            "title": "醇碧颂",
            "content": "田子绿麴，妙在蒸蓼。\r\n女酒兀者，美生其手。\r\n挹彼而清，注兹无声。\r\n其香馥郁，悦可饮者。\r\n如春霢霂，清不病醨。\r\n多不疾人，谁其吐之。\r\n百室之醅，醇碧惟师。\r\n老夫不饮，评以鼻慧。"
        },
        {
            "title": "春游",
            "content": "终日桃李蹊，春风不相识。\r\n同我二三子，承我作意力。\r\n把酒忘味著，看花了香寂。\r\n晴云散长空，旷荡无限隔。\r\n身为胡蝶梦，本自不渔色。\r\n春虫劝人归，今我诚是客。\r\n归来翻故纸，书尾见麟获。\r\n文字非我名，聊取二三策。"
        },
        {
            "title": "春雪呈张仲谋",
            "content": "暮雪霏霏若撒盐，须知千陇麦纤纤。\r\n梦阑半枕听飘瓦，晓起高堂看入帘。\r\n剩与月明分夜砌，即成春溜滴晴檐。\r\n万金一醉张公子，莫道街头酒价添。"
        },
        {
            "title": "春祀分得叶公庙双凫观",
            "content": "春将祠事出门扉，宫殿参差缭翠微。\r\n清晓风烟迷部曲，小蹊桃杏挂冠衣。\r\n叶公在昔真龙去，王令何时白鹤归。\r\n糟魄相传漫青史，独怀千古对容徽。"
        },
        {
            "title": "春思",
            "content": "花柳事权舆，东风刚作恶。\r\n启明动钟鼓，睡著初不觉。\r\n简书催秣马，行路如徇铎。\r\n看云野思乱，遇雨春衫薄。\r\n今日非昨日，过眼若飞雹。\r\n光阴行晼晚，吾事益落莫。\r\n闲寻西城道，倚杖俯墟落。\r\n村翁逢寒食，士女飞彩索。\r\n平生感节物，始悟身是客。\r\n搔首念江南，拿船趁鸂鶒。\r\n夷犹挥钓车，清波举霜鲫。\r\n黄尘化人衣，此计诚已错。\r\n百年政如此，岂更待经历。"
        },
        {
            "title": "春近四绝句",
            "content": "梅英欲尽香无赖，草色才苏绿未匀。\r\n苦竹空将岁寒节，又随官柳到青春。"
        },
        {
            "title": "次以道韵寄范子夷子默",
            "content": "鼓缶多秦声，琵琶作胡语。\r\n是中非神奇，根器如此故。\r\n范公秉文德，断国极可否。\r\n至今筦枢机，大度而少与。\r\n蝉嫣世有人，风壑啸两虎。\r\n小心学忠孝，鄙事能垅亩。\r\n持论不籧筱，奉身谢夸诩。\r\n颇知城南园，文会英俊侣。\r\n何当休沐归，怀茗就煎去。"
        },
        {
            "title": "春近四绝句",
            "content": "亭台经雨压尘沙，春近登临意气佳。\r\n更喜轻寒勒成雪，未春先放一城花。"
        },
        {
            "title": "春近四绝句",
            "content": "闰後阳和腊里回，蒙蒙小雨暗楼台。\r\n柳条榆荚弄颜色，便恐入帘双燕来。"
        },
        {
            "title": "春近四绝句",
            "content": "小雪晴沙不作泥，疏帘红日弄朝晖。\r\n年华已伴梅梢晚，春色先从草际归。"
        },
        {
            "title": "窗日",
            "content": "叹息西窗过隙驹，微阳初至日光舒。\r\n□□□长宫中线，添得思堂一卷书。"
        },
        {
            "title": "初至叶县",
            "content": "白鹤去寻王子晋，真龙得慕沈诸梁。\r\n千年往事如飞鸟，一日倾愁对夕阳。\r\n遗老能名唐郡邑，断碑犹是晋文章。\r\n浮云不作苞桑计，只有荒山意绪长。"
        },
        {
            "title": "初望淮山",
            "content": "风裘雪帽别家林，紫燕黄鹂已夏深。\r\n三釜古人干禄意，一年慈母望归心。\r\n劳生逆旅何休息，病眼看山力不禁。\r\n想见夕阳三径里，乱蝉嘶罢柳阴阴。"
        },
        {
            "title": "出迎使客质明放船自瓦窋归",
            "content": "鼓吹喧江雨不开，丹枫落叶放船回。\r\n风行水上如云过，地近岭南无雁来。\r\n楼阁人家卷帘幕，菰蒲鸥鸟乐湾洄。\r\n惜无陶谢挥斤手，诗句纵横付酒杯。"
        },
        {
            "title": "出礼部试院王才元惠梅花三种皆妙绝戏答三首",
            "content": "舍人梅坞无关锁，携酒俗人来未曾。\r\n旧时爱菊陶彭泽，今作梅花树下僧。"
        },
        {
            "title": "冲雪宿新寨忽忽不乐",
            "content": "县北县南何日了，又来新寨解征鞍。\r\n山衔斗柄三星没，雪共月明千里寒。\r\n小吏有时须束带，故人颇问不休官。\r\n江南长尽捎云竹，归及春风斩钓竿。"
        },
        {
            "title": "出礼部试院王才元惠梅花三种皆妙绝戏答三首",
            "content": "病夫中岁屏杯杓，百叶缃梅触拨人。\r\n拂杀官黄春有思，满城桃李不能春。"
        },
        {
            "title": "池口风雨留三日",
            "content": "孤城三日风吹雨，小市人家只菜蔬。\r\n水远山长双属玉，身闲心苦一舂锄。\r\n翁从旁舍来收网，我适临渊不羡鱼。\r\n俛仰之间已陈迹，暮窗归了读残书。"
        },
        {
            "title": "出池藕花",
            "content": "惜丝不肯织宫鞋，花月仙人谪下来。\r\n河伯借泥封玉腕，风神翻浪沃香腮。\r\n无房不许僧归宿，有盖尝令鹭自开。\r\n何事冤他结青女，一朝收拾付尘灰。"
        },
        {
            "title": "澄心亭颂",
            "content": "菩萨清凉月，游於毕究空。\r\n众生心水净，菩提影现中。\r\n忍观伏尘劳，波澄泥著底。\r\n八风动地来，尘劳还复起。\r\n觉海性澄圆，浪时无不浑。\r\n即浑即澄彻，个是涅盘门。"
        },
        {
            "title": "慈竹",
            "content": "门中何物灵，有竹慈为名。\r\n一丛涧数步，森森数十茎。\r\n长茎覆短茎，枝叶不峥嵘。\r\n去年笋已长，今年笋又生。\r\n高低相倚向，浑如长幼情。\r\n孝子侍父立，顺孙随祖行。\r\n居然抱慈孝，根底信天成。\r\n吾闻唐之人，孝行常欣欣。\r\n郓州张公艺，九恣同一门。\r\n大帝闻其名，衡茅降至尊。\r\n冯宿丱岁时，随父庐祖坟。\r\n父子相随孝，灵芝特地春。\r\n北海吕元简，四世同家主。\r\n似至牛马羊，异母皆相乳。\r\n虞乡董公直，鞠养诸孤遗。\r\n鸜鹆与鸦鹊，同巢而共枝。\r\n孝行动天壤，鸟兽皆随时。\r\n又闻猓（左犭右然）兽，死不相弃离。\r\n暾蝎与蛟鱼，子母长相随。\r\n兽面而人心，此兽信有之。\r\n兽心而人面，其人诚可悲。\r\n李钧为侍御，弃母在□州。\r\n母因殍饿死，世□何悠悠。\r\n光禄□李者，亦是斯人流。\r\n有母不侍养，异居经千秋。\r\n唐家法网宽，贷死流遐陬。\r\n崔湜为侍郎，天子赐瓜香。\r\n携归与爱妻，老母不得尝。\r\n一旦恶贯盈，杀之於路傍。\r\n越公钟绍京，至孝何殊常。\r\n小时得瓜果，先解进高堂。\r\n长大遇玄宗，一夕登岩廊。\r\n孝者名长新，逆者污人伦。\r\n人既不如竹，乃是一埃尘。\r\n夫为人子者，莫若事尊亲。\r\n夫为人父者，莫若训儿孙。\r\n积善与仁孝，可以立于身。\r\n我愿移此竹，栽於率土滨。\r\n使彼行人见，皆为慈孝人。\r\n樵童见此竹，且莫伐我薪。"
        },
        {
            "title": "出城送客过故人东平侯赵景珍墓",
            "content": "朱颜苦留不肯住，白发正尔欺得人。\r\n婵娟去作谁家妾，意气都成一聚尘。\r\n今日牛羊上丘垄，当时近前左右嗔。\r\n花开鸟啼荆棘里，谁与平章作好春。"
        },
        {
            "title": "出礼部试院王才元惠梅花三种皆妙绝戏答三首",
            "content": "城南名士遣春来，三月乃见腊前梅。\r\n定知锁著江南客，故放绿阴春晚回。"
        },
        {
            "title": "冲雨向万载道中得逍遥观托宿遂戏题",
            "content": "逍遥近道边，憩息慰惫懑。\r\n晴晖时晦明，谑语谐谠论。\r\n草莱荒蒙茏，室屋壅尘坌。\r\n仆僮偪侧泌，泾渭清浊混。"
        },
        {
            "title": "承天宝禅师赞",
            "content": "灵山会上，得个消息。\r\n达安城中，不落裷（上雨下佰）。\r\n黄抚路口，雪里开花。\r\n九江渡头，无风起浪。"
        },
        {
            "title": "承示中秋不见月及悯雨连作恐妨秋成奉次元韵",
            "content": "秀稻秋风喜太平，独疑连雨未全晴。\r\n银蟾似亦无聊赖，默度寒宵嬾吐明。"
        },
        {
            "title": "呈杨康国",
            "content": "君家秋实罗浮种，已作累累半拂墙。\r\n莫遣儿童酸打尽，要看霜後十分黄。"
        },
        {
            "title": "呈外舅孙莘老二首",
            "content": "甓社湖中有明月，淮南草木借光辉。\r\n故应剖蚌登王府，不若行沙弄夕霏。"
        },
        {
            "title": "呈外舅孙莘老二首",
            "content": "九陌黄尘乌帽底，五湖春水白鸥前。\r\n扁舟不为鲈鱼去，收取声名四十年。"
        },
        {
            "title": "呈马粹老范德孺",
            "content": "颍上相逢杏始青，尔来瓜垄有新耕。\r\n四时为岁已中半，万物得秋将老成。\r\n日永清风摇麈尾，夜阑飞雹落棋枰。\r\n两厅未觉过从数，政以顽疏累友生。"
        },
        {
            "title": "呈王明复陈季张",
            "content": "倦客西来厌马鞍，为予休辔小长安。\r\n陈遵投辖情何厚，王粲登楼兴未阑。\r\n雪压群山晴後白，月临千里夜深寒。\r\n少留待我同归去，洛下林中斫钓竿。"
        },
        {
            "title": "陈说道约日送菜把",
            "content": "南山畴昔从诸父，雨甲烟苗手自鉏。\r\n三径就荒归计拙，溷烦僚友送园蔬。"
        },
        {
            "title": "呈李卿",
            "content": "歌舞如云四散飞，东园篮轝醉归时。\r\n细看春色低红烛，仰折花枝坠接（上四下离）。\r\n仙李回风转长袖，野桃侵雨浸燕脂。\r\n夜长昼短知行乐，不负君家乐府诗。"
        },
        {
            "title": "陈荣绪惠示之字韵诗推奖过实非所敢当辄次高",
            "content": "纷纷不可耐，君子有忧之。\r\n鞅掌诚庄语，贤劳似怨诗。\r\n颓波阅砥柱，浊水得摩尼。\r\n知我无枝叶，刳心只有皮。"
        },
        {
            "title": "陈氏园咏竹",
            "content": "不问主人来看竹，小溪风物似家林。\r\n春供馈妇几番笋，夏与行人百亩阴。\r\n直气虽冲云汉上，高材终恐斧斤寻。\r\n截竿可举北溟钓，欲赠溪翁谁姓任。"
        },
        {
            "title": "陈留市隐",
            "content": "市井怀珠玉，往来人未逢。\r\n乘肩娇小女，邂逅此生同。\r\n养性霜刀在，阅人清镜空。\r\n时时能举酒，弹镊送飞鸿。"
        },
        {
            "title": "陈荣绪惠示之字韵诗推奖过实非所敢当辄次詗",
            "content": "十家有忠信，江夏可无之。\r\n政苦寄卖友，忽闻衡说诗。\r\n饥蒙青（左饣右迅）饭，寒赠紫陀尼。\r\n酬报矜难巧，深慙陆与皮。"
        },
        {
            "title": "陈季张有蜀芙蓉长饮客至开辄剪去作诗戏之",
            "content": "剪花莫学韩中令，投辖惟闻陈孟公。\r\n客兴不孤春竹叶，年华全属拒霜丛。\r\n玄子蹙迫三秋尽，青女摧残一夜空。\r\n著意留连好风景，非君谁作主人翁。"
        },
        {
            "title": "陈吉老县丞同知命弟游青原谒思禅师予以簿领",
            "content": "天高万物肃，虚寂在川岑。\r\n肃此尘外轸，随山上岖嶔。\r\n列宿正参差，凝霜露衣襟。\r\n惊鸟纵横去，孤猿拥条吟。\r\n不睹白日景，惟睹松柏阴。\r\n南州实炎德，肴羞香森沈。\r\n芳草亦未老，黄花如散金。\r\n中有冥寂士，上有嘉树林。\r\n遗挂犹在壁，靡靡如面命。\r\n阿阁三重阶，旷望何高深。\r\n能使高兴尽，山水有清音。\r\n所在可游盘，春酝时献斟。\r\n玄云拖朱阁，小雨遂成霖。\r\n挟纩如怀冰，夕息忆重衾。\r\n瞽夫违盛观，何用慰我心。\r\n孤灯暖幽幔，愿言思所钦。\r\n良游常蹉跎，贱与老相寻。\r\n佳人殊未来，忽忘逝景侵。\r\n南荣戒其多，离思故难任。\r\n明月难暗投，聊欲投吾簪。"
        },
        {
            "title": "晁张和答秦觏五言予亦次韵",
            "content": "山林与心违，日月使鬓换。\r\n儒衣相诟病，文字奉娱玩。\r\n自古非一秦，六籍盖多难。\r\n诗书或发冢，熟念令人惋。\r\n秦君锐本学，骥子已血汗。\r\n相期骖天衢，伯乐尝一盼。\r\n士为欲心缚，寸勇辄尺懦。\r\n要当观此心，日照云雾散。\r\n扶疏万物影，宇宙同璀璨。\r\n置规岂惟君，亦自警弛慢。"
        },
        {
            "title": "常父惠示丁卯雪十四韵谨同韵赋之",
            "content": "春皇赋上瑞，来宁黄屋忧。\r\n下令走百神，大云庇九丘。\r\n风声将仁气，艳艳生瓦沟。\r\n寒花舞零乱，表里照皇州。\r\n千门委圭璧，晓日不肯收。\r\n元年冬无泽，穴处长螟蟊。\r\n两宫初旰食，补衮献良筹。\r\n有道四夷守，无征万邦休。\r\n耆年秉国论，泾渭极分流。\r\n辍耒入班品，逸民尽归周。\r\n股肱共一体，间不容戈矛。\r\n人材如金玉，同美异刚柔。\r\n正须众贤和，乃可疏共吺。\r\n改弦张敝法，病十九已瘳。\r\n王指要不匿，蚀非日月羞。\r\n桑林请六事，河水问九畴。\r\n天意果然得，玄功与吾谋。\r\n此物有嘉德，占年在麦秋。\r\n近臣知天喜，玉色动冕旒。\r\n儒馆无他事，作诗配崇丘。"
        },
        {
            "title": "常父答诗有煎点径须烦绿珠之句复次韵戏答",
            "content": "小鬟虽丑巧妆梳，扫地如镜能检书。\r\n欲买娉婷供煮茗，我无一斛明月珠。\r\n知公家亦阙扫除，但有文君对相如。\r\n正当为公乞如愿，作牋远寄宫亭湖。"
        },
        {
            "title": "长句谢陈适用惠送吴南雄所赠纸",
            "content": "庐陵政事无全牛，恐是汉时陈太丘。\r\n书记姓名不肯学，得纸无异夏得裘。\r\n琢诗包纸送赠我，自状明月非暗投。\r\n诗句纵横剪宫锦，惜无阿买书银钩。\r\n蛮溪切藤卷盈百，侧理羞滑茧羞白。\r\n想当鸣杵砧面平，桄榔叶风溪水碧。\r\n千里鹅毛意不轻，瘴衣腥腻北归客。\r\n君侯谦虚不自供，胡不赠世文章伯。\r\n一涔之水容牛蹄，识字有数我自知。\r\n小时双钩学楷法，至令儿子憎家鸡。\r\n虽然嘉惠敢虚辱，煮泥续尾成大轴。\r\n写心与君心莫传，平生落魄不问天。\r\n樽前花底幸好戏，为君绝笔谢风烟。\r\n已无商颂猗那手，请续南华内外篇。"
        },
        {
            "title": "嘲小德",
            "content": "中年举儿子，漫种老生涯。\r\n学语啭春鸟，涂窗行暮鸦。\r\n欲嗔王母惜，稍慧女兄夸。\r\n解著潜夫论，不妨无外家。"
        },
        {
            "title": "禅颂",
            "content": "自古多如此，君今独奈何。\r\n可来白云里，教汝紫芝歌。"
        },
        {
            "title": "禅句二首",
            "content": "予自钓鱼船上客，偶除须鬓著袈裟。\r\n佛祖位中留不住，夜来依旧宿芦花。"
        },
        {
            "title": "禅句二首",
            "content": "牵驴饮江水，鼻吹波浪起。\r\n岸上蹄踏蹄，水中嘴对嘴。"
        },
        {
            "title": "长沙留别",
            "content": "折脚铛中同淡粥，曲腰桑下把离杯。\r\n知君不是南迁客，魑魅无情须早回。"
        },
        {
            "title": "曹侯善政颂",
            "content": "曹侯辍耕，学于上国。\r\n进士起家，为吏有绩。\r\n虽窭人子，孔武且硕。\r\n我惠我威，养我好子。\r\n我勤我暇，不借吏史。\r\n虎暴人境，肆作机穽。\r\n侯曰彻之，病在乎政。\r\n惟此戾虫，乃与政通。\r\n风林岑蔚，征夫不逢。\r\n我作颂声，与民歌之。\r\n不诬方将，俾勿磨之。"
        },
        {
            "title": "曹村道中",
            "content": "嘶马萧萧苍草黄，金天云物弄微凉。\r\n瓜田余蔓有荒陇，梨子压枝铺短墙。\r\n明月风烟如梦寐，平生亲旧隔湖湘。\r\n行行秋兴已孤绝，不忍更临山夕阳。"
        },
        {
            "title": "长芦夫和尚真赞",
            "content": "松枯竹瘦，是其岁寒也。\r\n山高水深，不可犯干也。\r\n取多国士，庄严此土，如陶家手也。\r\n拂除方丈，置榻而坐，一不受也。\r\n首出万物，渊默雷吼，寂寥者之参也。\r\n若夫以法界印，印毛印海，则惊僧繇而走巫咸也。"
        },
        {
            "title": "仓後酒正厅昔唐林夫谪官所作十一月己卯余纳",
            "content": "攀槛朱云头未白，不知流落向何州。\r\n空余前日学书地，小阁红蕖取意秋。"
        },
        {
            "title": "残句：拙者窃鉤辄斩趾",
            "content": "拙者窃鉤辄斩趾。"
        },
        {
            "title": "残句：浴泉秦虢流丹粉",
            "content": "浴泉秦虢流丹粉，临渚娥英冷佩衣。"
        },
        {
            "title": "残句：语妙何妨石作肠",
            "content": "语妙何妨石作肠。"
        },
        {
            "title": "陈荣绪惠示之字韵诗推奖过实非所敢当辄次高",
            "content": "太丘胸量阔，一苇莫杭之。\r\n万事不挂眼，四愁犹有诗。\r\n状闲聊闒茸，心洁似毗尼。\r\n早晚同舟去，烟波学子皮。"
        },
        {
            "title": "残句：吾闻调羹槿",
            "content": "吾闻调羹槿，异味及粉榆。"
        },
        {
            "title": "残句：日颗曝乾红玉软",
            "content": "日颗曝乾红玉软，风枝台动练罗鲜。"
        },
        {
            "title": "残句：清鑑风流归贺八",
            "content": "清鑑风流归贺八，飞扬跋扈付朱三。"
        },
        {
            "title": "残句：琳瑯触目路人惊",
            "content": "琳瑯触目路人惊。"
        },
        {
            "title": "残句：邻谈喧五更",
            "content": "邻谈喧五更。"
        },
        {
            "title": "残句：孔庙虞书贞观刻",
            "content": "孔庙虞书贞观刻，千两黄金那购得。"
        },
        {
            "title": "残句：虎头食肉何足誇",
            "content": "虎头食肉何足誇，阴德由来报宜奢。\r\n丹龟功成无躍兔，玉函方秘缘青蛇。"
        },
        {
            "title": "残句：不誇四子锦为幄",
            "content": "不誇四子锦为幄，肯道太真云想衣。"
        },
        {
            "title": "残句：风外竹斜行",
            "content": "风外竹斜行。"
        },
        {
            "title": "残句：便令脱帽管城公",
            "content": "便令脱帽管城公，小试玉堂挥翰手。"
        },
        {
            "title": "长短星歌",
            "content": "正月虎，七泽阴风无避处。\r\n少年射杀白额归，二十一岁赐旗鼓。\r\n二月兔，翰墨功名归四杜。\r\n中山毛遂定从还，十九上客谁复数。\r\n三月龙，定力降来一钵中。\r\n升腾便欲致云雨，十六开士观云风。\r\n四月蛇，九蛇相辅成晋家。\r\n屈原离骚二十五，不及之推死怨嗟。\r\n五月马，十五国风多咏写。\r\n汉将西极天马来，二十五城不当价。\r\n六月羊，十岁小儿牧道傍。\r\n他年叱石金华路，二十年前身姓黄。\r\n七月猴，恒山八命列封侯。\r\n当年传国二十二，想是衣冠骑土牛。\r\n八月鸡，二妙灵台向晓啼。\r\n五更风雨十八九，残月昏昏信可期。\r\n九月狗，三窟深坑四荒走。\r\n暮归得兔十六七，黄卢朱雀皆在後。\r\n十月猪，白头一笑献士夫。\r\n杀身愿为鲁津伯，申封兰王十四都。\r\n十一月鼠，列十二辰配龙虎。\r\n二十二年看仙飞，一朝化作蝙蝠去。\r\n十二月牛，百户椎肥醉九州。\r\n角端围寸二十五，良弓之材牛带牛。"
        },
        {
            "title": "三章",
            "content": "江汉滔滔，有楫有杭。\r\n谁以济此，中流且风。\r\n嗟尔君子，时处时默。\r\n微云反覆，无伤尔足。"
        },
        {
            "title": "残句：春将国艳熏花骨",
            "content": "春将国艳熏花骨，日借黄金缕水纹。"
        },
        {
            "title": "残句：为君写就黄庭了",
            "content": "为君写就黄庭了，不博山阴道士鹅。"
        },
        {
            "title": "残句：辰日宜种瓜",
            "content": "辰日宜种瓜。"
        },
        {
            "title": "二章",
            "content": "薄言采之，遵彼山曲。\r\n汝来迟迟，去我何速。\r\n伊时之人，谁适与同。\r\n不与我好，殆其觏凶。"
        },
        {
            "title": "采菊一章",
            "content": "南山有菊，于采其英。\r\n谁从汝往，视我惸惸。\r\n伊时之人，谁适有比。\r\n不与我谋，不知其已。"
        },
        {
            "title": "薄薄酒二章",
            "content": "薄酒终胜饮茶，丑妇不是无家。\r\n醇醪养牛等刀锯，深山大泽生龙蛇。\r\n秦时东陵千户食，何如青门五色瓜。\r\n传呼鼓吹拥部曲，何如春雨池蛙。\r\n性刚太傅促和药，何如羊裘钓烟沙。\r\n绮席象床琱玉枕，重门夜鼓不停挝。\r\n何如一身无四壁，满船明月卧芦花。\r\n吾闻食人之肉，可随以鞭朴之戮；乘人之车，可加以鈇钺之诛。\r\n不如薄酒醉眠牛背上，丑妇自能搔背痒。"
        },
        {
            "title": "薄薄酒二章",
            "content": "薄酒可与忘忧，丑妇可与白头。\r\n徐行不必驷马，称身不必狐裘。\r\n无祸不必受福，甘餐不必食肉。\r\n富贵于我如浮云，小者谴诃大戮辱。\r\n一身畏首复畏尾，门多宾客饱僮仆。\r\n美物必甚恶，厚味生五兵。\r\n匹夫怀璧死，百鬼瞰高明。\r\n丑妇千秋万岁同室，万金良药不如无疾。\r\n薄酒一谈一笑胜茶，万里封侯不如还家。"
        },
        {
            "title": "博士王扬休碾密云龙同事十三人饮之戏作",
            "content": "矞云苍璧小盘龙，贡包新样出元丰。\r\n王郎坦腹饭床东，大官分物来妇翁。\r\n棘围深锁武成宫，谈天进士雕虚空。\r\n鸣鸠欲雨唤雌雄，南岭北岭宫徵同。\r\n午窗欲眠视蒙蒙，喜君开包碾春风，注汤官焙香出笼。\r\n非君灌顶甘露椀，几为谈天乾舌本。"
        },
        {
            "title": "博山台",
            "content": "宫亭只说香炉峰，此地今见博山台。\r\n紫烟孤起丽朝日，定是海山飞得来。\r\n化工造物能神奇，不必惊世出蓬莱。\r\n千来隐沦被昭洗，博山我劝尔一杯。\r\n先生发白足力强，遥思秋风醉几回。\r\n童儿数修扫洒职，莫使石面沾尘埃。"
        },
        {
            "title": "补陀岩颂",
            "content": "修罗身量等须弥，入藕丝孔逃追北。\r\n补陀岩下不战人，八万魔军皆解甲。"
        },
        {
            "title": "泊大孤山作",
            "content": "汇泽为彭蠡，其容化◇鹏。\r\n中流擢寒山，正色且无朋。\r\n其下蛟龙卧，宫谯珠贝层。\r\n朝云与暮雨，何处会高陵。\r\n不见凌波袜，靓妆照澄凝。\r\n空余血食地，猿啸枯楠藤。\r\n高帆驾天来，落叶聚秋蝇。\r\n幽明异礼乐，忠信岂其凭。\r\n风波浩平陆，何况非履冰。\r\n安得旷达士，霜晴尝一登。"
        },
        {
            "title": "不俗轩耐闲轩颂",
            "content": "不爱孔方乃不俗，放下利欲是耐闲。\r\n棒打石狮子，论实不论虚。"
        },
        {
            "title": "伯氏到济南寄诗颇言太守居有湖山之胜同韵和",
            "content": "西来黄犬传佳句，知是陆机思陆云。\r\n历下楼台追把酒，舅家宾客厌论文。\r\n山椒欲雨好云气，湖面逆风生水纹。\r\n想得争棋飞鸟上，行人不见只听闻。"
        },
        {
            "title": "伯父祖善耆老好学於所居紫阳溪後小马鞍山为",
            "content": "樵入千岩静，松含万籁寒。\r\n儿童给行李，藜蓧对衣冠。\r\n小槛聊防虎，时来即解鞍。\r\n阿翁吹笛罢，怀昔泪相看。"
        },
        {
            "title": "病起荆江亭即事十首",
            "content": "鲁中狂士邢尚书，本意扶日上天衢。\r\n惇夫若在鑴此老，不令平地生崎岖。"
        },
        {
            "title": "病起荆江亭即事十首",
            "content": "张子耽酒语蹇吃，闻道颍州又陈州。\r\n形模弥勒一布袋，文字江河万古流。"
        },
        {
            "title": "病起荆江亭即事十首",
            "content": "闭门觅句陈无己，对客挥毫秦少游。\r\n正字不知温饱未，西风吹泪古藤州。"
        },
        {
            "title": "病起荆江亭即事十首",
            "content": "文章韩杜无遗恨，草诏陆贽倾诸公。\r\n玉堂端要真学士，须得儋州秃鬓翁。"
        },
        {
            "title": "病起荆江亭即事十首",
            "content": "司马丞相昔登庸，诏用元老超群公。\r\n杨绾当朝天下喜，断碑零落卧秋风。"
        },
        {
            "title": "病起荆江亭即事十首",
            "content": "维摩老子五十七，大圣天子初元年。\r\n传闻有意用幽侧，病著不能朝日边。"
        },
        {
            "title": "病起荆江亭即事十首",
            "content": "翰墨场中老伏波，菩提坊里病维摩。\r\n近人积水无鸥鹭，时有归牛浮鼻过。"
        },
        {
            "title": "病起次韵和稚川进叔倡酬之什",
            "content": "池塘夜雨听鸣蛙，老境侵寻每忆家。\r\n白发生来惊客鬓，黄粱炊熟又春华。\r\n百年不负胶投漆，万事相依葛与瓜。\r\n胜日主人如有酒，犹堪扶病见莺花。"
        },
        {
            "title": "伯时彭蠡春牧图",
            "content": "岳阳楼上春已归，湖中鸿雁拍波飞。\r\n布帆天阔随鸟道，石林风冕吹人衣。\r\n春水初生及马腹，浮滩欲上西山麓。\r\n遥看绝岭秀云松，上有垂萝暗溪谷。\r\n沙眠草啮性不骄，侧身注目鸣相招。\r\n林间瞥过星烁烁，原上独立风萧萧。\r\n君不见中原真种胡尘没，南行市骨何仓卒。\r\n秪收力健载征夫，肯向时危辨奇骨。\r\n即令贡马西北来，东西坊监屯云开。\r\n纷然驽骥同秣，尔可不忧四蹄脱。"
        },
        {
            "title": "病懒",
            "content": "病懒不喜出，收身卧书林。\r\n纵观百家语，浩渺半古今。\r\n空蒙象外意，高大且闳深。\r\n闻有居覆盆，岂能逃照临。\r\n一马统万物，八还见真心。\r\n乃知善琴瑟，先欲绝弦寻。"
        },
        {
            "title": "病来十日不举酒二首",
            "content": "病来十日不举酒，独卧南床春草生。\r\n承君折送袁家紫，令我兴发郎官清。"
        },
        {
            "title": "病来十日不举酒二首",
            "content": "病来十日不举酒，回施青春与後生。\r\n满袖东风惬人意，见君诗与字俱清。"
        },
        {
            "title": "丙寅十四首效韦苏州",
            "content": "少小尚狷介，与人常不款。\r\n置身稍雍容，遇酒辄引满。\r\n自是鹤长足，难齐凫胫短。"
        },
        {
            "title": "丙寅十四首效韦苏州",
            "content": "出身世丧道，解绶饥驱我。\r\n杯中得醉乡，去就不复果。\r\n岂为俗人言，达人傥余可。"
        },
        {
            "title": "丙寅十四首效韦苏州",
            "content": "昔公调鼎实，指顾九庙尊。\r\n郡国富士马，于今开塞垣。\r\n谁能起公死，为国守北门。"
        },
        {
            "title": "丙寅十四首效韦苏州",
            "content": "盛时众吹嘘，谪去众毁辱。\r\n不为公存亡，幽兰春自绿。\r\n欲书名相传，安得南山竹。"
        },
        {
            "title": "丙寅十四首效韦苏州",
            "content": "寺古老僧静，亭阴修竹多。\r\n莱公作州日，部曲屡经过。\r\n众推识公面，苍石眠绿莎。"
        },
        {
            "title": "丙寅十四首效韦苏州",
            "content": "谢甥有逸兴，李髯非不嘉。\r\n苦思梦春草，醉狂眠酒家。\r\n斯游无俗物，傲睨至昏鸦。"
        },
        {
            "title": "病起荆江亭即事十首",
            "content": "禁中夜半定天下，仁风义气彻修门。\r\n十分整顿乾坤了，复辟归来道更尊。"
        },
        {
            "title": "丙寅十四首效韦苏州",
            "content": "庭空日色静，楼迥钟声迟。\r\n褐叟已争席，驯鸦更不疑。\r\n同来复同去，竟别我为谁。"
        },
        {
            "title": "丙寅十四首效韦苏州",
            "content": "我思五柳翁，解作一生事。\r\n得钱送酒家，便静寻山寺。\r\n念我还如此，翁应会人意。"
        },
        {
            "title": "丙寅十四首效韦苏州",
            "content": "三公未白发，十辈乘朱轮。\r\n只取人看好，何益百年身。\r\n但愿长今日，清樽对故人。"
        },
        {
            "title": "丙寅十四首效韦苏州",
            "content": "渐嘉楼外花，嘉赏亭边柳。\r\n作者归山丘，今春为谁有。\r\n千秋万岁後，还复来游否。"
        },
        {
            "title": "丙寅十四首效韦苏州",
            "content": "不知鞍马倦，想见洲渚春。\r\n清昼锁芳园，谁家停画轮。\r\n高柳极有思，向风招游人。"
        },
        {
            "title": "丙寅十四首效韦苏州",
            "content": "城南有佳园，风物迎马首。\r\n但赏主人竹，王饮主人酒。\r\n红日媚紫苔，轻风泛春柳。"
        },
        {
            "title": "丙寅十四首效韦苏州",
            "content": "雪霁草木动，春融烟景和。\r\n嘉晨掩关坐，如此节物何。\r\n同游得二子，晤对不在多。"
        },
        {
            "title": "丙申泊东流县",
            "content": "前日发大雷，真成料虎头。\r\n今日伐鼓出，棹歌傲阳侯。\r\n沧江百折来，及此始东流。\r\n东流会宾客，建德椎羊牛。\r\n野语尚信然，小市黄芦洲。\r\n惟有采薪翁，经营往来舟。\r\n槠枥尽斤斧，山童烟雨愁。"
        },
        {
            "title": "丙辰仍宿清泉寺",
            "content": "山农居负山，呼集来苦迟。\r\n既来授政役，谣诼谓余欺。\r\n按省其家赀，可忍鞭抶之。\r\n恩言谕公家，疑阻久乃随。\r\n滕口终自愧，吾敢乏王师。\r\n官宁惮淹留，职在拊惸嫠。\r\n所将部曲多，溷汝父老为。\r\n西山失半壁，且复下囊辎。\r\n啼鸦散篇帙，休吏税巾衣。\r\n石泉鼓坎坎，竹风吹参差。\r\n书冷行熠燿，壁虫催杼机。\r\n昏釭夜未央，高枕梦登巘。"
        },
        {
            "title": "别蒋颖叔",
            "content": "金城千里要人豪，理君乱丝须孟劳。\r\n文星合在天东壁，清都紫微醉云璈。\r\n荆溪居士傲轩冕，胸吞云梦如秋毫。\r\n三品衣鱼人仰首，不见全牛可下刀。\r\n秦川渭水森长戟，方壶蓬莱冠巨鳌。\r\n万钉宝带琱狨席，献纳论思近赭袍。\r\n连营貔虎湛如水，开尽西河拥节旄。\r\n何时出入诸公间，淮湖阅船今二毛。\r\n凿渠决策与天合，支祈窘束缩怒涛。\r\n衣食京师看上计，陛下文武收英髦。\r\n春风淮月动清鉴，白拂羽扇随轻舠。\r\n下榻见贤倾礼数，後车载士回风骚。\r\n斲鼻于郢，观鱼于濠。\r\n小夫阅人盖多矣，几成季咸三见逃。"
        },
        {
            "title": "便糶王丞送碧香酒用子瞻韵戏赠郑彦能",
            "content": "食贫好酒尝自嘲，日给上尊无骨相。\r\n大农部丞送新酒，碧香窃比主家酿。\r\n应怜坐客竟无毡，更遭官长颇讥谤。\r\n银杯同色试一倾，排遣春寒出帷帐。\r\n浮蛆翁翁杯底滑，坐想康成论泛盎。\r\n重门著关不为君，但备恶客来仇饷。"
        },
        {
            "title": "汴岸置酒赠黄十七",
            "content": "吾宗端居丛百忧，长歌劝之肯出游。\r\n黄流不解涴明月，碧树为我生凉秋。\r\n初平群羊置莫问，叔度千顷醉即休。\r\n谁倚柁楼吹玉笛，斗杓寒挂屋山头。"
        },
        {
            "title": "病起荆江亭即事十首",
            "content": "死者已死黄雾中，三事不数两苏公。\r\n岂谓高才难驾御，空归万里白头翁。"
        },
        {
            "title": "丙寅十四首效韦苏州",
            "content": "江梅香冷淡，开遍未全疏。\r\n已有耐寒蜨，双飞上花须。\r\n今夜严城角，肯留花在无。"
        },
        {
            "title": "病起荆江亭即事十首",
            "content": "成王小心似文武，周召何妨略不同。\r\n不须要出我门下，实用人材即至公。"
        },
        {
            "title": "避秦十人",
            "content": "九真承诏上龙胡，尽是骊山所送徒。\r\n惟有邓公留不去，松根搘鼎煮菖蒲。"
        },
        {
            "title": "被褐怀珠玉",
            "content": "国士怀珠玉，通津不易扛。\r\n椟藏心有待，褐短义难降。\r\n宝唾归青简，晴虹贯夜窗。\r\n直言方按剑，岂是故迷邦。\r\n弹雀轻千仞，连城买一双。\r\n安知蓝缕底，明月弄寒江。"
        },
        {
            "title": "宝梵大师真赞",
            "content": "穆然而啸，毗尼藏也。\r\n熙然而温，同尘相也。\r\n默然而说，法中龙象也。\r\n知文知武，染衣将相也。\r\n渊然而深，饱儒术也。\r\n悠然而思，入诗律也。\r\n钵囊如空，不受实也。\r\n室中生光，无长物也。\r\n十有七年，为法城堑也。\r\n五十八夏，圭璋无玷也。\r\n斩然而秀，出火宅也。\r\n漻然而化，薪火息也。\r\n子孙绳绳，奉承丹青。\r\n眸子睟明，吾观其役物之智。\r\n袖手微笑，人挹其临财之清。"
        },
        {
            "title": "拜刘凝之画像",
            "content": "弃官清颍尾，买田落星湾。\r\n身在菰蒲中，名满天地间。\r\n谁能四十年，保此清静退。\r\n往来涧谷中，神光射牛背。"
        },
        {
            "title": "避暑李氏园二首",
            "content": "李侯别馆锁春阴，花径吹香可细寻。\r\n迸笋侵阶藤倒架，主人重为费千金。"
        },
        {
            "title": "百花洲杂题",
            "content": "范公种竹水边亭，漂泊来游一客星。\r\n神理不应从此尽，百年草树至今青。"
        },
        {
            "title": "白莲庵颂",
            "content": "入泥出泥圣功，香光透尘透风。\r\n君看根元种性，六窗九窍玲珑。"
        },
        {
            "title": "白鹤观",
            "content": "复殿重楼堕杳冥，故基乔木尚峥嵘。\r\n银河不改三千尺，铁马曾经十万兵。\r\n华表故应终化鹤，谪仙未解独骑鲸。\r\n林泉一二儿童旧，白发衰颜只自惊。"
        },
        {
            "title": "罢姑熟寄元明用觞字韵",
            "content": "追随富贵劳牵尾，准拟田园略滥觞。\r\n本与江鸥成保社，聊随海燕度炎凉。\r\n未栽姑熟桃李径，却入江西鸿雁行。\r\n别後常同千里月，书来莫寄九回肠。"
        },
        {
            "title": "跋子瞻和陶诗",
            "content": "子瞻谪岭南，时宰欲杀之。\r\n饱吃惠州饭，细和渊明诗。\r\n彭泽千载人，东坡百世士。\r\n出处虽不同，风味乃相似。"
        },
        {
            "title": "北园步折梅寄君庸",
            "content": "林中破笑派雪雨，不著世间笑粉尘。\r\n覆入晓风香满袖，无人同咏一枝春。"
        },
        {
            "title": "八月十四日夜刀坑口对月奉寄王子难子闻适用",
            "content": "去年对月庐陵郡，醉留歌舞蹋金沙。\r\n今年今夕千峰下，新磨古鉴动菱花。\r\n寒藤老木被光景，深山大泽皆龙蛇。\r\n西风为我奏万籁，落叶起舞惊栖鸦。\r\n遥怜城中二三友，风流惯醉玉钗斜。\r\n今夕传杯定何处。\r\n应无二十四琵琶。"
        },
        {
            "title": "八音歌赠晁尧民",
            "content": "金生寒沙中，见别会有时。\r\n石上千年柏，材高用苦迟。\r\n丝乱犹可埋，心乱不可治。\r\n竹斋闻履声，乃是故人来。\r\n匏苦只多叶，水深难为涉。\r\n土床不安席，象床卧烨烨。\r\n革与井同功，守道非关怯。\r\n木直常先伐，樗栎万世叶。"
        },
        {
            "title": "八音歌赠晁尧民",
            "content": "金荷酌美酒，夫子莫留残。\r\n石有补天材，虎豹守九关。\r\n丝窠将柳花，入户扑衣冠。\r\n竹风摇永日，思与子盘桓。\r\n匏瓜岂无匹，自古同心难。\r\n革急而韦缓，只在揉化间。\r\n木桃终报汝，药石理予颜。"
        },
        {
            "title": "欸乃歌二章戏王穉川",
            "content": "花上盈盈人不归，枣下纂纂实已垂。\r\n腊雪在时听马嘶，长安城中花片飞。"
        },
        {
            "title": "安乐泉颂",
            "content": "姚子雪麴，杯色争玉。\r\n得汤郁郁，白云生谷。\r\n清而不薄，厚而不浊。\r\n甘而不哕，辛而不螫。\r\n老夫手风，须此晨药。\r\n眼花作颂，颠倒淡墨。"
        },
        {
            "title": "哀逝",
            "content": "玉堂岑寂网蜘蛛，那复晨妆觐阿姑。\r\n绿发朱颜成异物，青天白日闭黄墟。\r\n人间近别难期信，地下相逢果有无。\r\n万化途中能邂逅，可怜风烛不须臾。"
        },
        {
            "title": "无题",
            "content": "斋余睡兀兀，占尽檐前日。\r\n不与一瓯茶，眼前黑如漆。"
        },
        {
            "title": "有闻帐中香以为熬蝎者戏用前韵二首",
            "content": "我读蔚宗香传，文章不减二班。\r\n误以甲为浅俗，却知麝要防闲。"
        },
        {
            "title": "有惠江南帐中香者戏答六言二首",
            "content": "螺甲割昆仑耳，香材屑鹧鸪斑。\r\n欲雨鸣鸠日永，下帷睡鸭春闲。"
        },
        {
            "title": "避暑李氏园二首",
            "content": "荷气竹风宜永日，冰壶凉簟不能回。\r\n题诗未有惊人句，会唤谪仙苏二来。"
        },
        {
            "title": "有惠江南帐中香者戏答六言二首",
            "content": "百链香螺沈水，宝薰近出江南。\r\n一穟黄云绕几，深禅想对同参。"
        },
        {
            "title": "欸乃歌二章戏王穉川",
            "content": "从师学道鱼千里，盖世成功黍一炊。\r\n日日倚门人不见，看尽林乌反哺儿。"
        },
        {
            "title": "有怀半山老人再次韵二首",
            "content": "啜羹不如放麑，乐羊终愧巴西。\r\n欲问老翁归处，帝乡无路云迷。"
        },
        {
            "title": "有怀半山老人再次韵二首",
            "content": "短世风惊雨过，成功梦迷酒酣。\r\n草玄不妨准易，论诗终近周南。"
        },
        {
            "title": "游张公洞",
            "content": "古洞深沉白昼间，烟霞出没绝尘寰。\r\n落红满地花初歇，啼鸟一声春自闲。\r\n丹灶苔荒仙去远，松坛月冷鹤飞还。\r\n我来几欲重登眺，削壁题诗兴不悭。"
        },
        {
            "title": "悲秋",
            "content": "有美一人兮，临清秋而太息。\r\n伤天形之缺然兮，与有足者同堂而并席。\r\n傥尝获罪於天兮，使而至於斯极。\r\n夫阴凝而阳化兮，冲气饪而为和。\r\n骈拇所以为少，枝指所以为多。\r\n谓天任汝以道兮，曾是形畸而貌独。\r\n天厌弃汝兮，修汝德而谓何。\r\n中无所考此耿耿兮，独遡风而浩歌。\r\n歌曰父耶母耶，人乎天乎。\r\n才之为祥，固不若不才之全乎。\r\n非天地之私兮，又非父母之愿也。\r\n慨伏思而不得兮，梦漂漂而行远。\r\n逆真人於轩台兮，请端策而徵衍。\r\n遇水盈之坎坎兮，得山麓而为蹇。\r\n虽御良而马服兮，犹往蹇而来连。\r\n艮之初六来告休兮，艮其趾而无咎。\r\n如风日之过河兮，人谓守水而为耗。\r\n知水性之循环兮，曾何损益之足道。\r\n蚿百足之狂攘兮，夔踸踔以行地。\r\n蛇虺蔓延不自好兮，谓风蓬蓬而无似物。\r\n怜物之无穷兮，目尚为心之仆隶。\r\n夫精於形器之表兮，视四体百骸其在外。\r\n予将执汝手兮，游乎浩荡之会凭天津而渥发兮，揽日月以为佩。\r\n嗟不知去来之为我兮，天下莫予之为对。\r\n恐路远而多岐兮，聊赠汝以指南。\r\n将雍容於胜日兮，尝试为汝而妄谈。"
        },
        {
            "title": "用前韵谢子舟为予作风雨竹",
            "content": "子舟诗书客，画手睨前辈。\r\n挹袂拍其肩，余力左右逮。\r\n摩拂造化炉，经营鬼神会。\r\n光煤叠乱叶，世与作者背。\r\n看君回腕笔，犹喜汉仪在。\r\n岁寒十三本，与可可追配。\r\n小山苍苔面，突兀谢憎爱。\r\n风斜兼雨重，意出笔墨外。\r\n吾闻绝一源，战胜自十倍。\r\n荣枯转时机，生死付交态。\r\n狙公倒七芧，勿用嗔喜对。\r\n此物当更工，请以小喻大。"
        },
        {
            "title": "用前韵戏公静",
            "content": "偶逢携酒便与饮，竟别我为何等人。\r\n兔月龙团不当惜，长卿消渴肺生尘。"
        },
        {
            "title": "游愚溪",
            "content": "意行到愚溪，竹舆鸣担肩。\r\n冉溪昔居人，埋没不知年。\r\n偶托文字工，遂以愚溪传。\r\n柳侯不可见，古木荫溅溅。\r\n罗氏家潇东，潇西读书园。\r\n笋茁不避道，檀栾摇春烟。\r\n下入朝阳岩，次山有铭镌。\r\n藓石破篆文，不辨瞿李袁。\r\n嵌宝响笙磬，洞中出寒泉。\r\n同游三五客，拂石弄潺湲。\r\n俄顷生白云，似欲驾我仙。\r\n吾将从此逝，挽牵遂回船。"
        },
        {
            "title": "用明发不寐有怀二人为韵寄李秉彝德叟",
            "content": "桃李春成径，本自不期人。\r\n历下两寒士，箪瓢能悦亲。\r\n耻蒙伐国问，肯卧覆车尘。\r\n子既得此友，从之求日新。"
        },
        {
            "title": "用明发不寐有怀二人为韵寄李秉彝德叟",
            "content": "少时诵诗书，贯穿数万字。\r\n迩来窥陈编，记一忘三二。\r\n光阴如可玩，老境翻手至。\r\n良医曾折足，说病乃真意。"
        },
        {
            "title": "用明发不寐有怀二人为韵寄李秉彝德叟",
            "content": "安诗无恙时，学行超辈侪。\r\n华屋落丘山，百忧满人怀。\r\n此士如不亡，仲子抱奇材。\r\n不独典刑在，神明还观来。"
        },
        {
            "title": "用明发不寐有怀二人为韵寄李秉彝德叟",
            "content": "往在舅氏旁，获拚堂上帚。\r\n六经观圣人，明如夜占斗。\r\n索居废旧闻，独学无新有。\r\n羡子杞梓材，未曾离矫揉。"
        },
        {
            "title": "按田",
            "content": "河水积峥嵘，山雪晴索寞。\r\n幽斋怯寒威，况复出城郭。\r\n马为蝟毛缩，人叹狐裘薄。\r\n淤泥虎迹交，丛社乌声乐。\r\n桥经野烧断，崖值天风落。\r\n泄云迷鸿蒙，戴石瘦荦嶨。\r\n攀缘若登天，扶服如入橐。\r\n穷幽至河麋，落日更盘礡。\r\n新民数十家，飘寓初栖托。\r\n壮产无惰农，荒榛尽开凿。\r\n临流遣官丁，悉使呼老弱。\r\n恩言谕官意，鄣水陂可作。\r\n春秧百顷秔，秋报千仓获。\r\n掉头笑应侬，吾麦自不恶。\r\n麦苗不为稻，诚恐非民瘼。\r\n不知肉食者，何必苦改作。\r\n我行疲鞍马，且用休羁络。\r\n艰难相顾叹，共道折腰错。\r\n势穷不得已，来自取束缚。\r\n月明夜萧萧，解衣宽带索。\r\n卧看云行天，北斗挂屋角。\r\n析薪爨酒鼎，兴至且相酌。"
        },
        {
            "title": "用明发不寐有怀二人为韵寄李秉彝德叟",
            "content": "蚤知鹊山亭，李杜发佳思。\r\n弥年听传夸，登览通梦寐。\r\n遥怜坐清旷，落笔富新制。\r\n尚因宾客集，沥酒使我醉。"
        },
        {
            "title": "用明发不寐有怀二人为韵寄李秉彝德叟",
            "content": "人生不如意，十事恒八九。\r\n未见历下人，徒倾历城酒。\r\n从来亲骨肉，不免相可不。\r\n但愿崇事实，虚名等箕斗。"
        },
        {
            "title": "用明发不寐有怀二人为韵寄李秉彝德叟",
            "content": "在昔授子书，髧彼垂两发。\r\n乖离今十年，树立映先达。\r\n青灯哦妙句，如酌春酒滑。\r\n把书念携手，惆怅至明发。"
        },
        {
            "title": "有闻帐中香以为熬蝎者戏用前韵二首",
            "content": "海上有人逐臭，天生鼻孔司南。\r\n但印香严本寂，不必丛林徧参。"
        },
        {
            "title": "用明发不寐有怀二人为韵寄李秉彝德叟",
            "content": "竹贯四时清，月通云气明。\r\n外弟有佳质，妙年推老成。\r\n後凋对霜雪，不昧处阴晴。\r\n盛德当如此，古人畏後生。"
        },
        {
            "title": "咏子舟小山丛竹",
            "content": "病竹犹能冠丛，夏篁解箨匆匆。\r\n细草因依岑寂，小山紫翠嵌空。"
        },
        {
            "title": "咏清水岩呈郭明叔",
            "content": "尝闻清水岩，空洞极明好。\r\n虎狼迁部曲，钟鼓天击考。\r\n云生卧龙石，水入炼丹灶。\r\n有意携管弦，山只应洒扫。"
        },
        {
            "title": "咏伯时画冯奉世所获大宛象龙图",
            "content": "上党良家子，挽强如屈肘。\r\n三十学春秋，岂为莎车首。\r\n谁言冯光禄，不如甘延寿。\r\n虽无千户封，乃得六龙友。"
        },
        {
            "title": "咏雪奉呈广平公",
            "content": "连空春雪明如洗，忽忆江清水见沙。\r\n夜听疏疏还密密，晓看整整复斜斜。\r\n风回共作婆娑舞，天巧能开顷刻花。\r\n正使尽情寒至骨，不妨桃李用年华。"
        },
        {
            "title": "用几复韵题白氏思堂",
            "content": "夫子勤於蘧伯玉，洗心观道得灵龟。\r\n开门择友尽三益，清坐不言行四时。\r\n风与蛛丝游碧落，日将槐影下隆墀。\r\n天空地迥何处觅，岁计有余心自知。"
        },
        {
            "title": "迎醇甫夫妇",
            "content": "陈甥归约柳青初，麦陇纤纤忽可鉏。\r\n望子从来非一日，因人略不寄双鱼。\r\n园中鸟语劝沽酒，窗下日长宜读书。\r\n策马得行休更秣，已令僮稚割生刍。"
        },
        {
            "title": "咏伯时画太初所获大宛虎脊天马图",
            "content": "笔端那有此，千里在胸中。\r\n四蹄雷电去，一顾马群空。\r\n谁能乘此物，超俗驾长风。\r\n逸材归辔勒，岁在执徐同。"
        },
        {
            "title": "咏李伯时摹韩干三马次子由韵简伯时兼寄李德",
            "content": "太史琐窗云雨垂，试开三马拂蛛丝。\r\n李侯写影韩干墨，自有笔如沙画锥。\r\n绝尘超日精爽紧，若失其一望路驰。\r\n马官不语臂指挥，乃知仗下非新羁。\r\n吾尝览观在垧马，惊骀成列无权奇。\r\n缅怀胡沙英妙质，一雄可将千万雌。\r\n决非皂枥所成就，天骥生驹人得之。\r\n千金市骨今何有，士或不价五羖皮。\r\n李侯画隐百僚底，初不自期人误知。\r\n戏弄丹青聊卒岁，身如阅世老禅师。"
        },
        {
            "title": "隐梅福处",
            "content": "吴门不作南昌尉，上疏归来朝市空。\r\n笑拂岩花问尘世，故人子是国师公。"
        },
        {
            "title": "咏萍",
            "content": "白发已侵残梦境，绿苔应忆旧渔矶。\r\n桃源鸡犬尘凡隔，韦曲桑麻念想归。"
        },
        {
            "title": "咏史呈徐仲车",
            "content": "诸葛见益州，释耒答三顾。\r\n川流恨未平，武功原上路。\r\n杜微对诸葛，舆致但求去。\r\n倾心倚经纶，坐上漫书疏。\r\n白鸥渺蒹葭，霜鹘在指呼。\r\n借问诸葛公，如何迎主簿。"
        },
        {
            "title": "饮润父家",
            "content": "斋合寒麝薰，书帙映斜景。\r\n偶来樽俎同，延此笑言顷。\r\n宫线添尺余，朝来日未永。\r\n一醉解语花，万事画地饼。\r\n要似虎头痴，何须樗里瘿。"
        },
        {
            "title": "饮南禅梅下戏题",
            "content": "新春江上使星回，不为离人寄早梅。\r\n爱惜幽香意如此，一樽岂是等闲来。"
        },
        {
            "title": "饮李氏园三首",
            "content": "手挼红杏醉繁香，回首春前梦一场。\r\n便与经营百船酒，再来应是菊花黄。"
        },
        {
            "title": "饮李氏园三首",
            "content": "小摘来禽兴未厌，蔬畦经雨绿纤纤。\r\n坐分紫石蒲萄下，不怕龙须罥帽檐。"
        },
        {
            "title": "饮城南即事",
            "content": "阴阴花柳一百五，吹空白绵乱红雨。\r\n已看燕子飞入帘，未有黄莺学人语。\r\n斗鸡走狗轻薄儿，衣裾相鲜气相许。\r\n半是墦闲醉饱人，还家骄色羞妇女。\r\n顾侯邀客出城南，晓蹋天街已尘土。\r\n春风游丝人到狂，何况客醉日当午。\r\n著作文章名誉早，不愧汉庭御史祖。\r\n元城茂宰民父母，境不飞蝗河渡虎。\r\n何侯家世看丰碑，墨摹万卷心奇古。\r\n颍阴从事江左贤，八咏楼高风月苦。\r\n刘郎曾眠武陵源，好在桃花迷虎所。\r\n鄙夫漫有腹便便，懒书欲眠谁比数。\r\n一笑相懽自难得，看朱成碧更起舞。\r\n任他小儿拍手笑，插花走马及严鼓。\r\n顾侯三酌似已多，明日花飞奈老何。"
        },
        {
            "title": "饮韩三家醉後始知夜雨",
            "content": "醉卧人家久未曾，偶然樽俎对青灯。\r\n兵厨欲罄浮蛆瓮，馈妇初供醒酒冰。\r\n只见眼前人似月，岂知帘外雨如绳。\r\n浮云不负青春色，未觉新诗减杜陵。"
        },
        {
            "title": "翌日阻雨次前韵",
            "content": "愁云垂垂雨淫淫，野馆重赋思归吟。\r\n老农那问客心苦，但喜粟粒如黄金。"
        },
        {
            "title": "弈棋二首呈任公渐",
            "content": "偶无公事客休时，席上谈兵校两棋。\r\n心似蛛丝游碧落，身如蜩甲化枯枝。\r\n湘东一目诚甘死，天下中分尚可持。\r\n谁谓吾徒犹爱日，参横月落不曾知。"
        },
        {
            "title": "饮李氏园三首",
            "content": "日暮凉风特特来，醉呼红烛更传杯。\r\n歌阑兴尽须归去，不用繁蝉抵死催。"
        },
        {
            "title": "送杨瓘雁门省亲二首",
            "content": "执戟老翁年七十，人看生理亦无聊。\r\n草玄事业窥周易，作赋声名动汉朝。\r\n今见远孙勤翰墨，还持遗藁果箪瓢。\r\n三年乡校趋晨鼓，一日边城听夜刁。\r\n野饭盈盘厌葱韭，春风半道解狐貂。\r\n归时定倒迎门屣，问雁安能学度辽。"
        },
        {
            "title": "送彦孚主簿",
            "content": "斯文当两都，江夏世无双。\r\n叔度初不言，汉庭望风降。\r\n中间眇人物，潜伏老崆谾。\r\n本朝开典礼，棫朴作株桩。\r\n世父盛文藻，如陆海潘江。\r\n三战士皆北，韔弓锦韬杠。\r\n白衣受传诏，短命终萤窗。\r\n梦升卧南阳，耆旧无两庞。\r\n空鑱欧阳铭，松风悲陇泷。\r\n四海群从间，尔来颇琤淙。\r\n主簿吾宗秀，其能任为邦。\r\n躯干虽眇小，勇沉鼎可扛。\r\n择师别陈许，取友观羿逄。\r\n折腰佐髯令，邑讼销吠尨。\r\n时邀府中饮，下箔蜡烧釭。\r\n红裳笑千金，清夜酒百缸。\r\n同僚有恶少，嘲谑语乱哤。\r\n君但隐几笑，诸老叹敦厖。\r\n况乃工朱墨，气和信甚矼。\r\n持此应时须，十年拥麾幢。\r\n相逢常鞅掌，衙鼓趋(上鼔下夅)。\r\n簿书败清谈，汗颜吏枞枞。\r\n临分何以赠，要我赋兰茳。\r\n黄华虽众笑，白雪不同腔。\r\n野人甘芹味，敢馈厌羊羫。\r\n顾子百短拙，饱腹戆胮肛。\r\n惟思解官去，一丘事耕(左耒右鬯下換ハ夊。\r\n君当取富贵，钟鼓罗击撞。\r\n伏藏鼪鼯径，犹想足音跫。"
        },
        {
            "title": "因六祖举太和山语而成颂贵此话大行",
            "content": "峨眉山中老，千颂自成集。\r\n持问太和山，鹘臭当风立。"
        },
        {
            "title": "送薛乐道知郧乡",
            "content": "黄山叶县连墙居，谢公席上对摴蒱。\r\n双鬟女弟如桃李，早许归我舍中雏。\r\n平生同忧共安乐，岁晚相看青云衢。\r\n去年樽酒辇毂下，各喜身为反哺乌。\r\n城头归乌尾毕逋，春寒啄雪送行车。\r\n解佩我无明月珠，折柳不对千里驹。\r\n念君胸中极了了，作吏办事犹诗书。\r\n浊酒挽人作年少，关防心地亦时须。\r\n郧乡县古民少讼，但问自己不关渠。\r\n登临一笑双白发，宜城冻笋供行厨。\r\n人生此乐他事无，行李道出汉南都。\r\n寄声诸谢今何如，谢公书堂迷竹坞。\r\n手种竹今青青否，我思谢公泪成雨，属公去洒穰下土。"
        },
        {
            "title": "送徐隐父宰余干二首",
            "content": "天上麒麟来下瑞，江南橘柚间生贤。\r\n玉台书在犹骚雅，孺子亭荒只草烟。\r\n半世功名初墨绶，同兄文字直青钱。\r\n割鸡不合庖丁手，家传风流更著鞭。"
        },
        {
            "title": "送徐隐父宰余干二首",
            "content": "地方百里身南面，翻手冷霜覆手炎。\r\n赘婿得牛庭少讼，长官斋马吏争廉。\r\n邑中丞掾阴桃李，案上文书略米盐。\r\n治状要须闻岂弟，此行端为霁威严。"
        },
        {
            "title": "送徐景道尉武宁二首",
            "content": "黄绶补一尉，还依水竹居。\r\n身随南渡马，书寄北来鱼。\r\n风俗谙邻并，艰难试事初。\r\n官闲莫歌舞，教子诵诗书。"
        },
        {
            "title": "送徐景道尉武宁二首",
            "content": "李苦少人摘，酒醇无巷深。\r\n当官莫避事，为吏要清心。\r\n葛藟松千尺，寒泉绠百寻。\r\n公朝有汲引，吾子茂徽音。"
        },
        {
            "title": "送杨瓘雁门省亲二首",
            "content": "蜀客出衰世，独升邹鲁堂。\r\n蚊虻观得失，虎豹擅文章。\r\n吾子已强学，草玄宜不忘。\r\n江河须畎浍，松柏要冰霜。\r\n马策路千里，雁门书数行。\r\n旨甘君有妇，尺璧爱分光。"
        },
        {
            "title": "送谢公定作竟陵主簿",
            "content": "谢公文章如虎豹，至今斑斑在儿孙。\r\n竟陵主簿极多闻，万事不理专讨论。\r\n涧松无心古须鬣，天球不瑑中粹温。\r\n落笔尘沙百马奔，刻谈风霆九河翻。\r\n胸中恢疏无怨恩，当官持廉庭不烦。\r\n吏民欺公亦可忍，慎勿惊鱼使水浑。\r\n汉滨耆旧今谁存，驷马高盖徒纷纷。\r\n安知四海习凿齿，拄笏看度南山云。"
        },
        {
            "title": "送贤师往泸州为两驱乌乞度牒钱颂",
            "content": "一凤将两雏，往乞五色羽。\r\n谁有大势力，成此拮据心。\r\n若无出家心，勤苦难成就。\r\n但令发弘誓，谁不起慈悲"
        },
        {
            "title": "送吴彦归番阳",
            "content": "学省困齑盐，人材任尊奖。\r\n倥侗祝螟蛉，小大器罂瓬。\r\n诸生厌晚成，躐学要侩驵。\r\n摹书说偏旁，破义析名象。\r\n九鼎奏箫韶，爰居端不飨。\r\n青衿少到门，庭除昼闲敞。\r\n竹风交槐阴，三见秋气爽。\r\n时赖解事人，载酒直心赏。\r\n吴郎楚国材，幽兰秀榛莽。\r\n彦国吐嘉言，子将喜标榜。\r\n平生钦豪俊，久客慕乡党。\r\n虚斋延洒扫，薄饭荐腒鲞。\r\n诗句唾成珠，笑嘲惬爬痒。\r\n春夏频谢除，曾未厌来往。\r\n归雁多喜声，寒蝉停哀响。\r\n黄花满篱落，白蚁闹瓮盎。\r\n留君待佳节，忽忽戒徂两。\r\n亲戚伤离居，交游念畴曩。\r\n棋局无对曹，摴蒲失朋长。\r\n问君去为何，云物愁莽苍。\r\n寿亲发斑斑，千里劳梦想。\r\n家鸡藁头肥，寒鱼受罾网。\r\n甘旨蔌中厨，伊哑弄文襁。\r\n此行乐未央，安知川涂广。\r\n深秋上沧江，远水平如掌。\r\n人生要得意，壮士多旷荡。\r\n野鹤被笼樊，江鸥恋菰蒋。\r\n本来丘壑姿，不著刍豢养。\r\n寄声谢乡邻，为我具两桨。\r\n有路即归田，君其信非诳。"
        },
        {
            "title": "送魏君俞知宿迁",
            "content": "魏侯得名能治剧，江湖作吏声籍籍。\r\n人言才似钜鹿公，诏书擢守二千石。\r\n前日见贤後得罪，艾封沾襟复自悔。\r\n牛刀割鸡不作难，看公来上宿迁最。"
        },
        {
            "title": "送王郎",
            "content": "酌君以蒲城桑落之酒，泛君以湘累秋菊之英。\r\n赠君以黟川点漆之墨，送君以阳关墮泪之声。\r\n酒浇胸次之垒块，菊制短世之颓龄。\r\n墨以传万古文章之印，歌以写一家兄弟之情。\r\n江山千里俱头白，骨肉十年终眼青。\r\n连床夜语鸡戒晓，书囊无底谈未了。\r\n有功翰墨乃如此，何恨远别音书少。\r\n炊沙作糜终不饱，镂冰文章费工巧。\r\n要须心地收汗马，孔孟行世日杲杲。\r\n有弟有弟力持家，妇能养姑供珍鲑。\r\n儿大诗礼女丝麻，公但读书煮春茶。"
        },
        {
            "title": "送苏太祝归石城",
            "content": "苏侯恃才颇跌宕，常欲立谈取将相。\r\n风期家世非一朝，於我今为丈人行。\r\n偶然把酒叶公城，胸怀披尽能谑浪。\r\n画烛如椽吐白虹，花枝围坐红相向。\r\n夜如何其不忍起，风吹日照离筵上。\r\n醉中一笑挥万金，眼前快意诚为当。\r\n仆夫结束底死催，马翻玉勒嘶归鞅。\r\n南驱面有千里尘，道远回首几惆怅。\r\n汉阳津上游女多，何日石城荡两桨。\r\n莫倚卢家有莫愁，便成翻手辜前赏。"
        },
        {
            "title": "送石长卿太学秋补",
            "content": "长卿家亦但四壁，文君窥之介如石。\r\n胸中已无少年事，骨气乃有老松格。\r\n汉文新览天下图，诏山采玉渊献珠。\r\n再三可陈治安策，第一莫上登封书。"
        },
        {
            "title": "送少章从翰林苏公余杭",
            "content": "东南淮海惟扬州，国士无双秦少游。\r\n欲攀天关守九虎，但有笔力回万牛。\r\n文学纵横乃如此，故应当家有季子。\r\n时来谁能力作难，鸿雁行飞入道山。\r\n斑衣儿啼真自乐，从师学道也不恶。\r\n但使新年胜故年，即如常在郎罢前。"
        },
        {
            "title": "送人赴举",
            "content": "青衫乌帽芦花鞭，送君归去明主前。\r\n若问旧时黄庭坚，谪在人间今八年。"
        },
        {
            "title": "送权郡孙承议归宜春",
            "content": "宜春别驾乡丈人，来假庐陵二千石。\r\n虚舟无事鸥与游，良贾深藏客争席。\r\n诸公鞭朴立威名，公独爱民如父兄。\r\n诸公驭吏如束湿，公使人人得尽情。\r\n人情居官若邮传，假守摄丞尤自便。\r\n忧念公家眉不开，谁能勤民废寝膳。\r\n赠行欲借笔如椽，公不肯留鼓催船。\r\n归到宜春问春事，斑斑笋竿蕨破拳。\r\n廖侯为邦用诗礼，府中无事多燕喜。\r\n看公谈生面生春，更为乡园蓺桃李。"
        },
        {
            "title": "送钱一杲卿",
            "content": "钱君佳少年，濯濯春月柳。\r\n开谈屡逼人，落笔若挥帚。\r\n凫雁菰蒲中，英材颇时有。\r\n同声倾夙期，异姓接婚友。\r\n冷官国北门，会面始八九。\r\n时时过薄饭，卯坐常至酉。\r\n今日得休沐，方醺步兵酒。\r\n闻子车马南，欲饯辄掣肘。\r\n温风媚行色，绿净无尘垢。\r\n鱼轩迎少妇，能献二亲寿。\r\n到家春已融，柔条可结纽。\r\n菱藻蔓平湖，钓船先入手。\r\n南雁正北来，蚤寄诗千首。"
        },
        {
            "title": "送彭南阳",
            "content": "南阳令尹振华镳，三月春风困柳条。\r\n携手河梁愁欲别，离魂芳草不胜招。\r\n壼觞调笑平民讼，宾客风流醉舞腰。\r\n若见贤如武候者，为言来仕圣明朝。"
        },
        {
            "title": "送莫郎中致仕归湖州",
            "content": "霅上多高士，君今又乞身。\r\n中年谢事客，白日上升人。\r\n静泛苕溪月，闲尝顾渚春。\r\n滔滔夜行者，能不愧清尘。"
        },
        {
            "title": "送密老位五峰",
            "content": "我穿高安过萍乡，七十二渡遶羊肠。\r\n水边林下逢衲子，南北东西古道场。\r\n五峰秀出云雨上，中有宝坊如侧掌。\r\n去与青山作主人，不负法昌老禅将。\r\n栽松种竹是家风，莫嫌斗绝无来往。\r\n但得螺蛳吞大象，从来美酒无深巷。"
        },
        {
            "title": "送吕知常赴太和丞",
            "content": "我去太和欲期矣，吕君初得太和官。\r\n邑中亦有文字乐，惜不同君涧谷盘。\r\n观山千尺夜泉落，快阁六月江风寒。\r\n往寻佳境不知处，扫壁觅我题诗看。"
        },
        {
            "title": "送刘士彦赴福建转运判官",
            "content": "秋叶雨堕来，冥鸿天资高。\r\n车马气成雾，九衢行滔滔。\r\n中有寂寞人，灵府扃锁牢。\r\n西风持汉节，骑从严弓刀。\r\n惟闽七聚落，惸独困吏饕。\r\n土弊禾黍恶，水烦鳞介劳。\r\n南驱将仁气，百城共一陶。\r\n察人极泾渭，问俗及豚羔。\r\n官闲得胜日，杖屦之林臯。\r\n人间阅忠厚，物外访英豪。"
        },
        {
            "title": "送刘季展从军雁门二首",
            "content": "石趺谷中玉子瘦，金刚窟前药草肥。\r\n仙家栟耘成白璧，道人煮掘起风痱。\r\n绛囊璀璨思盈斗，竹畚香甘要百围。\r\n到官莫道无来使，日日北风源雁归。"
        },
        {
            "title": "送刘季展从军雁门二首",
            "content": "刘郎才力耐百战，苍鹰下韝秋未晚。\r\n千里荷戈防犬羊，十年读书厌藜苋。\r\n试寻北产汗血驹，莫杀南飞寄书雁。\r\n人生有禄亲白头，可能一日无甘馔。"
        },
        {
            "title": "送刘道纯",
            "content": "五松山下古铜官，邑居褊小水府宽。\r\n民安薄鱼少嚚讼，簿领未减一丘盘。\r\n胸中峥嵘书万卷，簸弄日月江湖间。\r\n稠人广众自神主，按剑之眼白相看。\r\n老身风波谙世味，如食橘柚知甘酸。\r\n麒麟图画偶然耳，半枕百年梦邯郸。\r\n平生樽俎宫亭上，涉世忘味皆朱颜。\r\n此时阿翁尚无恙，追琢秀句酬江山。\r\n堂堂今为蜕蝉去，五老偃蹇无往还。\r\n大梁城中笏拄颊，颌髭今成雪点斑。\r\n青云何必出公右，亨衢在天无由攀。\r\n椎鼓转船如病已，梦想楼台落星湾。\r\n子政诸儿喜文史，阿秤亦闻有笔端。\r\n丹徒布衣未可量，诗书且对藜藿盘。\r\n穴中生涯识阴雨，木末牖户知风寒。\r\n我今四壁恋微禄，知公未能长挂冠。"
        },
        {
            "title": "送李德素归舒城",
            "content": "僧夏莫问途，麦秋宜煮饼。\r\n北寺旬休归，长廊六月冷。\r\n簟翻寒江浪，茶破苍璧影。\r\n李侯为我来，遽以归期请。\r\n青衿废诗书，白发违定省。\r\n荒畦当鉏灌，蠹简要签整。\r\n挽衣不可留，决去事幽屏。\r\n天恢猎德网，日饎养贤鼎。\r\n此士落江湖，熟思令人瘿。\r\n胸中吉祥宅，膜外荣辱境。\r\n婆娑万物表，藏刃避肯綮。\r\n人生要当学，安宴不彻警。\r\n古来惟深地，相待汲修绠。"
        },
        {
            "title": "送君庸",
            "content": "北风吹雨薄寒生，人与蜡梅相照明。\r\n恨君草草渡江去，重约归时五凤笙。"
        },
        {
            "title": "送舅氏野夫之宣城二首",
            "content": "试说宣城郡，停杯且细听。\r\n晚楼明宛水，春骑簇昭亭。\r\n（左禾右罷）稏丰圩户，桁杨卧讼庭。\r\n谢公歌舞处，时对换鹅经。"
        },
        {
            "title": "送舅氏野夫之宣城二首",
            "content": "藉甚宣城郡，风流数贡毛。\r\n霜林收鸭脚，春网荐琴高。\r\n共理须良守，今年辍省曹。\r\n平生割鸡手，聊试发硎刀。"
        },
        {
            "title": "送酒与周法曹用前韵",
            "content": "遥知谢法曹，诗句多夏景。\r\n闻道学书勤，墨池方一顷。\r\n大字苦未遒，小字逼智永。\r\n我有何郎樽，清江酝玉饼。\r\n还书及斗数，与君酌楠瘿。"
        },
        {
            "title": "送酒与毕大夫",
            "content": "浅色官醅昨夜篘，一樽聊付卯时投。\r\n瓮边吏部应欢喜，殊胜平原老督邮。"
        },
        {
            "title": "送焦浚明",
            "content": "西瞻岷山兮东望峨眉，锦江清且涟漪。\r\n地灵山秀诞豪杰，来入中州振羽仪。\r\n相如傲万物，子云穷一经。\r\n黄金卖赋聘私室，白头大夫不公卿。\r\n穷阎卜肆闲，十步一豪英。\r\n竟无人识李仲元，不可屈致严君平。\r\n四君德音闭黄壤，只今垄头松柏声。\r\n我住叶公城，常如井底坐。\r\n不谓焦夫子，闻风肯来过。\r\n焦子初见我，如兰生幽林。\r\n春风为披拂，始得香满襟。\r\n中怀坦夷眉宇静，外慕淡薄天机深。\r\n花开鸟啼昼寂寂，酒阑烛明夜沈沈。\r\n人皆扶牵烂漫醉，子更把书求本心。\r\n二年与灯火，琢子之玉链我金。\r\n焦夫子，我以陋邦无人把书策，邂逅逢君得三益。\r\n胡为弃我忽远行，手捧嘉阳从事檄。\r\n焦夫子，君起为我舞，我其为君歌。\r\n君方跨马涉远道，湖外地少山川多。\r\n霜秋摇落天日远，西风翻翻水惊波。\r\n一筵谈笑遂相失，两地离愁各奈何。\r\n焦夫子，酒行君定起。\r\n此杯须百分，少别遂万里。\r\n归寻所种树，应已数千尺。\r\n试照嘉阳水，君发犹未白。\r\n古人不朽事，所愿更勉力。\r\n别後相逢岂在言，拭目看君进明德。"
        },
        {
            "title": "送慧林明茶头颂",
            "content": "慧林有一老人，恰似银瓮盛雪。\r\n彻底元无渗漏，旁观但知皎洁。\r\n有徒三百二百，木钻漫钻磐石。\r\n或遇东海鲤鱼，一棒令生羽翼。\r\n其余两两三三，归堂又要茶吃。\r\n上人南来云水，因行不妨掉臂。\r\n凤山修水东西，灵草春来满地。\r\n但令己事相应，归日驴驮不起。"
        },
        {
            "title": "送黄龙晓禅师住观音颂",
            "content": "黄龙一卧十五年，搅潭惊起旧头角。\r\n张公搅潭是好心，但向西江起风雹。\r\n河阳新妇画蛾眉，老婆不可重新学。\r\n长连体上铺棘针，满钵饭飣铁菱角。\r\n有能欢喜受供养，聪明一一安排著。\r\n张公若问解何宗，食月虾蟆救月弓。"
        },
        {
            "title": "送何君庸上赣石",
            "content": "腊梅开尽欲凋年，痛饮千江壁底眠。\r\n江寒山瘦思亲友，归守平生二顷田。\r\n西昌万户深篁竹，楚国无人知白玉。\r\n欲附弦歌慰寂寥，弦断枯桐谁识曲。\r\n樽前顾曲客姓周，学问东山继先流。\r\n梅花恼人已落尽，真成何逊醉扬州。\r\n我今颌底髭半白，背世□□学春秋。\r\n此书百年锁蛛网，亦谓岁晚逢何休。\r\n荀侯画谋取垂棘，之奇贪贤无处适。\r\n大庾岭头烟雨中，万峰插天如剑直。\r\n苦怀行李冰绕须，野店酒旗可试沽。\r\n只今人才不易得，傥逢涤器试相如。"
        },
        {
            "title": "送顾子敦赴河东三首",
            "content": "揽辔都城风露秋，行台无妾护衣篝。\r\n虎头妙墨能频寄，马乳蒲萄不待求。\r\n上党地寒应强饮，两河民病要分忧。\r\n犹闻昔在军兴日，一马人间费十牛。"
        },
        {
            "title": "送顾子敦赴河东三首",
            "content": "家在江东不系怀，爱民忧国有从来。\r\n月斜汾沁催驿马，雪暗岢岚传酒杯。\r\n塞上金汤惟粟粒，胸中水镜是人材。\r\n遥知更解青牛句，一寸功名心已灰。"
        },
        {
            "title": "送蒲元礼南归",
            "content": "元礼佳少年，俊气欲无敌。\r\n文章诗最豪，溟涨助笔力。\r\n三年叶公城，於我固多益。\r\n恨无荆鸡材，使君有羽翼。\r\n此行省亲闱，彩服耀春色。\r\n从容文字闲，固未旷子职。\r\n蕲春向鄂渚，曾不三四驿。\r\n吾师李武昌，金声而玉德。\r\n诚能勇一往，所进岂寸尺。\r\n江南後生秀，居多门下客。\r\n愿君从之游，琢磨就圭璧。\r\n斗酒清夜阑，缺月挂屋壁。\r\n鸡鸣马就辔，少别安足惜。\r\n人生共一世，谁能无行役。"
        },
        {
            "title": "送六十五弟贲南归",
            "content": "风惊鸿雁行，吹落秋江上。\r\n为扫碧岩边，问叔今无恙。"
        },
        {
            "title": "送顾子敦赴河东三首",
            "content": "头白书林二十年，印章今领晋山川。\r\n紫参可掘宜包贡，青铁无多莫铸钱。\r\n劝课农桑诚有道，折冲樽俎不临边。\r\n要知使者功多少，看取春郊处处田。"
        },
        {
            "title": "送高士敦赴成都钤辖二首",
            "content": "捧日高宣事，东京四姓侯。\r\n军中闻俎豆，庙胜脱兜鍪。\r\n烧烛海棠夜，香衣药市秋。\r\n君平识行李，河汉接天流。"
        },
        {
            "title": "送范德孺知庆州",
            "content": "乃翁知国如知兵，塞垣草木识威名。\r\n敌人开户玩处女，掩耳不及惊雷霆。\r\n平生端有活国计，百不一试薶九京。\r\n阿兄两持庆州节，十年骐驎地上行。\r\n潭潭大度如卧虎，边头耕桑长儿女。\r\n折冲千里虽有余，论道经邦正要渠。\r\n妙年出补父兄处，公自才力应时须。\r\n春风旍旗拥万夫，幕下诸将思草枯。\r\n智名勇功不入眼，可用折箠笞羌胡。"
        },
        {
            "title": "送杜子卿归西淮",
            "content": "雪意涔涔满面风，杜郎马上若征鸿。\r\n樽前谈笑我方惜，天外淮山谁与同。\r\n行望酒帘沽白蚁，醉吟诗句入丹枫。\r\n一时真赏无人，共尚忆江南把钓翁。"
        },
        {
            "title": "送蛤蜊与李明叔诸公",
            "content": "雪屋吹灯然豆萁，古来壮士亦长饥。\r\n广文不得载酒去，且咏太玄庖蛤蜊。"
        },
        {
            "title": "次韵孙子实题少章寄寂斋",
            "content": "虚名误壮夫，今古可笑闵。\r\n尸裹万里归，书载五车稛。\r\n安知衡门下，身与天地准。\r\n秦晁两美士，内行颇修谨。\r\n余欲远之深，抽琴去其轸。\r\n寄寂喧哄间，此道有汲引。\r\n狱户闻笞榜，市声杂嘲辴。\r\n二生对曲肱，圭玉发石蕴。\r\n大小穷鹏鷃，短长见椿槿。\r\n欲闻寂时声，黄锺在龙筍。"
        },
        {
            "title": "次韵坦夫见惠长句",
            "content": "温风撩人随处去，欲如膻羊蚁旋慕。\r\n落英马前高下飞，牵挽忽与樽酒遇。\r\n令行如水万夫长，倾盖不减平生故。\r\n素方成缁面黧黑，笑说尘沙工点污。\r\n王事贤劳尚有诗，自卷溪藤染霜兔。\r\n桃李清阴坐未移，走送雄篇疲健步。\r\n张侯先不露文章，十年深深豹藏雾。\r\n欻来听讼小棠阴，千里鸣弦舞韶濩。\r\n我名最落诸人後，顿使漂山由众喣。\r\n伐木丁丁愧友声，食蘋呦呦怀野聚。\r\n谷阳旧垒一片春，勤我引领西南傃。\r\n遥知红紫能乱眼，锦衾作梦高唐赋。\r\n简书留句四十里，梦魂明月识归路。\r\n公才富比沧海宫，明珠珊瑚凡几库。\r\n惠连冢上麦纤纤，喜公犹得春草句。\r\n明朝折柳作马箠，想见杯盘咄嗟具。\r\n风光暂来不供翫，大似横塘过飞鹜。\r\n瓮面浮蛆暖更多，气味烦公卒调护。\r\n树头树底劝提壶，南冈北冈教脱袴。\r\n春衣可著惬醉眠，急觞催传莫论数。"
        },
        {
            "title": "送高士敦赴成都钤辖二首",
            "content": "玉钤金印临参井，控蜀通秦四十州。\r\n日下书来望鸿雁，江头花发醉貔貅。\r\n巴滇有马驹空老，林箐无人叶自秋。\r\n能为将军歌此曲，鸣机割锦与缠头。"
        },
        {
            "title": "次韵宋懋宗三月十四日到西池都人盛观翰林公",
            "content": "金狨系马晓莺边，不比春江上水船。\r\n人语车声喧法曲，花光楼影倒晴天。\r\n人间化鹤三千岁，海上看羊十九年。\r\n还作遨头惊俗眼，风流文物属苏仙。"
        },
        {
            "title": "次韵叔原会寂照房",
            "content": "风雨思齐诗，草木怨楚调。\r\n本无心击排，胜日用歌啸。\r\n僧窗茶烟底，清绝对二妙。\r\n俱含万里情，雪梅开岭徼。\r\n我慙风味浅，砌莎慕松茑。\r\n中朝盛人物，谁与开颜笑。\r\n二公老谙事，似解寂寞钓。\r\n对之空叹嗟，楼阁重晚照。"
        },
        {
            "title": "次韵叔父夷仲送夏君玉赴零陵主簿",
            "content": "田窦堂上酒，未醉已变态。\r\n何如东陵瓜，子母相钩带。\r\n富贵席未暖，珠玉作灾怪。\r\n茅茨虽长贫，终有懿亲在。\r\n丈人困州县，短发余会撮。\r\n居然枳棘栖，坐阅岁月代。\r\n青云已迷津，浊酒未割爱。\r\n簿领能无休，飣餖唤鱼菜。\r\n羇旅苦地偏，江湖见天大。\r\n万里一帆樯，长风可倚赖。\r\n因行访幽禅，头陀烟雨外。"
        },
        {
            "title": "次韵宋懋宗僦居甘泉坊雪後书怀",
            "content": "汉家太史宋公孙，漫逐班行谒帝阍。\r\n燕颔封侯空有相，蛾眉倾国自难昏。\r\n家徒四壁书侵坐，马瘦三山叶拥门。\r\n安得风帆随雪水，江南石上对洼尊。"
        },
        {
            "title": "次韵叔父圣谟咏莺迁谷",
            "content": "鸦舅颇强聒，仆姑常勃溪。\r\n黄鸟怀好音，秋菊染春衣。\r\n嘤嘤求朋友，忧患同一枝。\r\n提壶要酤我，杜宇赋式微。\r\n黄鸟在幽谷，韬光养羽仪。\r\n晴风曜桃李，言语自知时。\r\n先生丘中隐，乔木见雄雌。\r\n引子迁绿阴，相戒防祸机。\r\n李杜死刀锯，陈张怨弃遗。\r\n不如听黄鸟，永昼客争棋。"
        },
        {
            "title": "次韵叔父台源歌",
            "content": "吾家叔度天与闲，晚喜著书如漆园。\r\n台平旧基水发源，但闻淙淙下林峦。\r\n一朝斩木见万象，吞若云梦胸中宽。\r\n漱涤泥沙出山骨，混沌凿窍物状完。\r\n茶甘酒美汲双井，鱼肥稻香派百泉。\r\n暑风披襟著菡萏，夜月洗耳听潺湲。\r\n时从甥侄置樽俎，此地端正朝诸山。\r\n除书谤书两不到，紫烟白云深锁关。\r\n乡人讼争请来决，到门怀惭相与还。\r\n呼儿理琴荡俗气，果在巢由季孟间。"
        },
        {
            "title": "次韵孙子实寄少游",
            "content": "薜宣欲吏云，季氏或招闵。\r\n此公胸中秋，万物欲收稛。\r\n卖药偶知名，草玄非近准。\r\n才难不易得，志大略细谨。\r\n士生要弘毅，天地为盖轸。\r\n骥来盐车骖，井下短绠引。\r\n难甘呼尔食，聊寄粲然辴。\r\n谁能借前筹，还妇用束縕。\r\n吾闻调羹鼎，异味及枌堇。\r\n岂其供王羞，而弃会稽笋。"
        },
        {
            "title": "次韵石七三六言七首",
            "content": "万里草荒先垄，六年虫蠹群经。\r\n老喜宽恩放去，心似惊波不停。"
        },
        {
            "title": "次韵石七三六言七首",
            "content": "生涯一九节筇，老境五十六翁。\r\n不堪上补黼黻，但可归教儿童。"
        },
        {
            "title": "次韵石七三六言七首",
            "content": "看著庄周枯槁，化为胡蝶翾轻。\r\n人见穿花入柳，谁知有体无情。"
        },
        {
            "title": "次韵十九叔父台源",
            "content": "闻道台源境，锄荒三径通。\r\n人曾梦蚁穴，鹤亦怕鸡笼。\r\n万壑秋声别，千江月体同。\r\n须知有一路，不在白云中。"
        },
        {
            "title": "次韵石七三六言七首",
            "content": "欲行水遶山围，但闻鲲化鹏飞。\r\n女忧鬓发尽白，兄叹江船未归。"
        },
        {
            "title": "次韵师厚五月十六日视田悼李彦深",
            "content": "南雁传尺素，飞来卧龙城。\r\n颇知高卧久，忽作田野行。\r\n湛湛陂水满，欣欣原草荣。\r\n日华丽山川，秀色夺目精。\r\n对酒不满怀，揽物有余清。\r\n念昔读书客，远人遗世情。\r\n南亩道观饷，西郊留劝耕。\r\n共游如昨日，笑语绝平生。\r\n此士今已矣，宾延无老成。\r\n犹倚谢安石，深心抚嫠惸。"
        },
        {
            "title": "次韵师厚萱草",
            "content": "从来占北堂，雨露借恩光。\r\n与菊乱佳色，共葵倾太阳。\r\n人生真苦相，物理忌孤芳。\r\n不及空庭草，荣衰可两忘。"
        },
        {
            "title": "次韵师厚雨中昼寝忆江南饼麴酒",
            "content": "雨砌无车马，风帘洒静便。\r\n忽思江外酒，准拟醉时眠。\r\n隐几惟观化，开书屡绝编。\r\n遥知烟渚梦，遣骑唤渔船。"
        },
        {
            "title": "次韵师厚病间十首",
            "content": "身病心轻安，道肥体癯瘦。\r\n好怀当告谁，四墙枣红皱。\r\n负暄不可献，扪虱坐清昼。\r\n端有真富贵，千秋万年後。"
        },
        {
            "title": "次韵师厚病间十首",
            "content": "谢公莳兰苕，真意付此物。\r\n惠然风肯来，香为一披拂。\r\n遥知醉吟姿，黾勉向朱绂。\r\n搘筇橘柚黄，僧屋对像佛。"
        },
        {
            "title": "次韵师厚病间十首",
            "content": "开田种白玉，饱牛事耕犁。\r\n雨露非无泽，得秋常苦迟。\r\n猛虎擅文章，斑斑被诸儿。\r\n长松抱劲节，惟有岁寒知。"
        },
        {
            "title": "次韵师厚答马著作屡赠诗",
            "content": "尝闻马南郡，少有拔俗韵。\r\n寒灰几见溺，铩翮常思奋。\r\n桐薪鸣灶间，剑气吐吴分。\r\n多言世益嗤，当律心自隐。\r\n家虽四立壁，仕要三无愠。\r\n会将渔父意，往就庄生问。"
        },
        {
            "title": "次韵师厚病间十首",
            "content": "民生自煎熬，煮豆共萁爨。\r\n居然忘本根，光阴不供翫。\r\n藏山夜半失，乌合归星散。\r\n因病见不生，达人果大观。"
        },
        {
            "title": "次韵师厚病间十首",
            "content": "病余儿废锄，门巷草芊眠。\r\n来者何所闻，披草足跫然。\r\n封侯谢骨相，使鬼无金钱。\r\n梦作白鸥去，江湖水黏天。"
        },
        {
            "title": "次韵师厚病间十首",
            "content": "桃李一春期，松柏千岁永。\r\n经玄事寂寞，发白官闲冷。\r\n草绿艾如张，波清蜮司影。\r\n东里与无趾，渠有幸不幸。"
        },
        {
            "title": "次韵时进叔二十六韵",
            "content": "时子河上园，竹间开栋宇。\r\n大儿胜衣冠，小儿丰颊辅。\r\n嫁女与朱公，伏腊可称举。\r\n发疏虽苍浪，齿嚼未龃龉。\r\n鸡栖牛羊下，各自有室处。\r\n四墙规摹小，易守若滕莒。\r\n舍前花木深，春物丽观睹。\r\n舍後曲池蛙，斋堂风月苦。\r\n此岂不足欤，叹岁不我与。\r\n客宦孤云耳，未知秦吴楚。\r\n向来千驷公，果媿一丘土。\r\n宁当损轩昂，聊欲效俯伛。\r\n时子听然笑，吾已悟仓鼠。\r\n少犹守章句，晚实爱农圃。\r\n鹊巢最知风，蚁穴识阴雨。\r\n世网事谙委，醉乡俗淳古。\r\n坐忘两家说，肉坚与肠腐。\r\n酒至即使倾，客来敢辞窭。\r\n时邀五柳陶，共过三径诩。\r\n往在少年场，豪气压颍汝。\r\n借令今尚尔，真复难共语。\r\n稍知怜麴蘖，渐解等灉濋。\r\n朋友半山阿，光阴共行旅。\r\n人故义当亲，衣故义当补。\r\n飞凫王令尹，期我向君所。\r\n君为拂眠床，淹留暮城阻。"
        },
        {
            "title": "次韵师厚病间十首",
            "content": "葅寒知园秋，饭白问米贱。\r\n妇孙劝甘旨，霜兔颇宜面。\r\n黄花不举酒，佳句余嫪恋。\r\n经行宴坐堂，鼠迹书几砚。"
        },
        {
            "title": "次韵师厚病间十首",
            "content": "引镜照清骨，惊非曩时人。\r\n天地入喻指，芭蕉自观身。\r\n陈力则已病，征财又室贫。\r\n古来支离疏，粟帛王所仁。"
        },
        {
            "title": "次韵石七三六言七首",
            "content": "为君试讲古学，此事可牋天公。\r\n君看花梢朝露，何如松上霜风。"
        },
        {
            "title": "次韵师厚病间十首",
            "content": "德人更疢疾，术智益洒落。\r\n反身见万古，道不在卜度。\r\n胸中有镆鋣，老境要志弱。\r\n谢公赋达生，达生真可托。"
        },
        {
            "title": "次韵师厚病间十首",
            "content": "贝锦不足歌，请陈江汉诗。\r\n美人出江汉，窈窕世未窥。\r\n折兰不肯佩，告我以蚕饥。\r\n独归岂惮远，三危露如饴。"
        },
        {
            "title": "次韵舍弟题牛氏园二首",
            "content": "春事欲了莺催，主人虽贫燕来。\r\n玉烛传杯未厌，金吾静夜惊回。"
        },
        {
            "title": "次韵舍弟题牛氏园二首",
            "content": "春与园林共晚，人将蜂蝶俱来。\r\n樽前鸟歌花舞，归路星翻汉回。"
        },
        {
            "title": "次韵舍弟喜雨",
            "content": "时雨真成大有年，斯民沟壑救将然。\r\n麦根肥润桑叶大，春陇未鉏蚕未眠。\r\n奔走风雨连晓色，起寻佳句写由拳。\r\n李成六幅骤雨笔，挂在东南楼阁前。"
        },
        {
            "title": "次韵石七三六言七首",
            "content": "从来不似一物，妄欲贯穿九流。\r\n骨硬非黄閤相，眼青见白蘋洲。"
        },
        {
            "title": "次韵赏梅",
            "content": "安知宋玉在邻墙，笑立春晴照粉光。\r\n淡薄似能知我意，幽闲元不为人芳。\r\n微风拂掠生春思，小雨廉纤洗暗妆。\r\n只恐浓葩委泥土，谁令解合返魂香。"
        },
        {
            "title": "次韵任君官舍秋雨",
            "content": "墙根戢戢数蜗牛，雨长垣衣亭更幽。\r\n惊起归鸿不成字，辞柯落叶最知秋。\r\n菊花莫恨开时晚，谷穟犹思晴後收。\r\n独立搔头人不解，南山用取一樽酬。"
        },
        {
            "title": "春阴",
            "content": "竹笋初生黄犊角，蕨芽初长小儿拳。\r\n试寻野菜炊春饭，便是江南二月天。"
        },
        {
            "title": "瑶台第一层",
            "content": "阆苑归来，因醉上、瑶台第一层。洞天深处，年年不夜，日日长春。万花妆烂锦，散异香，馥郁留人。便乘兴，命玉龙吟笛，彩凤吹笙。身轻。先逢瑞景，众中先识董双成。珮环声丽，舞腰袅袅，浓艳腾腾。翠屏金缕枕，绣被软，梦冷槐清。乐蓬瀛。愿南山同寿，北斗齐龄。"
        },
        {
            "title": "次韵石七三六言七首",
            "content": "幽州已投斧柯，崇山更用忧何。\r\n且喜龚邹冠豸，又闻张董上坡。"
        },
        {
            "title": "次韵师厚食蟹",
            "content": "海馔糖蟹肥，江醪白蚁醇。\r\n每恨腹未厌，夸说齿生津。\r\n三岁在河外，霜脐常食新。\r\n朝泥看郭索，暮鼎调酸辛。\r\n趋跄虽入笑，风味极可人。\r\n忆观淮南夜，火攻不及晨。\r\n横行葭苇中，不自贵其身。\r\n谁怜一网尽，大去河伯民。\r\n鼎司费万钱，玉食罗常珍。\r\n吾评扬州贡，此物真绝伦。"
        },
        {
            "title": "次韵少激甘露降太守居桃叶上",
            "content": "金茎甘露荐斋房，润及边城草木香。\r\n蕡实叶间天与味，成蹊枝上月翻光。\r\n群心爱戴葵倾日，万事驱除叶陨霜。\r\n玉烛时和君会否，旧臣重叠起南荒。"
        },
        {
            "title": "渔家傲",
            "content": "荡漾生涯身已老。短蓑箬笠扁舟小。深入水云人不到。吟复笑。一轮明月长相照。谁谓阿师来问道。一桡直与传心要。船子踏翻才是了。波渺渺。长鲸万古无人钓。"
        },
        {
            "title": "菩萨蛮",
            "content": "轻风袅断沈烟炷。霏微尽日寒塘雨。残绣没心情。鸟啼花外声。离愁难自制。年少乖盟誓。寂寞掩朱门。罗衣空泪痕。"
        },
        {
            "title": "失调名",
            "content": "旧家杨柳依依绿，长锁春来庭院。"
        },
        {
            "title": "蓦山溪",
            "content": "朝来风日，陡觉春衫便。翠柳艳明眉，戏秋千、谁家倩盼。烟匀露洗，草色媚横塘，平沙软。雕轮转。行乐闻弦管。追思年少，走马寻芳伴。一醉几缠头，过扬州、珠帘尽卷。而今老矣，花似雾中看，欢喜浅。天涯远。信马归来晚。"
        },
        {
            "title": "瑞鹤仙",
            "content": "环滁皆山也。望蔚然深秀，琅琊山也。山行六七里，有翼然泉上，醉翁亭也。翁之乐也。得之心、寓之酒也。更野芳佳木，风高日出，景无穷也。游也。山肴野蔌，酒冽泉香，沸筹觥也。太守醉也。喧哗众宾欢也。况宴酣之乐、非丝非竹，太守乐其乐也。问当时、太守为谁，醉翁是也。"
        },
        {
            "title": "好事近",
            "content": "潇洒荐冰盘，满座暗惊香集。久後一般风味，问几人知得。画堂饮散已归来，清润转更惜。留取酒醒时候，助茗瓯春色。"
        },
        {
            "title": "西江月",
            "content": "细细风清撼竹，迟迟日暖开花。香帏深卧醉人家。媚语娇声娅姹。姹娅声娇语媚，家人醉卧深帏。香花开暖日迟迟。竹撼清风细细。"
        },
        {
            "title": "满庭芳",
            "content": "风力驱寒，云容呈瑞，晓来到处花飞。遍装琼树，春意到南枝。便是渔蓑旧画，纶竿重、横玉低垂。今宵里，香闺邃馆，幽赏事偏宜。风流，金马客，歌鬟醉拥，乌帽斜敧。问人间何处，鹏运天池。且共周郎按曲，音微误、首已先回。同心事，丹山路稳，长伴彩鸾归。"
        },
        {
            "title": "一落索",
            "content": "谁道秋来烟景素。任游人不顾。一番时态一番新，到得意、皆欢慕。紫萸黄菊繁华处。对风庭月露。愁来即便去寻芳，更作甚、悲秋赋。"
        },
        {
            "title": "捣练子",
            "content": "梅凋粉，柳摇金。微雨轻风敛陌尘。厚约深盟何处诉，除非重见那人人。"
        },
        {
            "title": "昼夜乐",
            "content": "夜深记得临歧语。说花时、归来去。教人每日思量，到处与谁分付。其奈冤家无定据。约云朝、又还雨暮。将泪入鸳衾，总不成行步。元来也解知思虑。一封书、深相许。情知玉帐堪欢，为向金门进取。直待腰金拖紫後，有夫人、县君相与。争奈会分疏，没嫌伊门路。"
        },
        {
            "title": "诉衷情",
            "content": "珠帘绣幕卷轻霜。呵手试梅妆。都缘自有离恨，故画作、远山长。思往事，惜流光。恨难忘。未歌先敛，欲笑还颦，最断人肠。"
        },
        {
            "title": "诉衷情",
            "content": "旋揎玉指著红靴。宛宛斗弯讹。天然自有殊态，供愁黛、不须多。分远岫，压横波。妙难过。自敧枕处，独倚阑时，不奈颦何。"
        },
        {
            "title": "浣溪沙",
            "content": "一叶扁舟卷画帘。老妻学饮伴清谈。人传诗句满江南。林下猿垂窥涤砚，岩前鹿卧看收帆。杜鹃声乱水如环。"
        },
        {
            "title": "浣溪沙",
            "content": "飞鹊台前晕翠蛾。千金新买帝青螺。最难如意为情多。几处泪痕留醉袖，一春愁思近横波。远山低尽不成歌。"
        },
        {
            "title": "蝶恋花",
            "content": "海角芳菲留不住。笔下风生，吹入青云去。仙籍有名天赐与。致君事业安排取。要识世间平坦路。当使人人，各有安身处。黑发便逢尧舜主。笑人白首耕南亩。"
        },
        {
            "title": "桃源忆故人",
            "content": "碧天露洗春容净。淡月晓收残晕。花上密烟飘尽。花底莺声嫩。云归楚峡厌厌困。两点遥山新恨。和泪暗弹红粉。生怕人来问。"
        },
        {
            "title": "望江东",
            "content": "江水西头隔烟树。望不见、江东路。思量只有梦来去。更不怕、江阑住。灯前写了书无数。算没个、人传与。直饶寻得雁分付。又还是、秋将暮。"
        },
        {
            "title": "千秋岁",
            "content": "苑边花外。记得同朝退。飞骑轧，鸣珂碎。齐歌云绕扇，赵舞风回带。岩鼓断，杯盘狼藉犹相对。洒泪谁能会。醉卧藤阴盖。人已去，词空在。兔园高宴悄，虎观英游改。重感慨，波涛万顷珠沈海。"
        },
        {
            "title": "沁园春",
            "content": "把我身心，为伊烦恼，算天便知。恨一回相见，百方作计，未能偎倚，早觅东西。镜里拈花，水中捉月，觑著无由得近伊。添憔悴，镇花销翠减，玉瘦香肌。奴儿。又有行期。你去即无妨我共谁。向眼前常见，心犹未足，怎生禁得，真个分离。地角天涯，我随君去。掘井为盟无改移。君须是，做些儿相度，莫待临时。"
        },
        {
            "title": "青玉案",
            "content": "烟中一线来时路。极目送、归鸿去。第四阳关云不度。山胡新啭，子规言语。正在人愁处。忧能损性休朝暮。忆我当年醉时句。渡水穿云心已许。暮年光景，小轩南浦。同卷西山雨。"
        },
        {
            "title": "贺圣朝",
            "content": "脱霜披茜初登第。名高得意。樱桃荣宴玉墀游，领群仙行缀。佳人何事轻相戏。道得之何济。君家声誉古无双，且均平居二。"
        },
        {
            "title": "下水船",
            "content": "总领神仙侣。齐到青云歧路。丹禁风微，咫尺谛闻天语。尽荣遇。看即如龙变化，一掷灵梭风雨。真游处。上苑寻春去。芳草芊芊迎步。几曲笙歌，樱桃艳里欢聚。瑶觞举。回祝尧龄万万，端的君恩难负。"
        },
        {
            "title": "雪花飞",
            "content": "携手青云路稳，天声迤逦传呼。袍笏恩章乍赐，春满皇都。何处难忘酒，琼花照玉壶。归袅丝梢竞醉，雪舞郊衢。"
        },
        {
            "title": "留春令",
            "content": "江南一雁横秋水。叹咫尺、断行千里。回纹机上字纵横，欲寄远、凭谁是。谢客池塘春都未。微微动、短墙桃李。半阴才暖却清寒，是瘦损、人天气。"
        },
        {
            "title": "喝火令",
            "content": "见晚情如旧，交疏分已深。舞时歌处动人心。烟水数年魂梦，无处可追寻。昨夜灯前见，重题汉上襟。便愁云雨又难寻。晓也星稀，晓也月西沈。晓也雁行低度，不会寄芳音。"
        },
        {
            "title": "诉衷情",
            "content": "小桃灼灼柳鬖鬖。春色满江南。雨晴风暖烟淡，天气正醺酣。山泼黛，水挼蓝。翠相搀。歌楼酒旆，故故招人，权典青衫。"
        },
        {
            "title": "好事近",
            "content": "不见片时霎，魂梦镇相随著。因甚近新无据，误窃香深约。思量模样忔憎儿，恶又怎生恶。终待共伊相见，与佯佯奚落。"
        },
        {
            "title": "好事近",
            "content": "一弄醒心弦，情在两山斜叠。弹到古人愁处，有真珠承睫。使君来去本无心，休泪界红颊。自恨老来憎酒，负十分金叶。"
        },
        {
            "title": "好事近",
            "content": "歌罢酒阑时，潇洒座中风色。主礼到君须尽，奈宾朋南北。暂时分散总寻常，难堪久离拆。不似建溪春草，解留连佳客。"
        },
        {
            "title": "更漏子",
            "content": "体妖娆，鬟婀娜。玉甲银筝照座。危柱促，曲声残。王孙带笑看。休休休，莫莫莫。愁拨个丝中索。了了了，玄玄玄。山僧无碗禅。"
        },
        {
            "title": "南歌子",
            "content": "槐绿低窗暗，榴红照眼明。玉人邀我少留行。无奈一帆烟雨、画船轻。柳叶随歌皱，梨花与泪倾。别时不似见时情。今夜月明江上、酒初醒。"
        },
        {
            "title": "少年心",
            "content": "心里人人，暂不见、霎时难过。天生你要憔悴我。把心头从前鬼，著手摩挲。抖擞了、百病销磨。见说那厮脾鳖热。大不成我便与拆破。待来时、鬲上与厮噷则个。温存著、且教推磨。"
        },
        {
            "title": "南乡子",
            "content": "诸将说封侯。短笛长歌独倚楼。万事尽随风雨去，休休。戏马台南金络头。催酒莫迟留。酒味今秋似去秋。花向老人头上笑，羞羞。白发簪花不解愁。"
        },
        {
            "title": "河传",
            "content": "心情老懒。对歌对舞，犹是当时眼。巧笑靓妆，近我衰容华鬓。似扶著、卖卜算。思量好个当年见。催酒催更，只怕归期短。饮散灯稀，背锁落花深院。好杀人、天不管。"
        },
        {
            "title": "鹧鸪天",
            "content": "闻说君家有翠娥。施朱施粉总嫌多。背人语处藏珠履，覰得羞时整玉梭。拖远岫，压横波。何时传酒更传歌。为君写就黄庭了，不要山阴道士鹅。"
        },
        {
            "title": "卜算子",
            "content": "要见不得见，要近不得近。试问得君多少怜，管不解、多於恨。禁止不得泪，忍管不得闷。天上人间有底愁，向个里、都谙尽。"
        },
        {
            "title": "鹧鸪天",
            "content": "节去蜂愁蝶不知。晓庭环绕折残枝。自然今日人心别，未必秋香一夜衰。无闲事，即芳期。菊花须插满头归。宜将酩酊酬佳节，不用登临送落晖。"
        },
        {
            "title": "鹧鸪天",
            "content": "塞雁初来秋影寒。霜林风过叶声乾。龙山落帽千年事，我对西风犹整冠。兰委佩，菊堪餐。人情时事半悲欢。但将酩酊酬佳节，更把茱萸仔细看。"
        },
        {
            "title": "菩萨蛮",
            "content": "细腰宫外清明雨。云阳台上烟如缕。云雨暗巫山。流人殊未还。阿谁知此意。解遣双壶至。不是白头新。周郎旧可人。"
        },
        {
            "title": "丑奴儿/采桑子",
            "content": "济楚好得些。憔悴损、都是因它。那回得句闲言语，傍人尽道，你管又还鬼那人唦。得过口儿嘛。直勾得、风了自家。是即好意也毒害，你还甜杀人了，怎生申报孩儿。"
        },
        {
            "title": "采桑子",
            "content": "城南城北看桃李，依倚年华。杨柳藏鸦。又是无言颭落花。春风一面长含笑，偷顾羞遮。分付谁家。把酒花前试问他。"
        },
        {
            "title": "采桑子",
            "content": "樱桃著子如红豆，不管春归。闻道开时。蜂惹香须蝶惹衣。楼台灯火明珠翠，酒恋歌迷。醉玉东西。少个人人暖被携。"
        },
        {
            "title": "采桑子",
            "content": "投荒万里无归路，雪点鬓繁。度鬼门关。已拼儿童作楚蛮。黄云苦竹啼归去，绕荔枝山。蓬户身闲。歌板谁家教小鬟。"
        },
        {
            "title": "采桑子",
            "content": "虚堂密候参同火，梨枣枝繁。深锁三关。不要樊姬与小蛮。遥知风雨更阑夜，犹梦巫山。浓丽清闲。晓镜新梳十二鬟。"
        },
        {
            "title": "好女儿",
            "content": "粉泪一行行。啼破晓来妆。懒系酥胸罗带，羞见绣鸳鸯。拟待不思量。怎奈向、目下恓惶。假饶来後，教人见了，却去何妨。"
        },
        {
            "title": "宴桃源/如梦令",
            "content": "天气把人僝僽。落絮游丝时候。茶饭可曾忺，镜中赢得销瘦。生受。生受。更被养娘催绣。"
        },
        {
            "title": "千秋岁",
            "content": "世间好事。恰恁厮当对。乍夜永，凉天气。雨稀帘外滴，香篆盘中字。长入梦，如今见也分明是。欢极娇无力，玉软花敧坠。钗罥袖，云堆臂。灯斜明媚眼，汗浃瞢腾醉。奴奴睡，奴奴睡也奴奴睡。"
        },
        {
            "title": "少年心",
            "content": "对景惹起愁闷。染相思、病成方寸。是阿谁先有意，阿谁薄倖。斗顿恁、少喜多嗔。合下休传音问。你有我、我无你分。似合欢桃核，真堪人恨。心儿里、有两个人人。"
        },
        {
            "title": "点绛唇",
            "content": "几日无书，举头欲问西来燕。世情梦幻。复作如斯观。自叹人生，分合常相半。戎虽远。念中相见。不托鱼和雁。"
        },
        {
            "title": "鼓笛令",
            "content": "见来便觉情於我。厮守著、新来好过。人道他家有婆婆。与一口、管教?磨。副靖传语木大。鼓儿里、且打一和。更有些儿得处囉。烧沙糖、香药添和。"
        },
        {
            "title": "鼓笛令",
            "content": "见来两个宁宁地。眼厮打、过如拳踢。恰得尝些香甜底。苦杀人、遭谁调戏。腊月望州坡上地。冻著你、影?村鬼。你但那些一处睡。烧沙糖、管好滋味。"
        },
        {
            "title": "鼓笛令",
            "content": "宝犀未解心先透。恼杀人、远山微皱。意淡言疏情最厚。枉教作、著行官柳。小雨勒花时候。抱琵琶、为谁清瘦。翡翠金笼思珍偶。忽拼与、山鸡僝僽。"
        },
        {
            "title": "鼓笛令",
            "content": "酒阑命友闲为戏。打揭儿、非常惬意。各自输赢只赌是。赏罚采、分明须记。小五出来无事。却跋翻和九底。若要十一花下死。管十三、不如十二。"
        },
        {
            "title": "望远行",
            "content": "自见来，虚过却、好时好日。这訑尿粘腻得处煞是律。据眼前言定，也有十分七八。冤我无心除告佛。管人闲底，且放我快活ヵ。便索些别茶祗待，又怎不遇偎花映月。且与一班半点，只怕你没丁香核。"
        },
        {
            "title": "归田乐令/归田乐",
            "content": "引调得、甚今日心肠不恋家。宁宁地、思量他，思量他。两情各自肯，甚忙咱。意思里、莫是赚人唦。噷奴真个ヵ、共人ヵ。"
        },
        {
            "title": "归田乐引/归田乐",
            "content": "对景还销瘦。被个人、把人调戏，我也心儿有。忆我又唤我，见我嗔我，天生教人怎生受。看承幸厮勾。又是尊前眉峰皱。是人惊怪，冤我忒撋就。拼了又舍了，定是这回休了，及至相逢又依旧。"
        },
        {
            "title": "归田乐引/归田乐",
            "content": "暮雨濛阶砌。漏渐移、转添寂寞，点点心如碎。怨你又恋你。恨你惜你。毕竟教人怎生是。前欢算未已。奈向如今愁无计。为伊聪俊，销得人憔悴。这里诮睡里。梦里心里。一向无言但垂泪。"
        },
        {
            "title": "离亭燕/离亭宴",
            "content": "十载樽前谈笑。天禄故人年少。可是陆沈英俊地，看即锁窗批诏。此处忽相逢，潦倒秃翁同调。西顾郎官湖渺。事看庾楼人小。短艇绝江空怅望，寄得诗来高妙。梦去倚君傍，胡蝶归来清晓。"
        },
        {
            "title": "逍遥乐",
            "content": "春意渐归芳草。故国佳人，千里信沈音杳。雨润烟光，晚景澄明，极目危栏斜照。梦当年少。对樽前、上客邹枚，小鬟燕赵。共舞雪歌尘，醉里谈笑。花色枝枝争好。鬓丝年年渐老。如今遇风景，空瘦损、向谁道。东君幸赐与，天幕翠遮红绕。休休，醉乡歧路，华胥蓬岛。"
        },
        {
            "title": "品令",
            "content": "凤舞团团饼。恨分破、教孤令。金渠体净，只轮慢碾，玉尘光莹。汤响松风，早减了、二分酒病。味浓香永。醉乡路、成佳镜。恰如灯下，故人万里，归来对影。口不能言，心下快活自省。"
        },
        {
            "title": "江城子",
            "content": "新来曾被眼奚搐。不甘伏。怎拘束。似梦还真，烦乱损心曲。见面暂时还不见，看不足、惜不足。不成欢笑不成哭。戏人目。远山蹙。有分看伊，无分共伊宿。一贯一文跷十贯，千不足、万不足。"
        },
        {
            "title": "江城子",
            "content": "画堂高会酒阑珊。倚栏干。霎时间。千里关山，常恨见伊难。及至而今相见了，依旧似、隔关山。倩人传语问平安。省愁烦。泪休弹。哭损眼儿，不似旧时单。寻得石榴双叶子，凭寄与、插云鬖。"
        },
        {
            "title": "木兰花令",
            "content": "少年得意从军乐。晚岁天教闲处著。功名富贵久寒灰，翰墨文章新讳却。是非不用分今昨。云月孤高公也莫。喜欢为地醉为乡，饮客不来但自酌。"
        },
        {
            "title": "木兰花令",
            "content": "庾郎三九常安乐。使有万钱无处著。徐熙小鸭水边花，明月清风都占却。朱颜老尽心如昨。万事休休休莫莫。樽前见在不饶人，欧舞梅歌君更酌。"
        },
        {
            "title": "木兰花令",
            "content": "青壶乃似壶中谪。万象光辉森宴席。红尘闹处便休休，不是个中无皂白。歌烦舞倦朱成碧。春草池塘凌谢客。共君商略老生涯，归种玉田秧白石。"
        },
        {
            "title": "木兰花令",
            "content": "翰林本是神仙谪。落帽风流倾座席。坐中还有赏音人，能岸乌纱倾大白。江山依旧云横碧。昨日主人今日客。谁分宾主强惺惺，问取矶头新妇石。"
        },
        {
            "title": "西江月",
            "content": "宋玉短墙东畔，桃源落日西斜。浓妆下著绣帘遮。鼓笛相催清夜。转眄惊翻长袖，低徊细踏红靴。舞馀犹颤满头花。娇学男儿拜谢。"
        },
        {
            "title": "西江月",
            "content": "月侧金盆堕水，雁回醉墨书空。君诗秀色雨园葱。想见衲衣寒拥。蚁穴梦魂人世，杨花踪迹风中。莫将社燕等秋鸿。处处春山翠重。"
        },
        {
            "title": "醉落魄/一斛珠",
            "content": "苍颜华发。故山归计无因得。旧交新贵音书绝。惟有家人，犹作殷勤别。离亭欲去歌声咽。潇潇细雨凉生颊。泪珠不用罗巾裛。弹在罗衫，图得见时说。"
        },
        {
            "title": "惜馀欢/惜余欢",
            "content": "四时美景，正年少赏心，频启东阁。芳酒载盈车，喜朋侣簪合。杯觞交飞劝酬献，正酣饮、醉主公陈榻。坐来争奈，玉山未颓，兴寻巫峡。歌阑旋烧绛蜡。况漏转铜壶，烟断香鸭。犹整醉中花，借纤手重插。相将扶上，金鞍騕袅，碾春焙、愿少延欢洽。未须归去，重寻艳歌，更留时霎。"
        },
        {
            "title": "看花回",
            "content": "夜永兰堂醺饮，半倚颓玉。烂熳坠钿堕履，是醉时风景，花暗烛残，欢意未阑，舞燕歌珠成断续。催茗饮、旋煮寒泉，露井瓶窦响飞瀑。纤指缓、连环动触。渐泛起、满瓯银粟。香引春风在手，似粤岭闽溪，初采盈掬。暗想当时，探春连云询篁竹。怎归得，鬓将老，付与杯中绿。"
        },
        {
            "title": "木兰花令",
            "content": "凌歊台上青青麦。姑熟堂前馀翰墨。暂分一印管江山，稍为诸公分皂白。江山依旧云空碧。昨日主人今日客。谁分宾主强惺惺，问取矶头新妇石。"
        },
        {
            "title": "定风波",
            "content": "歌舞阑珊退晚妆。主人情重更留汤。冠帽斜敧辞醉去，邀定，玉人纤手自磨香。又得尊前聊笑语。如许。短歌宜舞小红裳。宝马促归朱户闭。人睡。夜来应恨月侵床。"
        },
        {
            "title": "定风波",
            "content": "上客休辞酒浅深。素儿歌里细听沈。粉面不须歌扇掩，闲静，一声一字总关心。花外黄鹂能密语。休诉。有花能得几时斟。画作远山临碧水。明媚。梦为胡蝶去登临。"
        },
        {
            "title": "好女儿",
            "content": "春去几时还。问桃李无言。燕子归栖风劲，梨雪乱西园。唯有月婵娟。似人人、难近如天。愿教清影常相见，更乞取团圆。"
        },
        {
            "title": "定风波",
            "content": "把酒花前欲问溪。问溪何事晚声悲。名利往来人尽老。谁道。溪声今古有休时。且共玉人斟玉醑。休诉。笙歌一曲黛眉低。情似长溪长不断。君看。水声东去月轮西。"
        },
        {
            "title": "阮郎归",
            "content": "贫家春到也骚骚。琼浆注小槽。老夫不出长蓬蒿。邻墙开碧桃。木芍药，品题高。一枝烦剪刀。传杯犹似少年豪。醉红浸雪毛。"
        },
        {
            "title": "阮郎归",
            "content": "退红衫子乱蜂儿。衣宽只为伊。为伊去得忒多时。教人直是疑。长睡晚，理妆迟。愁多懒画眉。夜来算得有归期。灯花则甚知。"
        },
        {
            "title": "阮郎归",
            "content": "摘山初制小龙团。色和香味全。碾声初断夜将阑。烹时鹤避烟。消滞思，解尘烦。金瓯雪浪翻。只愁啜罢水流天。馀清搅夜眠。"
        },
        {
            "title": "阮郎归",
            "content": "盈盈娇女似罗敷。湘江明月珠。起来绾髻又重梳。弄妆仍学书。歌调态，舞工夫。湖南都不如。它年未厌白髭鬚。同舟归五湖。"
        },
        {
            "title": "阮郎归",
            "content": "歌停檀板舞停鸾。高阳饮兴阑。兽烟喷尽玉壶乾。香分小凤团。雪浪浅，露花圆。捧瓯春笋寒。绛纱笼下跃金鞍。归时人倚阑。"
        },
        {
            "title": "蓦山溪",
            "content": "山明水秀，尽属诗人道。应是五陵儿，见衰翁、孤吟绝倒。一觞一咏，潇洒寄高闲，松月下，竹风间，试想为襟抱。玉关遥指，万里天衢杳。笔阵扫秋风，泻珠玑、琅琅皎皎。卧龙智略，三诏佐升平，烟塞事，玉堂心，频把菱花照。"
        },
        {
            "title": "定风波",
            "content": "小院难图云雨期。幽欢浑待赏花时。到得春来君却去。相误。不须言语泪双垂。密约尊前难嘱付。偷顾。手搓金橘敛双眉。庭榭清风明月媚。须记。归时莫待杏花飞。"
        },
        {
            "title": "蓦山溪",
            "content": "稠花乱叶，到处撩人醉。林下有孤芳，不匆匆、成蹊桃李。今年风雨，莫送断肠红，斜枝倚。风尘里。不带尘风气。微嗔又喜。约略知春味。江上一帆愁，梦犹寻、歌梁舞地。如今对酒，不似那回时，书谩写，梦来空，只有相思是。"
        },
        {
            "title": "蓦山溪",
            "content": "山围江暮。天镜开晴絮。斜影过梨花，照文星、老人星聚。清樽一笑，欢甚却成愁，别时襟，馀点点，疑是高唐雨。无人知处。梦里云归路。回雁晓风清，雁不来、啼鸦无数。心情老懒，尤物解宜人，春尽也，有南风，好便回帆去。"
        },
        {
            "title": "满庭芳",
            "content": "修水浓青，新条淡绿，翠光交映虚亭。锦鸳霜鹭，荷径拾幽苹。香渡栏干屈曲，红妆映、薄绮疏櫺。风清夜，横塘月满，水净见移星。堪听。微雨过，媻姗藻荇，琐碎浮萍。便移转，胡床湘簟方屏。练霭鳞云旋满，声不断、檐响风铃。重开宴，瑶池雪沁，山露佛头青。"
        },
        {
            "title": "满庭芳",
            "content": "明眼空青，忘忧萱草，翠玉闲淡疏妆。小来歌舞，长是倚风光。我已逍遥物外，人冤道、别有思量。难忘处，良辰美景，襟袖有馀香。鸳鸯。头白早，多情易感，红蓼池塘。又须得，尊前席上成双。些子风流罪过，都说与、明月空床。难拘管，朝云暮雨，分付楚襄王。"
        },
        {
            "title": "满庭芳",
            "content": "北苑龙团，江南鹰爪，万里名动京关。碾深罗细，琼蕊暖生烟，一种风流气味，如甘露、不染尘凡。纤纤捧，冰瓷莹玉，金缕鹧鸪斑。相如，方病酒，银瓶蟹眼，波怒涛翻。为扶起，尊前醉玉颓山。饮罢风生两腋，醒魂到、明月轮边。归来晚，文君未寝，相对小窗前。"
        },
        {
            "title": "两同心",
            "content": "秋水遥岑。妆淡情深。尽道教、心坚穿石，更说甚、官不容针。霎时间，雨散云归，无处追寻。小楼朱阁沈沈。一笑千金。你共人、女边著子，争知我、门里挑心。最难忘，小院回廊，月影花阴。"
        },
        {
            "title": "两同心",
            "content": "一笑千金。越样情深。曾共结、合欢罗带，终愿效、比翼纹禽。许多时，灵利惺惺，蓦地昏沈。自从官不容针。直至而今。你共人、女边著子，争知我、门里挑心。记携手，小院回廊，月影花阴。"
        },
        {
            "title": "两同心",
            "content": "巧笑眉颦。行步精神。隐隐似、朝云行雨，弓弓样、罗袜生尘。尊前见，玉槛雕笼，堪爱难亲。自言家住天津。生小从人。恐舞罢、随风飞去，顾阿母、教窣珠裙。从今去，唯愿银缸，莫照离尊。"
        },
        {
            "title": "虞美人",
            "content": "平王本爱江湖住。鸥鹭无人处。江南江北水云连。莫笑醯鸡歌舞、瓮中天。当涂舣棹蒹葭外。赖有宾朋在。此身无路入修门。惭愧诗翁清些、与招魂。"
        },
        {
            "title": "画堂春",
            "content": "东风吹柳日初长。雨馀芳草斜阳。杏花零乱燕泥香。睡损红妆。宝篆烟消龙凤，画屏云锁潇湘。夜寒微透薄罗裳。无限思量。"
        },
        {
            "title": "西江月",
            "content": "断送一生惟有，破除万事无过。远山横黛蘸秋波。不饮旁人笑我。花病等闲瘦弱，春愁没处遮拦。杯行到手莫留残。不道月斜人散。"
        },
        {
            "title": "浪淘沙",
            "content": "忆昔谪巴蛮。荔子亲攀。冰肌照映柘枝冠。日擘轻红三百颗，一味甘寒。重入鬼门关。也似人间。一双和叶插云鬟。赖得清湘燕玉面，同倚阑干。"
        },
        {
            "title": "南柯子/南歌子",
            "content": "郭泰曾名我，刘翁复见谁。入廛还作和罗槌。特地干戈相待、使人疑。秋浦横波眼，春窗远岫眉。补陀岩畔夕阳迟。何似金沙滩上、放憨时。"
        },
        {
            "title": "南柯子/南歌子",
            "content": "万里沧江月，波清说向谁。顶门须更下金槌。只恐风惊草动、又生疑。金雁斜妆颊，青螺浅画眉。庖丁有底下刀迟。直要人牛无际、是休时。"
        },
        {
            "title": "步蟾宫",
            "content": "虫儿真个忒灵利。恼乱得、道人眼起。醉归来、恰似出桃源，但目送、落花流水。何妨随我归云际。共作个、住山活计。照清溪，匀粉面，插山花，也须胜、风尘气味。"
        },
        {
            "title": "浣溪沙",
            "content": "新妇滩头眉黛愁。女儿浦口眼波秋。惊鱼错认月沈钩。青箬笠前无限事，绿蓑衣底一时休。斜风吹雨转船头。"
        },
        {
            "title": "诉衷情",
            "content": "一波才动万波随。蓑笠一钩丝。锦鳞正在深处，千尺也须垂。吞又吐，信还疑。上钩迟。水寒江静，满目青山，载月明归。"
        },
        {
            "title": "拨棹子",
            "content": "归去来。归去来。携手旧山归去来。有人共、月对尊罍。横一琴，甚处不逍遥自在。闲世界。无利害。何必向、世间甘幻爱。与君钓、晚烟寒濑。蒸白鱼稻饭，溪童供笋菜。"
        },
        {
            "title": "渔家傲",
            "content": "踏破草鞋参到了。等闲拾得衣中宝。遇酒逢花须一笑。长年少。俗人不用嗔贫道。何处青旗夸酒好。醉乡路上多芳草。提著葫芦行未到。风落帽。葫芦却缠葫芦倒。"
        },
        {
            "title": "调笑歌/调笑令",
            "content": "无语。恨如许。方士归时肠断处。梨花一枝春带雨。半钿分钗亲付。天长地久相思苦。渺渺鲸波无路。"
        },
        {
            "title": "渔家傲",
            "content": "百丈峰头开古镜。马驹踏杀重苏醒。接得古灵心眼净。光炯炯。归来藏在袈裟影。好个佛堂佛不圣。祖师沈醉犹看镜。却与斩新提祖令。方猛省。无声三昧天皇饼。"
        },
        {
            "title": "渔家傲",
            "content": "忆昔药山生一虎。华亭船上寻人渡。散却夹山拈坐具。呈见处。繁驴橛上合头语。千户垂丝君看取。离钩三寸无生路。蓦口一桡亲子父，犹回顾。瞎驴丧我儿孙去。"
        },
        {
            "title": "渔家傲",
            "content": "三十年来无孔窍。几回得眼还迷照。一见桃花参学了。呈法要。无弦琴上单于调。摘叶寻枝虚半老。拈花特地重年少。今後水云人欲晓。非玄妙。灵云合破桃花笑。"
        },
        {
            "title": "渔家傲",
            "content": "万水千山来此土。本提心印传梁武。对朕者谁浑不顾。成死语。江头暗折长芦渡。面壁九年看二祖。一花五叶亲分付。只履提归葱岭去。君知否。分明忘却来时路。"
        },
        {
            "title": "西江月",
            "content": "龙焙头纲春早，谷帘第一泉香。已醺浮蚁嫩鹅黄。想见翻成雪浪。兔褐金丝宝碗，松风蟹眼新汤。无因更发次公狂。甘露来从仙掌。"
        },
        {
            "title": "采桑子",
            "content": "马湖来舞钗初赐，笳鼓声繁。贤将开关。威竦西山八诏蛮。南溪地逐名贤重，深锁群山。燕喜公闲。一斛明珠两小鬟。"
        },
        {
            "title": "采桑子",
            "content": "荔枝滩上留千骑，桃李阴繁。燕寝香残。画戟森森镇八蛮。永康又得风流守，管领江山。少讼多闲。烟霭楼台舞翠鬟。"
        },
        {
            "title": "鹧鸪天",
            "content": "汤泛冰瓷一坐春。长松林下得灵根。吉祥老子亲拈出，个个教成百岁人。灯焰焰，酒醺醺。壑源曾未醒酲魂。与君更把长生碗，聊为清歌驻白云。"
        },
        {
            "title": "谒金门",
            "content": "山又水。行尽吴头楚尾。兄弟灯前家万里。相看如梦寐。君似成蹊桃李。入我草堂松桂。莫厌岁寒无气味。馀生今已矣。"
        },
        {
            "title": "点绛唇",
            "content": "浊酒黄花，画檐十日无秋燕。梦中相见。起作南柯观。镜里朱颜，又减年时半。江山远。登高人健。应问西来雁。"
        },
        {
            "title": "南乡子",
            "content": "卧稻雨馀收。处处游人簇远洲。白发又扶红袖醉，戎州。乱折黄花插满头。青眼想风流。画出西楼一帧秋。还把去年欢意舞，梁洲。塞雁西来特地愁。"
        },
        {
            "title": "南乡子",
            "content": "黄菊满东篱。与客携壶上翠微。已是有花兼有酒，良期。不用登临恨落晖。满酌不须辞。莫待无花空折枝。寂寞酒醒人散後，堪悲。节去蜂愁蝶不知。"
        },
        {
            "title": "南乡子",
            "content": "未报贾船回。三径荒锄菊卧开。想得邻船霜笛罢，沾衣。不为涪翁更为谁。风力袅萸枝。酒面红鳞惬细吹。莫笑插花和事老，摧颓。却向人间耐盛衰。"
        },
        {
            "title": "南乡子",
            "content": "招唤欲千回。暂得尊前笑口开。万水千山还麽去，悠哉。酒面黄花欲醉谁。顾影又徘徊。立到斜风细雨吹。见我未衰容易去，还来。不道年年即渐衰。"
        },
        {
            "title": "菩萨蛮",
            "content": "半烟半雨溪桥畔。渔翁醉著无人唤。疏懒意何长。春风花草香。\r\n江山如有待。此意陶潜解。问我去何之。君行到自知。\r\n【赏析】：　　据此词原序所说，这首《菩萨蛮》当是戏拟王安石集句诗之作。\r\n　　开首二句以极自然轻盈的笔法描绘了一幅闲适悠雅的溪桥野渔图。一片氤氲迷蒙的山岚水雾中，是烟是雨，叫人难以分辨，真是空翠湿人衣。溪边桥畔，有渔翁正醉酒酣睡，四周阒无声息，没有人来惊破他的好梦。“疏懒意何长，春风花草香”，化用杜甫“无人觉来往，疏懒意何长”（《西郊》）和“迟日江山丽，春风花草香”（《绝句二首》）这句诗。两句诗不仅从字面看放这里十分熨贴，而且从原作的意境看，也与这首词情相合，更重要的是通过这诗句的媒介，将读者导向了杜甫的诗境，这些诗境又反过来丰富了这首词本身的意蕴。这样便活画出整个风光明媚生机勃勃的春世界。\r\n　　“江山如有待”为作者移用的杜甫《后游》中的诗句，作者向往大自然的美好，却推开自己不说，而从对面着笔，将自己热烈的感情移植到无生命的江山自然上，通过拟人化的描写，表现“我见青山多妩媚，料青山见我应如是”那种人与自然交流相亲、物我不分的情感意绪。这样，词上下片意境相应，只将前面“疏懒意何长，春风花草香”词意发展为对自然生活的向往与追求。作者自然地想到了开隐逸风气的陶潜，遂又随手拈来了杜甫的另一句诗“此意陶潜解”（《可惜》），将自己对山川自然的企慕之意，又落实到对这位抛弃荣利的田园先哲的景仰上，从而挑出了全词隐逸的主题。\r\n　　杜甫感叹生不逢时，恨不能词的最后二句“问我去何之，君行到自知”，接住杜甫“此意陶潜解，吾生后汝期”（杜甫《可惜》）诗意，表明自己的态度，他不学杜甫的感慨而是步先哲的后尘。作者决心归隐，但到底去何方，却无可告，不过如随之而去，一定会明白他的踪迹。这一结语将上面贯串下来的情志意趣，结束得非常工稳，飘逸而含蓄。\r\n　　这首词全靠直接剥录他人诗句而成，虽非作词之正道，却也颇有移花接木之妙。"
        },
        {
            "title": "醉落魄/一斛珠",
            "content": "陶陶兀兀。醉乡路远归不得。心情那似当年日。割爱金河，一碗淡莫托。异乡薪桂炊苍玉。摩挲经笥须知足。明年细麦能黄熟。不管轻霜，点尽鬓边绿。"
        },
        {
            "title": "醉落魄/一斛珠",
            "content": "陶陶兀兀。人生梦里槐安国。教公休醉公但莫。盏倒垂莲，一笑是赢得。街头酒贱民声乐。寻常行处寻欢适。醉看檐雨森银竹。我欲忧民，渠有二千石。"
        },
        {
            "title": "醉落魄/一斛珠",
            "content": "陶陶兀兀。人生无累何由得。杯中三万六千日。闷损旁观，自我解落魄。扶头不起还颓玉。日高春睡平生足。谁门可款新篘熟。安乐春泉，玉醴荔枝绿。"
        },
        {
            "title": "醉落魄/一斛珠",
            "content": "陶陶兀兀。尊前是我华胥国。争名争利休休莫。雪月风花，不醉怎生得。邯郸一枕谁忧乐。新诗新事因闲适。东山小妓携丝竹。家里乐天，村里谢安石。"
        },
        {
            "title": "鹧鸪天",
            "content": "西塞山边白鹭飞。桃花流水鳜鱼肥。朝廷尚觅玄真子，何处如今更有诗。青箬笠，绿蓑衣。斜风细雨不须归。人间底是无波处，一日风波十二时。"
        },
        {
            "title": "鹧鸪天",
            "content": "紫菊黄花风露寒。平沙戏马雨新乾。且看欲尽花经眼，休说弹冠与挂冠。甘酒病，废朝餐。何人得似醉中欢。十年一觉扬州梦，为报时人洗眼看。"
        },
        {
            "title": "鹧鸪天",
            "content": "黄菊枝头生晓寒。人生莫放酒杯乾。风前横笛斜吹雨，醉里簪花倒著冠。身健在，且加餐。舞裙歌板尽清欢。黄花白发相牵挽，付与时人洗眼看。"
        },
        {
            "title": "鹧鸪天",
            "content": "万事令人心骨寒。故人坟上土新乾。淫坊酒肆狂居士，李下何妨也整冠。金作鼎，玉为餐。老来亦失少时欢。茱萸菊蕊年年事，十日还将九日看。"
        },
        {
            "title": "画堂春",
            "content": "摩围小隐枕蛮江。蛛丝闲锁晴窗。水风山影上修廊。不到晚来凉。相伴蝶穿花径，独飞鸥舞春光。不因送客下绳床。添火炷炉香。"
        },
        {
            "title": "画堂春",
            "content": "东堂西畔有池塘。使君棐几明窗。日西人吏散东廊。蒲苇送清凉。翠管细通岩溜，小峰重叠山光。近池催置琵琶床。衣带水风香。"
        },
        {
            "title": "采桑子",
            "content": "宗盟有妓能歌舞，宜醉尊罍。待约新醅。车上危坡尽要推。西邻三弄争秋月，邀勒春回。个里声催。铁树枝头花也开。"
        },
        {
            "title": "忆帝京",
            "content": "银烛生花如红豆。占好事、而今有。人醉曲屏深，借宝瑟、轻招手。一阵白苹风，故灭烛、教相就。花带雨、冰肌香透。恨啼乌、辘轳声晓。岸柳微凉吹残酒。断肠时、至今依旧。镜中消瘦。那人知後。怕夯你来僝僽。"
        },
        {
            "title": "忆帝京",
            "content": "薄妆小靥闲情素。抱著琵琶凝伫。慢拈复轻拢，切切如私语。转拨割朱弦，一段惊沙去。万里嫁、乌孙公主。对易水、明妃不渡。泪粉行行，红颜片片，指下花落狂风雨。借问本师谁，敛拨当心住。"
        },
        {
            "title": "清平乐",
            "content": "冰堂酒好。只恨银杯小。新作金荷工献巧。图要连台拗倒。采莲一曲清歌。急檀催卷金河。醉里香飘睡鸭，更惊罗袜凌波。"
        },
        {
            "title": "减字木兰花",
            "content": "乍晴秋好。黄菊敧乌帽。不见清谈人绝倒。更忆添丁小小。蜀娘漫点花酥。酒槽空滴真珠。兄弟四人别住，他年同插茱萸。"
        },
        {
            "title": "减字木兰花",
            "content": "舞鬟娟好。白发黄花帽。醉任旁观嘲潦倒。扶老偏宜年小。舞回脸玉胸酥。缠头一斛明珠。日日梁州薄媚，年年金菊茱萸。"
        },
        {
            "title": "清平乐",
            "content": "休推小户。看即风光暮。萸粉菊英浮碗醑。报答风光有处。几回笑口能开。少年不肯重来。借问牛山戏马，今为谁姓池台。"
        },
        {
            "title": "清平乐",
            "content": "黄花当户。已觉秋容暮。云梦南州逢笑语。心在歌边舞处。使君一笑眉开。新晴照酒尊来。且乐尊前见在，休思走马章台。"
        },
        {
            "title": "清平乐·春归何处",
            "content": "春归何处？寂寞无行路。若有人知春去处，唤取归来同住。\r\n春无踪迹谁知？除非问取黄鹂。百啭无人能解，因风飞过蔷薇。\r\n【注释】：①问取：问。 \r\n②因风：趁着风势。【赏析】：　　此为惜春之作。词中以清新细腻的语言，表现了词人对美好春光的珍惜与热爱，抒写了作者对美好事物的执着和追求。\r\n　　此词赋予抽象的春以具体的人的特征。词人因春天的消逝而感到寂寞，感到无处觅得安慰，象失去了亲人似的。这样通过词人的主观感受，反映出春天的可爱和春去的可惜，给读者以强烈的感染。\r\n　　此词高妙处，在于它用曲笔渲染，跌宕起伏，饶有变化。故先是一转，希望有人知道春天的去处，唤她回来，与她同住。这种奇想，表现出词人对美好事物的执着和追求。\r\n　　下片再转。词人从幻想中回到现实世界里来，察觉到无人懂得春天的去向，春天不可能被唤回来。但词人仍存一线希望，希望黄鹂能知道春天的踪迹。这样，词人又跌入幻觉的艺术境界里去了。\r\n　　末两句写黄鹂不住地啼叫着。它宛转的啼声，打破了周围的寂静。但词人从中仍得不到解答，心头的寂寞感更加重了。只见黄鹂趁着风势飞过蔷薇花丛。蔷薇花开，说明夏已来临。词人才终于清醒地意识到：春天确乎是回不来了。\r\n　　此词为表现惜春、恋春情怀的佳作。作者在近乎口语的质朴语言中，寄寓了深重的感情。全词的构思十分精妙：作者不知春归何处，一心要向别人请教；无人能知时，又向鸟儿请教。问人人无语，问鸟鸟百啭，似乎大有希望，然而词人自己又无法理解，这比有问无答更可叹。最后，鸟儿连“话”都不“说”，翻身飞走。在这番妙趣横生的抒写中，作者的惜春之情跃然纸上，呼之欲出。"
        },
        {
            "title": "减字木兰花",
            "content": "可怜翡翠随鸡走。学绾双鬟年纪小。见来行待恶怜伊，心性娇痴空解笑。红蕖照映霜林表。杨柳舞风腰袅袅。衾馀枕剩尽相容，只是老人难再少。"
        },
        {
            "title": "减字木兰花",
            "content": "黔中士女游晴昼。花信轻寒罗袖透。争寻穿石道宜男，更买江鱼双贯柳。竹枝歌好移船就。依倚风光垂翠袖。满倾芦酒指摩围，相守与郎如许寿。"
        },
        {
            "title": "减字木兰花",
            "content": "黄金捍拨春风手。帘幕重重音韵透。梅花破萼便回春，似有黄鹂鸣翠柳。晓妆未惬梅添就。玉笋捧杯离钿袖。会拼千日笑尊前，他日相思空损寿。"
        },
        {
            "title": "木兰花令",
            "content": "风开水面鱼纹皱。暖入草心犀点透。乍看晴日弄柔条，忆得章台人姓柳。心情老大痴成就。不复淋漓沾翠袖。早梅献笑尚窥邻，小蜜窃香如遗寿。"
        },
        {
            "title": "减字木兰花",
            "content": "当年夜雨。头白相依无去住。儿女成围。欢笑尊前月照之。阿连高秀。千万里来忠孝有。岂谓无衣。岁晚先寒要弟知。"
        },
        {
            "title": "减字木兰花",
            "content": "月中笑语。万里同依光景住。天水相围。相见无因梦见之。诸儿娟秀。儒学传家渠自有。自作秋衣。渐老先寒人未知。"
        },
        {
            "title": "减字木兰花",
            "content": "浓云骤雨。巫峡有情来又去。今夜天开。不与姮娥作伴来。清光无外。白发老人心自会。何处歌楼。贪看冰轮不转头。"
        },
        {
            "title": "木兰花令",
            "content": "东君未试雷霆手。洒雪开春春锁透。帝台应点万年枝，穷巷偏欺三径柳。峰排群玉森相就。中有摩围为领袖。凝香窗下与谁看，一曲琵琶千万寿。"
        },
        {
            "title": "减字木兰花",
            "content": "中秋无雨。醉送月衔西岭去。笑口须开。几度中秋见月来。前年江外。儿女传杯兄弟会。此夜登楼。小谢清吟慰白头。"
        },
        {
            "title": "减字木兰花",
            "content": "举头无语。家在月明生处住。拟上摩围。最上峰头试望之。偏怜络秀。苦淡同甘谁更有。想见牵衣。月到愁边总不知。"
        },
        {
            "title": "减字木兰花",
            "content": "新年何许春光漏。小院闭门风日透。酥花入坐颇欺梅，雪絮因风全是柳。使君落笔春词就。应唤歌檀催舞袖。得开眉处且开眉，人世可能金石寿。"
        },
        {
            "title": "减字木兰花",
            "content": "中秋多雨。常是尊罍狼藉去。今夜云开。须道姮娥得得来。不知云外。还有清光同此会。笛在层楼。声彻摩围顶上头。"
        },
        {
            "title": "减字木兰花",
            "content": "苍崖万仞。下有奔雷千百阵。自古危哉。谁遣西园漝麽来。猿啼云杪。破梦一声巫峡晓。苦唤愁生。不是西园作麽平。"
        },
        {
            "title": "减字木兰花",
            "content": "诗翁才刃。曾陷文场貔虎阵。谁敢当哉。况是焚舟决胜来。三巴春杪。客馆梦回风雨晓。胸次峥嵘。欲共涛头赤甲平。"
        },
        {
            "title": "减字木兰花",
            "content": "使君那里。千骑尘中依约是。拂我眉头。无处重寻庾信愁。山云弥漫。夹道旌旗联复断。万事茫茫。分付澄波与烂肠。"
        },
        {
            "title": "减字木兰花",
            "content": "馀寒争令。雪共蜡梅相照影。昨夜东风。已出耕牛劝岁功。阴云幂幂。近觉去天无几尺。休恨春迟。桃李梢头次第知。"
        },
        {
            "title": "减字木兰花",
            "content": "终宵忘寐。好事如何犹尚未。子细沈吟。珠泪盈盈湿袖襟。与君别也。愿在郎心莫暂舍。记取盟言。闻早回程却再圆。"
        },
        {
            "title": "减字木兰花",
            "content": "襄王梦里。草绿烟深何处是。宋玉台头。暮雨朝云几许愁。飞花漫漫。不管羁人肠欲断。春水茫茫。欲度南陵更断肠。"
        },
        {
            "title": "撼庭竹",
            "content": "呜咽南楼吹落梅。闻鸦树惊栖。梦中相见不多时。隔城今夜也应知。坐久水空碧，山月影沈西。买个宅儿住著伊。刚不肯相随。如今果被天嗔作，永落鸡群被鸡欺。空恁可怜伊。风日损花枝。"
        },
        {
            "title": "绣带子/好女儿",
            "content": "小院一枝梅。冲破晓寒开。晚到芳园游戏，满袖带香回。玉酒覆银杯。尽醉去、犹待重来。东邻何事，惊吹怨笛，雪片成堆。"
        },
        {
            "title": "更漏子",
            "content": "庵摩勒，西土果。霜後明珠颗颗。凭玉兔，捣香尘。称为席上珍。号馀甘，争奈苦。临上马时分付。管回味，却思量。忠言君拭尝。"
        },
        {
            "title": "阮郎归",
            "content": "烹茶留客驻金鞍。月斜窗外山。别郎容易见郎难。有人思远山。归去後，忆前欢。画屏金博山。一杯春露莫留残。与郎扶玉山。"
        },
        {
            "title": "鹊桥仙",
            "content": "朱楼彩舫，浮瓜沈李，报答风光有处。一年尊酒暂时同，别泪作、人间晓雨。鸳鸯机综，能令侬巧，也待乘槎仙去。若逢海上白头翁，共一访、痴牛呆女。"
        },
        {
            "title": "鹊桥仙",
            "content": "八年不见，清都绛阙，望河汉、溶溶漾漾。年年牛女恨风波，拼此事、人间天上。野麋丰草，江鸥远水，老去惟便疏放。百钱端欲问君平，早晚具、归田小舫。"
        },
        {
            "title": "定风波",
            "content": "准拟阶前摘荔枝。今年歇尽去年枝。莫是春光厮料理。无比。譬如痎疟有休时。碧甃朱阑情不浅。何晚。来年枝上报累累。雨後园林坐清影。苏醒。红裳剥尽看香肌。"
        },
        {
            "title": "定风波",
            "content": "晚岁监州闻荔枝。赤英垂坠压阑枝。万里来逢芳意歇。愁绝。满盘空忆去年时。涧草山花光照坐。春过。等闲桃李又累累。辜负寒泉浸红皱。消瘦。有人花病损香肌。"
        },
        {
            "title": "定风波",
            "content": "万里黔中一漏天。屋居终日似乘船。及至重阳天也霁。催醉。鬼门关外蜀江前。莫笑老翁犹气岸。君看。几人黄菊上华颠。戏马台南追两谢。驰射。风流犹拍古人肩。"
        },
        {
            "title": "定风波",
            "content": "自断此生休问天。白头波上泛孤船。老去文章无气味。憔悴。不堪驱使菊花前。闻道使君携将吏。高会。参军吹帽晚风颠。千骑插花秋色暮。归去。翠娥扶入醉时肩。"
        },
        {
            "title": "踏莎行",
            "content": "临水夭桃，倚墙繁李。长杨风掉青骢尾。尊中有酒且酬春，更寻何处无愁地。明日重来，落花如绮。芭蕉渐展山公启。欲笺心事寄天公，教人长对花前醉。"
        },
        {
            "title": "踏莎行",
            "content": "画鼓催春，蛮歌走饷。雨前一焙谁争长。低株摘尽到高株，株株别是闽溪样。碾破春风，香凝午帐。银瓶雪滚翻成浪。今宵无睡酒醒时，摩围影在秋江上。"
        },
        {
            "title": "品令",
            "content": "败叶霜天晓。渐鼓吹、催行棹。栽成桃李未开，便解银章归报。去取麒麟图画，要及年少。劝公醉倒。别语怎向醒时道。楚山千里暮云，正锁离人情抱。记取江州司马，坐中最老。"
        },
        {
            "title": "转调丑奴儿/采桑子",
            "content": "得意许多时。长醉赏、月影花枝。暴风狂雨年年有，金笼锁定，莺雏燕友，不被鸡期。红旆转逶迤。悔无计、千里追随。再来应绾泸南印，而今目下，凄惶怎向，日永春迟。"
        },
        {
            "title": "蓦山溪",
            "content": "鸳鸯翡翠，小小思珍偶。眉黛敛秋波，尽湖南、山明水秀。娉娉袅袅，恰近十三馀，春未透。花枝瘦。正是愁时候。寻花载酒。肯落谁人後。只恐远归来，绿成阴、青梅如豆。心期得处，每自不由人，长亭柳。君知否。千里犹回首。"
        },
        {
            "title": "阮郎归",
            "content": "黔中桃李可寻芳。摘茶人自忙。月团犀胯斗圆方。研膏入焙香。青箬裹，绛纱囊。品高闻外江。酒阑传碗舞红裳。都濡春味长。"
        },
        {
            "title": "南歌子",
            "content": "诗有渊明语，歌无子夜声。论文思见老弥明。坐想罗浮山下、羽衣轻。何处黔中郡，遥知隔晚晴。雨馀风急断虹横。应梦池塘春草、若为情。"
        },
        {
            "title": "醉蓬莱",
            "content": "对朝云叆叇，暮雨霏微，乱峰相倚。巫峡高唐，锁楚宫朱翠。画戟移春，靓妆迎马，向一川都会。万里投荒，一身吊影，成何欢意。尽道黔南，去天尺五，望极神州，万里烟水。尊酒公堂，有中朝佳士。荔颊红深，麝脐香满，醉舞裀歌袂。杜宇声声，催人到晓，不如归是。"
        },
        {
            "title": "雨中花/夜行船",
            "content": "政乐中和，夷夏宴喜，官梅乍传消息。待作新年欢计，断送春色。桃李成阴，甘棠少讼，又移旌戟。念画楼朱阁，风流高会，顿冷谈席。西州纵有，舞裙歌板，谁共茗邀棋敌。归来未得，先沾离袖，管弦催滴。乐事赏心易散，良辰美景难得。会须醉倒，玉山扶起，更倾春碧。"
        },
        {
            "title": "洞仙歌",
            "content": "月中丹桂，自风霜难老。阅尽人间盛衰草。望中秋、才有几日，十分圆，霾风雨，云表常如永昼。不得文章力，白首防秋，谁念云中上功守。正注意，得人雄，静扫河山，应难纵、五湖归棹。问持节冯唐几时来，看再策勋名，印窠如斗。"
        },
        {
            "title": "鼓笛慢/水龙吟",
            "content": "早秋明月新圆，汉家戚里生飞将。青骢宝勒，绿沈金锁，曾瞻天仗。种德江南，宣威西夏，合宫陪享。况当年定计，昭陵与子，勋劳在、诸公上。千骑风流年少，暂淹留、莫辜清赏。平坡驻马，虚弦落雁，思临虏帐。遍舞摩围，递歌彭水，拂云惊浪。看朱颜绿鬓，封侯万里，写凌烟像。"
        },
        {
            "title": "水调歌头",
            "content": "瑶草一何碧，春入武陵溪。溪上桃花无数，花上有黄鹂。我欲穿花寻路，直入白云深处，浩气展红霓。只恐花深里，红露湿人衣。坐玉石，敧玉枕，拂金徽。谪仙何处，无人伴我白螺杯。我为灵芝仙草，不为朱唇丹脸，长啸亦何为。醉舞下山去，明月逐人归。"
        },
        {
            "title": "念奴娇",
            "content": "断虹霁雨，净秋空，山染修眉新绿。桂影扶疏，谁便道，今夕清辉不足。万里青天，姮娥何处，驾此一轮玉。寒光零乱，为谁遍照醽醁。年少从我追游，晚凉幽径，绕张园森木。共倒金荷家万里，难得尊前相属。老子平生，江南江北，最爱临风曲。孙郎微笑，坐来声喷霜竹。"
        },
        {
            "title": "鹧鸪天",
            "content": "黄菊枝头生晓寒，人生莫放酒杯干。\r\n风前横笛斜吹雨，醉里簪花倒着冠。\r\n身健在，且加餐。舞裙歌板尽清欢。\r\n黄花白发相牵挽，付与时人冷眼看。"
        },
        {
            "title": "雨中登岳阳楼望君山",
            "content": "投荒万死鬓毛斑，生入瞿塘滟滪关。\r\n未到江南先一笑，岳阳楼上对君山。"
        },
        {
            "title": "雨中登岳阳楼望君山",
            "content": "满川风雨独凭栏，绾结湘娥十二鬟。\r\n可惜不当湖水面，银山堆里看青山。"
        },
        {
            "title": "满庭芳",
            "content": "北苑春风，方圭圆璧，万里名动京关。碎身粉骨，功合上凌烟。尊俎风流战胜，降春睡、开拓愁边。纤纤捧，研膏溅乳，金缕鹧鸪斑。相如，虽病渴，一觞一咏，宾有群贤。为扶起灯前，醉玉颓山。搜搅心中万卷，还倾动、三峡词源。归来晚，文君未寝，相对小窗前。"
        },
        {
            "title": "虞美人",
            "content": "天涯也有江南信，梅破知春近。\r\n夜阑风细得香迟，不道小来开遍向南枝。\r\n玉台弄粉花因妒，飘到眉心住。\r\n平生个里愿杯深，去国十年老尽少年心。"
        },
        {
            "title": "满庭芳",
            "content": "初绾云鬟，才胜罗绮，便嫌柳陌花街。占春才子，容易托行媒。其奈风情债负，烟花部、不免差排。刘郎恨，桃花片片，随水染尘埃。风流，贤太守，能笼翠羽，宜醉金钗。且留取垂杨，掩映厅阶。直待朱轓去後，从伊便、窄袜弓鞋。知恩否，朝云暮雨，还向梦中来。"
        },
        {
            "title": "减字木兰花",
            "content": "巫山古县。老杜淹留情始见。拨闷题诗。千古神交世不知。云阳台下。更值清明风雨夜。知道愁辛。果是当时作赋人。"
        },
        {
            "title": "喜太守毕朝散致政",
            "content": "功名富贵两蜗角，险阻艰难一酒杯。\r\n百体观来身是幻，万夫争处首先回。"
        },
        {
            "title": "王充道送水仙花五十支",
            "content": "凌波仙子生尘袜，水上轻盈步微月。\r\n是谁招此断肠魂，种作寒花寄愁绝。\r\n含香体素欲倾城，山矾是弟梅是兄。\r\n坐对真成被花恼，出门一笑大江横。"
        },
        {
            "title": "念奴娇",
            "content": "吹笛，有名酒酌之\r\n断虹霁雨，净秋空，山染修眉新绿。\r\n桂影扶疏，谁便道，今昔清辉不足？\r\n万里青天，姮娥何处，驾此一轮玉？\r\n寒光凌乱，为谁偏照醽律？\r\n年少从我追游，晚凉幽径，绕张园森木。\r\n共倒金荷，家万里，难得尊前相属。\r\n老子平生，江南江北，最爱临风笛。\r\n孙郎微笑，坐来声喷霜竹。"
        },
        {
            "title": "南乡子",
            "content": "诸将说封侯，短笛长歌独倚楼。\r\n万事尽随风雨去，休休，戏马台南金络头。\r\n催酒莫迟留，酒味今秋似去秋。\r\n花向老人头上笑，羞羞，白发簪花不解愁。"
        },
        {
            "title": "病起荆江亭即事",
            "content": "翰墨场中老伏波，菩提坊里病维摩。\r\n近人积水无鸥鹭，时有归牛浮鼻过。\r\n闭门觅句陈无己，对客挥毫秦少游。\r\n正字不知温饱未，西风吹泪古藤州。"
        },
        {
            "title": "牧童",
            "content": "骑牛远远过前村，吹笛风斜隔陇闻。\r\n多少长安名利客，机关用尽不如君。"
        },
        {
            "title": "清明",
            "content": "佳节清明桃李笑，野田荒冢只生愁。\r\n雷惊天地龙蛇蛰，雨足郊原草木柔。\r\n人乞祭余骄妾妇，士甘焚死不公候。\r\n贤愚千载知谁是，满眼蓬蒿共一丘。"
        },
        {
            "title": "忆帝京",
            "content": "鸣鸠乳燕春闲暇。化作绿阴槐夏。寿酒舞红裳，睡鸭飘香麝。醉此洛阳人，佐郡深儒雅。况坐上、玉麟金马。更莫问、莺老花谢。万里相依，千金为寿，未厌玉烛传清夜。不醉欲言归，笑杀高阳社。"
        },
        {
            "title": "寄黄几复",
            "content": "我居北海君南海，寄雁传书谢不能。\r\n桃李春风一杯酒，江湖夜雨十年灯。\r\n持家但有四立壁，治病不蕲三折肱。\r\n想得读书头已白，隔溪猿哭瘴溪藤。\r\n【赏析】：李白长流夜郎，杜甫在秦州作的《天末怀李白》诗里说：“凉风起天末，君子意如何？鸿雁几时到，江湖秋水多！”强调音书难达，说“鸿雁几时到”就行了。黄庭坚却用了与众不同的说法：“寄雁传书——谢不能。”意谓：我托雁儿捎一封信去，雁儿却谢绝了。“寄雁传书”，这典故太熟了，但继之以“谢不能”，立刻变陈熟为生新。黄庭坚是讲究“点铁成金”之法的，王若虚批评说：“鲁直论诗，有‘夺胎换骨’、‘点铁成金’之喻，世以为名言。以予观之，特剽窃之黠者耳。”（《滹南诗话》卷下）类似“剽窃”的情况当然是有的，但也不能一概而论。上面所讲的诗句，可算成功的例子。\r\n \r\n　　“寄雁传书”，作典故用，不过表示传递书信罢了。但相传大雁南飞，至衡阳而止。王勃《秋日登洪府滕王阁饯别序》云：“雁阵惊寒，声断衡阳之浦。”秦观《阮郎归》云：“衡阳犹有雁传书，郴阳和雁无。”黄庭坚的诗句，亦同此意；但把雁儿拟人化，写得更有情趣。\r\n \r\n　　第二联在当时就很有名。《王直方诗话》云：“张文潜谓余曰：黄九云：‘桃李春风一杯酒，江湖夜雨十年灯。’真奇语。”这两句诗所用的词都是常见的，甚至可说是“陈言”，谈不上“奇”。张耒称为“奇语”，当然是就其整体说的；可惜的是何以 “奇”，“奇”在何处，他没有讲。其实，正是黄庭坚这样遣词入诗，才创造出如此清新隽永的意境，给人以强烈的艺术感染。\r\n \r\n　　任渊说这“两句皆记忆往时游居之乐”，看来是弄错了。据《黄几复墓志铭》所载，黄几复于公元1076年（熙宁九年）“同学究出身，调程乡尉”；距作此诗刚好十年。结合诗意来看，黄几复“同学究出身”之时，是与作者在京城里相聚过的，紧接着就分别了，一别十年。这两句诗，上句追忆京城相聚之乐，下句抒写别后相思之深。诗人摆脱常境，不用“我们两人当年相会”之类的一般说法，却拈出“一杯酒”三字。“一杯酒”，这太常见了，但惟其常见，正可给人以丰富的暗示。沈约《别范安成》云：“勿言一樽酒，明日难重持。”王维《送元二使安西》云：“劝君更进一杯酒，西出阳关无故人。”杜甫《春日忆李白》云：“何时一樽酒，重与细论文？”故人相见，或谈心，或论文，总是要吃酒的。仅用“一杯酒”，就写出了两人相会的情景。诗人还选了“桃李”、“春风”两个词。这两个词，也很陈熟，但正因为熟，能够把阳春烟景一下子唤到读者面前，用这两个词给“一杯酒”以良辰美景的烘托，就把朋友相会之乐表现出来了。\r\n \r\n　　再试想，要用七个字写出两人离别和别后思念之殷，也不那么容易。诗人却选了“江湖”、“夜雨”、“十年灯”，作了动人的抒写。“江湖”一词，能使人想到流转和飘泊，杜甫《梦李白》云：“江湖多风波，舟楫恐失坠。”“夜雨”，能引起怀人之情，李商隐《夜雨寄北》云：“君问归期未有期，巴山夜雨涨秋池。”在“江湖”而听“夜雨”，就更增加萧索之感。“夜雨”之时，需要点灯，所以接着选了“灯”字。“灯”，这是一个常用词，而“十年灯”，则是作者的首创，用以和“江湖夜雨”相联缀，就能激发读者的一连串想象：两个朋友，各自飘泊江湖，每逢夜雨，独对孤灯，互相思念，深宵不寐。而这般情景，已延续了十年。\r\n \r\n　　温庭筠不用动词，只选择若干名词加以适当的配合，写出了“鸡声茅店月，人迹板桥霜”两句诗，真切地表现了“商山早行”的情景，颇为后人所称道。欧阳修有意学习，在《送张至秘校归庄》诗里写了“鸟声梅店雨，柳色野桥春”一联，终觉其在范围之内，他自己也不满意（参看《诗话总龟》、《存余堂诗话》）。黄庭坚的这一联诗，吸取了温诗的句法，却创造了独特的意境。“桃李”、“春风”、“一杯酒”，“江湖”、“夜雨”、“十年灯”，这都是些名词或名词性词组，其中的每一个词或词组，都能使人想象出特定的景象、特定的情境，展现了耐人寻味的艺术天地。\r\n \r\n　　同时这两句诗，还是相互对照的。两句诗除各自表现的情景之外，还从相互对照中显示出许多东西。第一、下句所写，分明是别后十年来的情景，包括眼前的情景；那么，上句所写，自然是十年前的情景。因此，上句无须说“我们当年相会”，而这层意思，已从与下句的对照中表现出来。第二、“江湖”除了前面所讲的意义之外，还有与京城相对的意义，所谓“身在江湖，心存魏阙”，就是明显的例证。“春风”一词，也另有含意。孟郊《登科后》诗云：“昔日龌龊不足夸，今朝放荡思无涯。春风得意马蹄疾，一日看尽长安花。”和下句对照，上句所写，时、地、景、事、情，都依稀可见：时，十年前的春季；地，北宋王朝的京城开封；景，春风吹拂、桃李盛开；事，友人“同学究出身”，把酒欢会；情，则洋溢于良辰美景、赏心乐事之中。\r\n \r\n　　“桃李春风”与“江湖夜雨”，这是“乐”与“哀”的对照；“一杯酒”与“十年灯”，这是 “一”与“多”的对照。“桃李春风”而共饮“一杯酒”，欢会极其短促。“江湖夜雨”而各对“十年灯”，飘泊极其漫长。快意与失望，暂聚与久别，往日的交情与当前的思念，都从时、地、景、事、情的强烈对照中表现出来，令人寻味无穷。张耒评为“奇语”，并非偶然。\r\n \r\n　　后四句，从“持家”、“治病”、“读书”三个方面表现黄几复的为人和处境。\r\n \r\n　　“持家，——但有四立壁”，“治病，——不蕲三折肱”。这两句，也是相互对照的。作为一个县的长官，家里只有立在那儿的四堵墙壁，这既说明他清正廉洁，又说明他把全部精力和心思用于“治病”和“读书”，无心、也无暇经营个人的安乐窝。“治病” 句化用《左传·定公十三年》记载的一句古代成语：“三折肱，知为良医。”意思是：一个人如果三次跌断胳膊，就可以断定他是个好医生，因为他必然积累了治疗和护理的丰富经验。在这里，当然不是说黄几复会“治病”，而是说他善“治国”，《国语·晋语》里就有“上医医国，其次救人”的说法。黄庭坚在《送范德孺知庆州》诗里也说范仲淹“平生端有活国计，百不一试埋九京”。作者称黄几复善“治病”、但并不需要“三折肱”，言外之意是：他已经有政绩，显露了治国救民的才干，为什么还不重用，老要他在下面跌撞呢？\r\n \r\n　　尾联以“想见”领起，与首句“我居北海君南海”相照应。在作者的想象里，十年前在京城的 “桃里春风”中把酒畅谈理想的朋友，如今已白发萧萧，却仍然象从前那样好学不倦！他“读书头已白”，还只在海滨作一个县令。其读书声是否还象从前那样欢快悦耳，没有明写，而以“隔溪猿哭瘴溪藤”作映衬，就给整个图景带来凄凉的氛围；不平之鸣，怜才之意，也都蕴含其中。\r\n \r\n　　黄庭坚推崇杜甫，以杜甫为学习榜样，七律尤其如此。但比较而言，他的学习偏重形式技巧方面。他说：“老杜作诗，退之作文，无一字无来处，盖后人读书少，故谓韩、杜自作此语耳。古之能为文章者，真能陶冶万物，虽取古人之陈言入于翰墨，如灵丹一粒，点铁成金也。”（《答洪驹父书》）而杜甫的杰出之处主要表现在以“穷年忧黎元”的激情，艺术地反映了安史之乱前后的广阔现实。诗的语言，也丰富多彩，元稹就赞赏“怜渠直道当时语，不着心源傍古人”的一面。当然，杜甫的不少律诗，也是讲究用典的；黄庭坚把这一点推到极端，追求“无一字无来处”，其流弊是生硬晦涩，妨碍了真情实感的生动表达。但这也不能一概而论。例如这首《寄黄几复》，就可以说是“无一字无来处”。但并不觉晦涩；有的地方，还由于活用典故而丰富了诗句的内涵；而取《左传》、《史记》、《汉书》中的散文语言入诗，又给近体诗带来苍劲古朴的风味。\r\n \r\n　　黄庭坚主张“宁律不谐而不使句弱”。他的不谐律是有讲究的，方东树就说他“于音节尤别创一种兀傲奇崛之响，其神气即随此以见”。在这一点上，他也学习杜甫。杜甫首创拗律，如“落花游丝白日静，鸣鸠乳燕青春深”，“有时自发钟磐响，落日更见渔樵人”等句，从拗折之中，见波峭之致。黄庭坚推而广之，于当用平字处往往易以仄字，如“只今满坐且尊酒，后夜此堂空月明”，“黄流不解涴明月，碧树为我生凉秋”，“清谈落笔一万字，白眼举觞三百杯”等都句法拗峭而音响新异，具有特殊的韵味。这首《寄黄几复》亦然。“持家”句两平五仄，“治病”句也顺中带拗，其兀傲的句法与奇峭的音响，正有助于表现黄几复廉洁干练，刚正不阿的性格。\r\n \r\n　　黄庭坚与黄几复交情很深，为他写过不少诗，如《留几复饮》、《再留几复饮》、《赠别几复》等等。这首《寄黄几复》，称赞黄几复廉正、干练、好学，而对其垂老沉沦的处境，深表惋惜。情真意厚，感人至深。而在好用书卷，以故为新，运古于律，拗折波峭等方面，又都表现出黄诗的特色，可视为黄庭坚的代表作。"
        },
        {
            "title": "鄂州南楼书事",
            "content": "四顾山光接水光，凭栏十里芰荷香。\r\n清风明月无人管，并作南来一味凉。"
        }
    ]
}