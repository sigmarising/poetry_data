{
    "dynasty": "宋",
    "author": "楼钥",
    "intro": "",
    "items": [
        {
            "title": "次韵十诗·喜闲",
            "content": "投闲时以醉为乡，人既相忘我亦忘。\r\n雨足已期南亩熟，风清更爱北窗凉。\r\n昼观碧落云千叠，夜看中庭月一方。\r\n时援素琴聊自遣，谁能更作凤求皇。"
        },
        {
            "title": "许待制挽词",
            "content": "蚤擅文章价，名公屡品题。\r\n碑铭摹谏省，丘壑访愚溪。\r\n得句追飞兔，摛毫走怒猊。\r\n遗编闻好在，后学仰筌蹄。"
        },
        {
            "title": "曾侍郎挽词",
            "content": "紫陌寻春日，惟公最少年。\r\n鱣堂慙隗始，熊轼愧卢前。\r\n寄我旧犹湿，思君迹遽仙。\r\n同登今有几，挥泪抚遗编。"
        },
        {
            "title": "寿戴君",
            "content": "人日过，四日中，\r\n蓬壶此际诞仙翁。香飘宝篆纤余碧，\r\n酒泛金樽潋滟红。安道家声知有许，\r\n于公阴德自无穷。祝君寿算将何似，\r\n千仞螺山耸碧空。"
        },
        {
            "title": "鱼计亭",
            "content": "平生信天公，颓然不作计。\r\n顾及虽非鱼，想见亦相似。\r\n潜深本其性，鱼亦非有意。\r\n浮阳或在渚，不能终自秘。\r\n或为饥所驱，危机在香饵。\r\n轻丝引纤钩，性命困刀几。\r\n鱼以味得烹，我以名自累。\r\n安得两相忘，容我从此逝。"
        },
        {
            "title": "鲍潮州挽词",
            "content": "三试皆前列，一官何后时。\r\n低回广文舍，龃龉使君麾。\r\n遇事有如烛，卫生宁及葵。\r\n旧游成隔世，流涕读新碑。"
        },
        {
            "title": "袁府君挽词",
            "content": "坦坦幽人履，恂恂长者言。\r\n忧时见颜色，乐道竟丘园。\r\n隐行推同气，高贤萃一门。\r\n四明耆旧传，他日数诸袁。"
        },
        {
            "title": "杨武恭王挽词",
            "content": "勇气真虓虎，仁心剧放麑。\r\n推锋多折馘，解缚屡招携。\r\n细柳门坚闭，长杨马不嘶。\r\n夜深星忽堕，何处问撑犁。"
        },
        {
            "title": "十月十七日夜",
            "content": "蛰虫坯户六经旬，掣电惊雷若莫春。\r\n震起昆虫千百亿，不知何处更容身。"
        },
        {
            "title": "王修撰挽词",
            "content": "十载频褰刺史帷，名卿风裁映绅緌。\r\n庆门共仰联三凤，禁路咸嗟欠一夔。\r\n神武衣冠终遂志，平泉花木总成诗。\r\n伤心积翠楼前月，斜入栏干欲向谁。"
        },
        {
            "title": "赵左司挽词",
            "content": "行谊高余子，文章自一家。\r\n岳神均客礼，敌国叹才华。\r\n直节曾无苦，全瑜更不瑕。\r\n儒流有遗恨，不见草黄麻。"
        },
        {
            "title": "太令人赵氏挽词",
            "content": "姻娅托三槐，同朝得往来。\r\n迎春烦设席，举寿荷携杯。\r\n京尹俄遭难，都人亦助哀。\r\n琅琅垂绝语，烈妇信高哉。"
        },
        {
            "title": "杨花",
            "content": "杜门无绪看芳菲，见说杨花满路飞。\r\n谢汝不随人冷暖，因风翻舞到柴扉。"
        },
        {
            "title": "题施武子所藏老融二牛图",
            "content": "乌犍离立意逶迟，鞭策俱忘取次归。\r\n騃犊跳风仍却顾，老融於此露天机。"
        },
        {
            "title": "古梅遗张时可",
            "content": "枝封苍藓澹花疎，一种风流高更孤。\r\n试问约斋三百树，林中还有此枝无。"
        },
        {
            "title": "送乐清姚令行可",
            "content": "长官清政玉无瑕，卓鲁循良不足夸。\r\n前席有期吾党喜，挽须无路邑人嗟。\r\n才高雁荡千峰石，惠足河阳一县花。\r\n欲信三年浑不扰，游山今日始携家。"
        },
        {
            "title": "廨舍小轩",
            "content": "衮衮群山尾，横窗更此岑。\r\n尘埃遮物外，风物宛山阴。\r\n作吏何妨隐，寻山不用深。\r\n居然一丘壑，便足快登临。"
        },
        {
            "title": "送赵德老观文东归",
            "content": "趣还宗老侍经筵，宿望訏谟信岿然。\r\n引疾屡烦颁汉制，赋归先已买吴船。\r\n去年趋召叨同传，今日求闲愧着鞭。\r\n未得相随出关去，羡公徒御若登仙。"
        },
        {
            "title": "游隐清",
            "content": "瀑泉奔放石坡陀，回首清游岁几何。\r\n脚力不如前日健，诗盟还喜故人多。\r\n滕王阁上无韩子，还景楼中欠老坡。\r\n不谓鄙言成宿识，偶因晚涖得波波。"
        },
        {
            "title": "林正惠公挽词",
            "content": "去国名逾重，还朝道益尊。\r\n清虚怀骨骾，严冷带春温。\r\n公绰真无慾，臧孙尚立言。\r\n骑箕虽永隔，精爽俨如存。"
        },
        {
            "title": "余初除西掖适斋惠诗以二甥相继縯纶为喜安行",
            "content": "漕台生处寝之床，丛桂还分一叶芳。\r\n红药阶边怀老谢，桃花观里忆刘郎。\r\n首烦贤舅书增喜，想见慈亲色更康。\r\n无忌安能真酷似，愿从外氏借余光。\r\n\r\n【注释】：【原题】：\r\n余初除西掖适斋惠诗以二甥相继縯纶为喜安行表兄贻书喜溢于辞谨次二篇为谢末章以属安行"
        },
        {
            "title": "山行归来喜栽新竹",
            "content": "平生好看竹，每见觉相与。\r\n小大或疎密，一一皆媚妩。\r\n恨无地可种，所至造竹所。\r\n近方闢门径，得地寻丈许。\r\n乞邻栽百个，参差正当户。\r\n天公有老眼，惠以三日雨。\r\n山行不厌泥，但喜竹无苦。\r\n归来报平安，翠叶多楚楚。\r\n不妨来子猷，奚必希蒋诩。\r\n何当绕扶疎，岁寒与君侣。"
        },
        {
            "title": "王大卿挽词",
            "content": "老去王摩诘，归来道更全。\r\n賸添天美禄，真得地行仙。\r\n日欲增三径，君胡欠百年。\r\n桃源不无路，重上惨风烟。"
        },
        {
            "title": "送人之官池州",
            "content": "春空吹雨作余寒，去去扁舟不可扳。\r\n伊昔曾游三大水，到今独记九华山。\r\n想君脉脉征途远，属我悠悠梦境閒。\r\n回首江山固无恙，怀人倚待好诗还。"
        },
        {
            "title": "同倪正甫尚书游西湖",
            "content": "旧说西湖比西子，君言西湖似贤士。\r\n于嗟契阔十五年，一日相逢只如此。\r\n南山北山两高峰，春波滟滟摩青铜。\r\n未能荡桨穷胜处，倚栏一望开心胸。\r\n老我挂冠隐田里，岂知再见烟连水。\r\n小须夏日醉满荷，脱屣东归甘已矣。"
        },
        {
            "title": "次韵十诗·即事",
            "content": "旋插杉枝蔽晓曦，缓摇轻箑自融怡。\r\n调琴不用求成曲，得句何须凑作诗。\r\n无复趋炎同褦襶，但能寻睡学希夷。\r\n太仓日食五升米，老矣不嫌人更嗤。"
        },
        {
            "title": "答杖锡平老",
            "content": "老我平生不愿余，归来但欲赋闲居。\r\n灌园自足供朝膳，且奉夫人御版舆。"
        },
        {
            "title": "鹿伯可郎中园池杂咏·小东山",
            "content": "客石东山志不渝，归来寻得静工夫。\r\n从教更为苍生起，携妓何妨且自娱。"
        },
        {
            "title": "安恭皇后挽词",
            "content": "玉胜标祥兆，褘衣配至尊。\r\n柔仪高马邓，盛德迈娀嫄。\r\n鸾掖空陈迹，霓轩服厚恩。\r\n伤心临七夕，素柰已花繁。"
        },
        {
            "title": "送内弟汪强仲赴台州税官",
            "content": "雕鞍去去不容攀，柳下门墙辍往还。\r\n可但征商私龙断，不妨拄颊看巾山。\r\n右军墨妙惟修禊，太傅才高亦抱关。\r\n只尺亲庭毋苦恋，有人能伴适尔床。"
        },
        {
            "title": "端明殿学士汪公挽词",
            "content": "制阃诗书帅，公朝侍从臣。\r\n身能全进退，人可得疏亲。\r\n曳履声犹在，持衡迹遂陈。\r\n从今几百载，更复见斯人。"
        },
        {
            "title": "顾养直挽词",
            "content": "旧向君家去，宜斋屡举觞。\r\n人哀诵诸顾，里不见他杨。\r\n身世惊春暮，湖山怆夕阳。\r\n园林未成趣，鸥鹭亦凄凉。"
        },
        {
            "title": "郑华文挽词",
            "content": "籍甚柯山政，儿童识贵温。\r\n欢谣闻魏阙，殊宠镇吴门。\r\n就养家传子，休官泽及孙。\r\n吾乡耆旧传，千载德弥尊。"
        },
        {
            "title": "谢滕宰彦可惠诗",
            "content": "与君相遇海东头，明月如何忽暗投。\r\n自愧重来千岁鹤，永怀静对五湖鸥。\r\n新编不觉成三复，妙思诚堪比四愁。\r\n还肯来游鄮山否，与君携手上东楼。"
        },
        {
            "title": "寻春次韵",
            "content": "晓来陌上雨斑斑，同社相将便出关。\r\n席地亦堪寻酒所，得园径与坐花间。\r\n从教多病须行乐，任是清贫也破悭。\r\n门外红尘深几许，谁人能得此身闲。"
        },
        {
            "title": "常禅师塔",
            "content": "从来猛虎性坚刚，据石依林死不僵。\r\n何待寒林班侍者，千年陪葬祖师傍。"
        },
        {
            "title": "周太博挽词",
            "content": "雨涨双溪水，风高五柳堂。\r\n论交成莫逆，抚事只堪伤。\r\n访雪无回櫂，面山空夕阳。\r\n乱莺穿绿树，谁复为传觞。"
        },
        {
            "title": "送姜子谦寄钟离",
            "content": "濠梁自古扬州域，禹娶涂山城尚留。\r\n钟离虽尝作楚县，子男之国书春秋。\r\n卑梁争桑起吴衅，阴陵失道除汉雠。\r\n嬴秦属之九江郡，典午置郡任愈优。\r\n萧梁尤重北徐镇，高齐又为西楚州。\r\n贞观割淮疆理失，元和加水号名修。\r\n阳冰篆虎书户册，奇画于今照谯楼。\r\n浮山筑堰谁与谋，漫引童谣为激沟。\r\n役工沈铁不胜计，欲灌寿阳为废丘。\r\n雾昏三日水怪出，一决空贻千古羞。\r\n上格下格果何在，西濠东濠犹并流。\r\n守边在人不在险，险阻如故事不侔。\r\n元魏拥兵数十万，义之坚守窜其酋。\r\n向来横涧一失据，凛凛重贻宵旰忧。\r\n刺史旧带两城使，涡口两城今在不。\r\n君侯妙年笔为投，名位讵肯卑微休。\r\n世科高挹更膴仕，哦松壮志未足酬。\r\n欲效金城上方略，宦游直到穷边头。\r\n三光五岳气犹分，故疆慨想何时收。\r\n邑事不足烦大手，往访古今资远猷。\r\n老我无用重多病，为君相与数觥筹。\r\n棋社冷落故人少，况复临风送行舟。\r\n看君径赴功名会，努力自取公与侯。\r\n又闻鱼台在近境，谁知鱼乐如庄周。\r\n烽沈柝静若多暇，从容何惜观游鯈。"
        },
        {
            "title": "汪达可招游臧园次韵",
            "content": "城下名园称老怀，乳莺飞燕共低徊。\r\n寒梅送腊曾先到，嫩绿留春喜再来。\r\n眼底芳时能几许，楼头衙鼓谩相催。\r\n主人好事不嫌客，素壁挥毫又一回。"
        },
        {
            "title": "枢密谢公挽词",
            "content": "臣主一意合，风云平地生。\r\n立朝专论谏，为国总枢衡。\r\n行矣登三事，悲哉奠两楹。\r\n辍瓜恩意重，终始备哀荣。"
        },
        {
            "title": "赵左司挽词",
            "content": "许国终无挠，居家不愿余。\r\n深蒙明主眷，未觉故人疏。\r\n高论三千牍，阴功四一书。\r\n佳儿承积庆，端可大门闾。"
        },
        {
            "title": "春雨",
            "content": "石斗微微覆浅沙，兰丛短短茁青芽。\r\n春花著眼未云久，花事于人渐有涯。"
        },
        {
            "title": "海棠",
            "content": "海棠初发为题诗，倏见轻红万点吹。\r\n已惜落英铺满地，更怜几片罥蛛丝。"
        },
        {
            "title": "肆赦小雨",
            "content": "端门宣赦乐欢然，膏泽还应降九天。\r\n始觉耳边鸣摵摵，渐看笏上溜涓涓。\r\n我班金阙鸡竿侧，君侍玉皇香案前。\r\n雨立固知同陛楯，一言犹幸赖优旃。"
        },
        {
            "title": "诸莹拜扫晚归长汀",
            "content": "雨意早垂垂，寒云晚更低。\r\n空中时散点，道上不成泥。\r\n绿柳桃相映，黄花麦与齐。\r\n迂回余百里，喜见旧松堤。"
        },
        {
            "title": "送黄景声秘丞提举浙西",
            "content": "宅家亲擢得真才，柏府兰堂更外台。\r\n未问遄驱向沟壑，半途应有诏书催。"
        },
        {
            "title": "安恭皇后挽词",
            "content": "郁郁南山路，伤心凤翣红。\r\n哀歌凄薤露，秘殿掩椒风。\r\n故剑恩虽厚，中璫事已空。\r\n但余彤史笔，内传纪阴功。"
        },
        {
            "title": "尚书汤公挽词",
            "content": "奏邸崇先契，周旋古括州。\r\n殿庭观唱第，海郡继承流。\r\n方快飞腾上，俄闻汗漫游。\r\n凤凰山下路，丹旆想悠悠。"
        },
        {
            "title": "林复之求僧陈君举为写山谷与俞清老诗而和之",
            "content": "归墨气何锐，为儒意何阑。\r\n劝沮皆不可，更惟心所安。\r\n何必收澄观，强欲加巾冠。\r\n余看饮光衣，以次传阿难。\r\n\r\n【注释】：【原题】：\r\n林复之求僧陈君举为写山谷与俞清老诗而和之次韵"
        },
        {
            "title": "娄忠简公挽词",
            "content": "寮寀侍储闱，如公久任稀。\r\n载欣商皓起，终惜汉疏归。\r\n问字烦参订，谈经赖发挥。\r\n一书真总要，星日重光辉。"
        },
        {
            "title": "访留昭文於范村山閒不得见",
            "content": "黄扉处士掩松关，小立松风去住难。\r\n可叹山中真宰相，未容神武挂衣冠。"
        },
        {
            "title": "子方移守四明见於浙江亭",
            "content": "春初送别欠诗篇，岁晚还欣受一廛。\r\n都骑始闻临浙水，先声久已讋鄞川。\r\n里人见说俱延颈，海峤从今定息肩。\r\n夜夜故山频入梦，为君端欲买归船。"
        },
        {
            "title": "观文殿学士赵公挽词",
            "content": "麾节称循吏，三朝蔼政声。\r\n治如黄霸最，心慕伯夷清。\r\n诸道俱遗爱，两川尤著名。\r\n名家临制阃，更羡锦衣荣。"
        },
        {
            "title": "黄知橘柚来诗",
            "content": "一舸放长江，遥林底处黄。\r\n自知来橘柚，先已照沧浪。\r\n绿叶凝烟密，金苞射日光。\r\n相迎苍县雨，暗识洞庭霜。\r\n味诧江陵种，庭黄禹庙荒。\r\n何如船上看，数里更飞香。"
        },
        {
            "title": "尚书尤公挽词",
            "content": "忧国言多切，回天力有余。\r\n众推真学士，上念老尚书。\r\n直道终难进，高怀只遂初。\r\n梁溪钓游处，此意竟何如。"
        },
        {
            "title": "春雨",
            "content": "漫漫平湖接远天，濛濛细雨湿轻烟。\r\n野桥横著草深外，何处渡头人上船。"
        },
        {
            "title": "置酒沛宫诗",
            "content": "汉祖功成后，时因过沛宫。\r\n还乡上心喜，置酒故人同。\r\n高会延遗老，酣歌和众童。\r\n穷欢新笑乐，起舞旧英雄。\r\n慷慨悲游子，轩昂赋大风。\r\n永为汤沐邑，何用筑新丰。"
        },
        {
            "title": "括苍溪涨",
            "content": "雨余大溪触山流，气势直欲凌沙洲。\r\n浮梁中分断螮蝀，流沫更去行蛟虬。\r\n人家嘈嘈避新涨，云稼苒苒添平畴。\r\n渔翁轻生有如此，小艇横绝随飞鸥。"
        },
        {
            "title": "太孺人蒋氏挽词",
            "content": "润屋惟纯俭，居然法度循。\r\n松楸先垄下，风月旧湖滨。\r\n子妇皆知孝，孙曾亦可人。\r\n浦江如可赎，真欲百其身。"
        },
        {
            "title": "谢剡中沈元龙惠诗",
            "content": "东阳何事到东州，百语曾无一语酬。\r\n深羡松筠无改叶，自言蒲柳已先秋。\r\n千金既觉成虚掷，双璧还惊又暗投。\r\n别后未知何日见，但将吾道付沧洲。"
        },
        {
            "title": "戏题龙眠马性图",
            "content": "狗子已知无佛性，马又何曾有性来。\r\n伯乐若来休着眼，任它骐骥混驽骀。"
        },
        {
            "title": "喜雪",
            "content": "晓风吹起雪漫漫，来兆丰年喜有端。\r\n玉树琼枝无限好，雪窗高阁不胜寒。\r\n直疑天上梅花落，莫作人间柳絮看。\r\n我欲乘风游汗漫，倚栏空自羡飞翰。"
        },
        {
            "title": "又次蒋甥仲愚韵",
            "content": "山色空濛雪更奇，满空击碎吠琉璃。\r\n寒侵茅屋春无寐，冻合梅花夜不知。\r\n泛泛轻舟胜路滑，洋洋流水乐人饥。\r\n兴来但觉酒肠阔，江海安能实漏卮。"
        },
        {
            "title": "谢少微兄惠牡丹",
            "content": "箫鼓声中醉九旬，落红万点正愁人。\r\n眼明忽见倾城色，更向尊前作好春。"
        },
        {
            "title": "石南康挽词",
            "content": "伊昔为君御，儒流赖主盟。\r\n执经容后进，倾盖若平生。\r\n坐见埋黄壤，空劳望赤城。\r\n友朋相与泣，反袂不胜情。"
        },
        {
            "title": "戴县丞挽词",
            "content": "蚤岁乡书荐弟兄，羡君再举上青冥。\r\n蓝田方欲新漫壁，处士宁知却应星。\r\n忍向伯高将束帛，谁从小戴授遗经。\r\n佳城得卜真前定，忍看一翁衰泪零。"
        },
        {
            "title": "庭前一莲著花",
            "content": "门外荷莲浥露华，绿云平地拥秋霞。\r\n病夫不能出门去，且看庭前第一花。"
        },
        {
            "title": "大雪赵振文寄诗言乘月泛舟清甚次韵",
            "content": "万玉真妃摇风琚，梁园授简属相如。\r\n莫嫌一水限吴越，两岸交辉合太虚。"
        },
        {
            "title": "赵路铃挽词",
            "content": "蚤岁游金阙，霞冠拜紫宸。\r\n可堪天宝乱，及见会昌春。\r\n宛宛王孙态，飘飘物外身。\r\n灵光怆陈迹，遗老更何人。"
        },
        {
            "title": "次南真宫龚道士壁间韵",
            "content": "幽舍足留客，疎篁不用林。\r\n相过几樽酒，清坐一瑶琴。\r\n野鹤伴仙隐，閒云寄此心。\r\n黄冠如有许，来者为低簪。"
        },
        {
            "title": "过故家",
            "content": "团团桂树担檐牙，旧日轻黄满树花。\r\n惆怅秋清无一叶，空余枯卉缒寒瓜。"
        },
        {
            "title": "陈崇道挽词",
            "content": "未第声先振，才官节已奇。\r\n精诚与神合，隐行畏人知。\r\n晓境终无玷，遗文尚可师。\r\n功名齎志殁，回施称家儿。"
        },
        {
            "title": "谢潘端叔惠红梅",
            "content": "全体江海腊里芳，紫绵新拂汉宫妆。\r\n临川借得江梅句，倾国天教抵死香。"
        },
        {
            "title": "次潘安叔寄新谿诗韵",
            "content": "曾游明月旧双谿，老去情怀百不宜。\r\n梦绕新谿身不到，更休重和寄来诗。"
        },
        {
            "title": "次李季章监簿韵",
            "content": "跪履巽岩今几年，见君风度喜跫然。\r\n长编固已翻青简，老墨犹能宝漆烟。\r\n游宦自欣天影近，思家犹在夕阳边。\r\n时从甥馆追清赏，賸写新诗继谪仙。"
        },
        {
            "title": "送一老住庐山归宗",
            "content": "庐山面目非难识，横岭侧峰皆是真。\r\n若待出来方识破，不知何用个中人。"
        },
        {
            "title": "佛日山",
            "content": "晓出都夺暮入山，杖藜萧散易开颜。\r\n松风五里未行尽，隐隐疎钟紫翠间。"
        },
        {
            "title": "端明殿学士张公挽词",
            "content": "昔幸参朝列，於公更有连。\r\n规橅包世界，风义薄云天。\r\n送别诗犹在，贻书墨尚鲜。\r\n伟人无复见，惟务宝青毡。"
        },
        {
            "title": "谢潘端叔惠红梅",
            "content": "旧见寒花蜡蔕红，宁知泌入雪肤中。\r\n绝怜金谷佳人坠，到地余香散晓风。"
        },
        {
            "title": "代求子绍上魏邸寿诗",
            "content": "皇家基业天与隆，金枝玉叶槃石宗。\r\n我皇圣德摩苍穹，朱邸森列庆所钟。\r\n仲氏吹箎何雝雝，云梦八九罗心胸。\r\n群经读遍巾箱中，笔端豪气舒长虹。\r\n殿前玉佩声冬珑，天人眉宇辉宸枫。\r\n大名起魏茅士封，黄旛豹尾双镇雄。\r\n宣城名郡烦凭熊，政绩越过黄与龚。\r\n楼前叠嶂横云空，佳句不减玄晖工。\r\n贤王易镇甬水东，阳春有脚皆仁风。\r\n百蛮面内文轨同，坐清聚蚁驱屯蠭。\r\n碧海万里楼船通，天子神圣非臣功。\r\n薰风入弦槐阴浓，新荷泛绿榴花红。\r\n晓来佳气飞青葱，惊诧野老田家翁。\r\n箫鼓动地光融融，堂上帝子方雍容。\r\n清旦燕贺簪笏丛，负弩小吏随登龙。\r\n由来降灵自神崧，难老何用齐乔松。\r\n年年箕翼寿两宫，捧觞戏彩俱无穷。"
        },
        {
            "title": "谢舒景叔写照见赠",
            "content": "谁写衰容入画图，本来面目旧形模。\r\n几年老瘦鬓如雪，不道今吾非故吾。"
        },
        {
            "title": "送季舅汪江州",
            "content": "舅甥相与自垂髫，游宦归来鬓已凋。\r\n坐上可无车武子，酒酣时赖盖宽饶。\r\n喜公自此驱千骑，顾我从今守一瓢。\r\n间与适斋同怅望，草堂樽酒幸清朝。"
        },
        {
            "title": "攻媿斋",
            "content": "圣贤不得见，道散固已久。\r\n学者多自贤，鲜肯事师友。\r\n颠冥声利中，悔吝皆自取。\r\n动言无媿作，未知果然否。\r\n寡过云未能，先圣欣善诱。\r\n凛凛孟氏言，几希异禽兽。\r\n参乎病知免，遂使启足手。\r\n宁知起易箦，又在此段后。\r\n吾侪况小人，气质素凡陋。\r\n以其所以养，孝道亦何有。\r\n勉前类水马，立处只如旧。\r\n傥复不自力，其末当愈谬。\r\n每思攻所媿，扁榜铭座右。\r\n三诵故人书，慙汗几欲溜。\r\n夫岂为戏言，知君於我厚。\r\n因之更加警，补过尚无咎。"
        },
        {
            "title": "跋余子寿所藏山谷书范孟博传",
            "content": "宜人初谓宜於人，菜肚老人竟不振。\r\n承天院记顾何罪，一斥致死南海滨。\r\n贤哉别驾眷迁客，不恤罪罟深相亲。\r\n衮衮不容处城闉，夜遣二子从夫君。\r\n一日携纸丐奇画，引笔行墨生烟云。\r\n南方无书可寻阅，默写此传终全文。\r\n补亡三箧比安世，偶熟此卷非张巡。\r\n岩岩汝南范孟博，清裁千载无比伦。\r\n坡翁侍母曾启问，百谪九死气自神。\r\n别驾去官公亦已，身虽既衰笔有神。\r\n我闻此书久欲见，摹本尚尔况其真。\r\n辍公清俸登坚珉，可立懦夫羞佞臣。"
        },
        {
            "title": "访李国器於包山同登寺后山庵",
            "content": "访客包家山，相与登层颠。\r\n嶙峋巨石中，屈曲扶栏干。\r\n夜来雨初过，石罅时涓涓。\r\n轻舆到冈头，大江横吾前。\r\n亭午潮方盛，千艘散平川。\r\n道人茅三间，花木罗后先。\r\n朅来汩京尘，旷望为洗湔。\r\n山断塔层层，西陵渺苍烟。\r\n此道走邯郸，归心更翩翩。"
        },
        {
            "title": "贺监湖上",
            "content": "狂客归来终好夸，越王城下占烟霞。\r\n此中信美非吾土，不似西湖是我家。"
        },
        {
            "title": "王大卿挽词",
            "content": "上世总儒先，犹传梦雪篇。\r\n惟应佳婿选，可配老姑贤。\r\n父行偏知我，交情不问年。\r\n槁梧谁共语，愁断伯牙弦。"
        },
        {
            "title": "海潮图",
            "content": "钱塘佳月照青霄，壮观仍看半夜潮。\r\n每恨形容无健笔，谁知收拾在生绡。\r\n荡摇直恐三山没，咫尺真成万里遥。\r\n金阙岧嶤天尺五，海王自合日来朝。"
        },
        {
            "title": "赠熊道人",
            "content": "十载隐潭衡，居然腑肺清。\r\n枯禅参懒瓒，老气激弥明。\r\n笔底烟云妙，人间势利轻。\r\n款门俄告别，江海一浮萍。"
        },
        {
            "title": "天童玲珑岩",
            "content": "扪萝历栈上层峰，寖觉芒鞋踏半空。\r\n七窍几时开浑沌，八窗无处不玲珑。\r\n已欣古洞容身过，直恐丹丘有路通。\r\n俯视人间懒归去，拂衣径欲御天风。"
        },
        {
            "title": "彭宜义挽词",
            "content": "种德不在大，至诚天所亲。\r\n但能存一念，何用活千人。\r\n经筒儒风远，香山句法新。\r\n功名付儿辈，不必在吾身。"
        },
        {
            "title": "哭晴弟汪去伪墓",
            "content": "内弟幼而敏，抗志欲决科。\r\n一行试曹掾，吏才犹患多。\r\n谓当为时用，舌在如命何。\r\n通籍已艰阻，入幕终蹉跎。\r\n我生依外家，侵寻阅羲娥。\r\n视君如同气，竹马声相和。\r\n少长联研席，词场深琢磨。\r\n相期到晚岁，杖屦俱婆娑。\r\n宁知五年别，君随东逝波。\r\n忆同戍溪行，我马君乘鸁。\r\n马驽费十驾，鸁后已倍过。\r\n重来意惨怆，树拥山嵳峩。\r\n嗟君父与兄，相望空山阿。\r\n宿草埋白璧，寒风撼林柯。\r\n沉吟痛畴昔，有泪如悬河。"
        },
        {
            "title": "次韵十诗",
            "content": "秋到先生旧草堂，凉飚林叶已飘黄。\r\n渐看天宇清霜肃，更觉人家白昼长。\r\n历世既经三折臂，坐愁何必九回肠。\r\n世间万事消磨尽，只有诗情未遽忘。"
        },
        {
            "title": "为倪正父尚书题壮怀堂扁以诗来谢次韵",
            "content": "久矣君宜任弼谐，果随召馹上天阶。\r\n几年不作相逢梦，一日俄倾积别怀。\r\n情厚夫君几鲍叔，愚如老我类高柴。\r\n它时户册高悬后，直欲扁舟访水涯。"
        },
        {
            "title": "送朱季公守封川",
            "content": "乡评久说雁行贤，剖竹封川与剑川。\r\n不用对床风雨约，政成同取旧青毡。"
        },
        {
            "title": "王县尉挽词",
            "content": "润屋公余事，能为人所难。\r\n蓼莪遗恨在，夜雨旧盟寒。\r\n家有书堪读，囊无钱为看。\r\n情亲悲不那，望绝旐飞丹。"
        },
        {
            "title": "尚书尤公挽词",
            "content": "敏甚五行下，毫厘耻不知。\r\n千人挥笔阵，万卷纳须弥。\r\n有夏传追蠡，先秦拾断碑。\r\n邺侯书插架，分付称家儿。"
        },
        {
            "title": "求仲抑招游山归途遇雨",
            "content": "竹舆绕湖滨，宿露尚厌浥。\r\n径到玉岑下，坐久客始集。\r\n起穿灵石山，万松介而立。\r\n梅天气清润，空翠行可挹。\r\n古藤几百年，枝蔓两山及。\r\n见说春暮时，花紫光熠熠。\r\n直疑老潜虬，初起夜来蛰。\r\n俯翫岁寒泉，齿冷不敢吸。\r\n相将上龙泓，尘鞅谢羁馽。\r\n洞有灵兽居，临深心岌岌。\r\n鱼游明镜中，巨浪无三级。\r\n寒苔载水去，万顷润原隰。\r\n濛濛山雨来，归仆鸟飞急。\r\n野兴殊未已，日昃不暇给。\r\n冲泥上湖船，雨阵遽奔袭。\r\n飘风将急点，回旋惊四人。\r\n中流益荡兀，短蓬不当笠。\r\n停篙亦久之，怒势不少戢。\r\n我徒方啸歌，弗为改豪习。\r\n但耻瓶罍罄，莫问衣裳湿。"
        },
        {
            "title": "题老融归牛图",
            "content": "薄宦六年辞故山，故山只在梦魂间。\r\n簪绅何苦自缠缚，却羡归牛自在閒。"
        },
        {
            "title": "吊陈卫道墓",
            "content": "平生学博更加详，和会三家尽较量。\r\n一觉可怜可梦蝶，多岐终是易亡羊。\r\n门前修竹连岩桂，道上芙蓉间海棠。\r\n何似剗除闲草木，青松一色荫高冈。"
        },
        {
            "title": "次韵十诗·老态",
            "content": "舅甥身退不为迟，肥遯犹当未老时。\r\n东晋虽慙古元亮，晚唐知慕老天随。\r\n公开九秩身方健，我甫六旬心已疲。\r\n不敢自言成酷似，腹心惟喜两相知。"
        },
        {
            "title": "送石应之司户归剡以室迩人远为韵",
            "content": "年来叹离群，磨琢殆无几。\r\n资凡学益落，驽骀费尺箠。\r\n羡君富春秋，发轫方自迩。\r\n骅骝更著鞭，洗眼日千里。"
        },
        {
            "title": "黄岩令郑仁叔索委羽洞诗",
            "content": "君不见王君羽化脱秦厄，故山至今名落翮。\r\n又不见乌程野鹤投氅毛，佞臣称瑞民斯劳。\r\n何如奉林控鹤登清霄，伤然委羽登山椒。\r\n青衣出入洞方杳，紫气氤氲风尚飘。\r\n令君颇似丁令威，鹤驭久去双凫明。\r\n山川良是人民非，一新琳宫还旧规。\r\n黄山父老歌循良，诵君诗句游云房。\r\n更将山石比坚操，百碎犹能彻骨方。"
        },
        {
            "title": "鲁少卿挽词",
            "content": "棣萼仪鸳缀，翛然两鬓斑。\r\n时清嗟岁晚，游倦得身闲。\r\n人在羲皇上，经传伯仲间。\r\n桂枝芳未已，何止倍燕山。"
        },
        {
            "title": "寿安抚伯父",
            "content": "东楼德泽流无穷，我公挺生庆所钟。\r\n琼枝玉树莹精彩，迥然不堕风尘中。\r\n少年慷慨吐虹气，文词元不减侪辈。\r\n胸中妙蕴经纶才，剸剧裁繁特余事。\r\n曾从莲幕试牛刀，举城但识刘功曹。\r\n澜翻荐口动天听，一语便逾华衮褒。\r\n上方欲革岭南币，柬才果得吴刺史。\r\n不妨一勺饮贪泉，清德泠泠今可纪。\r\n凭轼雍容安七闽，列郡合词称得人。\r\n从兹十载秉麾节，坐令万里回阳春。\r\n洞庭风月潇湘雨，君王无复忧南顾。\r\n抗章乞得半生闲，遥指家山赋归去。\r\n庙堂未肯闲宏材，大开东合需公来。\r\n朝随召节赴天阙，夜驰使馹归长淮。\r\n广陵卧治要汲直，金节荧煌照熊轼。\r\n底用腰缠十万钱，且看身享二千石。\r\n忽思鲈脍寒菰羹，拂衣欲遂乡关情。\r\n视去西阳如脱屣，意色萧然同斗生。\r\n画船重泛西湖上，水光山色都无恙。\r\n主人管领东风回，故园桃李倍清爽。\r\n六鳌背负三山归，轮囷老桧苍龙姿。\r\n了无尘俗败人意，棐几长物皆瑰奇。\r\n横岸纶巾披鹤氅，神情直出羲皇上。\r\n尘事到头曾不闻，卧听歌台传暖响。\r\n百花堂前手自栽，兴来一杯复一杯。\r\n人生亦欲自适尔，富贵於我何为哉。\r\n中春况属悬弧旦，史君亭榭风光暖。\r\n东君预借一分春，不许芳菲作春殿。\r\n绮罗香深初肆筵，弟兄酬酢杯相传。\r\n此时更复惜一醉，君从何处拚垂莲。\r\n五侯贵盛德未美，簪缨不满高阳里。\r\n何如清白传家风，奕世青毡尽朱紫。\r\n燕居今喜相比邻，其如四海须陶钧。\r\n羽书鼎来在朝夕，何数羔雁徒成群。\r\n芙蓉城中有仙宅，十洲三岛环其侧。\r\n此中乐不减商山，功成归作茹芝客。"
        },
        {
            "title": "许待制挽词",
            "content": "十载更麾节，阳春万里同。\r\n时时逢蜀士，一一话文翁。\r\n到处留遗爱，诸郎守教忠。\r\n庆源知未艾，往日有阴功。"
        },
        {
            "title": "尚书张公挽词",
            "content": "文靖饶风度，高皇记曲江。\r\n贤孙真是似，才气号无双。\r\n几见持英簜，终看拥碧幢。\r\n诚斋主诗杜，到此亦心降。"
        },
        {
            "title": "史清翁谈诗走笔次韵",
            "content": "公退门庭静，轻风辊絮毬。\r\n故人惊一见，小酌散千忧。\r\n西上不容久，东归又别愁。\r\n何当附舟尾，从此遂归休。"
        },
        {
            "title": "题老融画弥勒",
            "content": "乘风欲去东南，回头此意谁参。\r\n当时蹉过足庵，却来攻愧同龛。"
        },
        {
            "title": "送赵清臣宰姚江",
            "content": "妇家故步懒重寻，藏拙年来恐不深。\r\n短棹有时乘兴去，径登竹所听鸣琴。"
        },
        {
            "title": "题庠老颐庵",
            "content": "下震上艮，下动上止。\r\n分明两片口脣，包著许多牙齿。\r\n祸自此出，故以言语为戒。\r\n病自此入，故以饮食为忌。\r\n庠者养也，颐者养也。\r\n名庠而住颐庵，知他养个甚底。\r\n直待吞却栗棘蓬，更与吸尽西江水。\r\n莫问这边那边，都是一个道理。"
        },
        {
            "title": "沈宪敏公挽词",
            "content": "仕宦接王杨，诸公叹老苍。\r\n门生多紫禁，子舍屡黄堂。\r\n自得垂车乐，谁传却老方。\r\n桃花千树满，空忆旧刘郎。"
        },
        {
            "title": "携家再游姚江",
            "content": "又作泛舟行，浮家一叶轻。\r\n潮生江外晚，月比夜来明。\r\n云尽天容彻，风高水气清。\r\n五湖乘兴去，何苦慕功名。"
        },
        {
            "title": "和东坡醉翁操韵咏风琴",
            "content": "泠然，轻圆。\r\n谁弹，向屋山。\r\n何言，清风至阴德之天。\r\n悠颺余响婵娟，方昼眠。\r\n迥立八风前，八音相宣知孰贤。\r\n有时悲壮，铿若龙泉。\r\n有时幽香，仿佛猿吟鹤怨。\r\n忽若巍巍山颠，荡荡几如流川。\r\n聊将娱暮年，听之身欲仙。\r\n弦索满人间，未有逸韵如此弦。"
        },
        {
            "title": "天姥岭",
            "content": "剡水迂回彻底清，滥觞从此一泓澄。\r\n晓来蜡屐冲寒上，踏碎山头十里冰。"
        },
        {
            "title": "次韵蒋德言壁间旧题",
            "content": "一铃檐角自吟风，两面松篁翠扫空。\r\n山卉更藏无尽意，枝头未作去年红。"
        },
        {
            "title": "送苏寿甫少卿赴潼川漕",
            "content": "老坡送江直入海，君今归寻江之源。\r\n外台去乡苦不远，为持使节临潼川。\r\n君家家世四海闻，单于一问惊胡尘。\r\n归来便合上清禁，胡为日念横峨岷。\r\n贤哉群从传家风，夕郎名节世所宗。\r\n诸卿亦复载清德，况君又似尚书公。\r\n寿皇念旧久更深，圣明亲擢传玉音。\r\n君归宁能及黔突，定应召馹来追寻。\r\n清献入蜀携一龟，君今数鹤同载归。\r\n他时未免蕙帐怨，人在西清鹤自飞。"
        },
        {
            "title": "题林氏香严庵",
            "content": "缓步寻佳处，林深路欲迷。\r\n偃松披数亩，立竹漱三谿。\r\n瀹茗凭山槛，呼灯照石梯。\r\n轻舆空翠湿，投暝喜幽栖。"
        },
        {
            "title": "王夫人挽词",
            "content": "荆国风流远，幽闺女教循。\r\n鴒原惊逝水，鹤发倍沾巾。\r\n厚夜招香魂，英词列翠珉。\r\n只愁书字拙，贻笑卫夫人。"
        },
        {
            "title": "送陈君举守桂阳",
            "content": "重寻漫壁认题名，十五年来一梦惊。\r\n谁料今朝携客至，却成此地送君行。\r\n桂阳卧治真谈笑，鲁史遗编赖发明。\r\n文定南轩仙去后，湖湘又得一先生。"
        },
        {
            "title": "又次徐仲宗通判韵",
            "content": "老龙破蛰斩幽关，乱滴天飘不复悭。\r\n可但甘霖驱旱魃，自然凉气满人寰。\r\n民心徒切焦熬甚，神力毋劳指顾间。\r\n遥想清都应表贺，紫宸轩陛晓催班。"
        },
        {
            "title": "天台道中口占",
            "content": "路上人家短竹篱，缫蚕刈麦自熙熙。\r\n可怜日对千寻瀑，不解閒吟半字书。"
        },
        {
            "title": "赠别卢甥申之归吴门",
            "content": "千里何妨命驾来，晤言未厌已西驰。\r\n子休重赋琼瑰赠，我亦懒歌亲戚离。\r\n好向清江论乐府，更从叶子说新诗。\r\n乐閒引纸五十尺，为篆离骚继李斯。"
        },
        {
            "title": "程文简公挽词",
            "content": "太上崇耆旧，龙鳞手可攀。\r\n胡为遯荒野，竟复老商山。\r\n汉阁颁纶渥，瀛壖拥旆还。\r\n灵光遂陈迹，西望涕空潸。"
        },
        {
            "title": "扶风马君挽词",
            "content": "闾里久湛浮，真成马少游。\r\n有才堪办剧，无命盍归休。\r\n鸡唱言何达，鸿冥逝不留。\r\n佳城送君处，风撼白杨秋。"
        },
        {
            "title": "赵资政建三层楼中层藏书",
            "content": "危楼杰立潭府雄，仰望惊瞿何穹窿。\r\n擎以八柱真良工，恍如木天移海东。\r\n扶栏三级横复纵，八窗交映光玲珑。\r\n更上一层迥不同，历览万象俱空濛。\r\n东南太白金峩峰，西山千叠青芙蓉。\r\n环绕不断如屏风，平畴弥望禾芃芃。\r\n城郭市井聚螘蜂，烟树高低知几丛。\r\n澄湖一片磨青铜，潮来江涨银在鎔。\r\n海匝三垂属提封，四山宽围城在中。\r\n地平楼小望易穷，安得高卧陈元龙。\r\n丽谯公府难从容，二阁均在道佛宫。\r\n江山得助无遗踪，眼前突兀忽此逢。\r\n主人干国成栋隆，鼎彜久书柱石功。\r\n名遂身退兹明农，卜筑深静依高墉。\r\n百间朗朗罗心胸，咄嗟不待鼛鼓冬。\r\n最后奇观凌虚空，窗户未须湿青红。\r\n似闻庐陵周益公，亦作此楼高於崧。\r\n相望落落见两翁，心匠不谋如影从。\r\n我欲效颦意方浓，一朝登眺若发矇，\r\n不愿侍公饮千种，不愿舞女给予歌僮。\r\n插架三万牙签重，此身愿为书蠹虫。\r\n不然相陪夕阳舂，与公凭栏送冥鸿。"
        },
        {
            "title": "钱江阴挽词",
            "content": "客授向东欧，君为郡督邮。\r\n岂惟寮契笃，更喜吏才优。\r\n每叹频年别，俄惊一梦休。\r\n虞山渺何许，泪落不能收。"
        },
        {
            "title": "大梅山",
            "content": "此山名大梅，驱车入山麓。\r\n试问山中人，山名竟谁属。\r\n禅家开道场，为说梅子熟。\r\n仙家指为岩，曾此隐梅福。\r\n或云古有梅，其大蔽山谷。\r\n至今二梅梁，灵响皆其族。\r\n他山抗惊湍，禹祠横殿屋。\r\n三者尚谁凭，禅师有遗躅。\r\n余皆不可辨，安得究图录。\r\n但爱山又山，乔林间修竹。"
        },
        {
            "title": "送高仲远赴滁倅",
            "content": "高氏在四明，於今为清门。\r\n贰卿道素高，夫人德尤尊。\r\n子弟尽恂恂，夫君更春温。\r\n昔年奉慈亲，定省严晨昏。\r\n今日当门户，友爱深弟昆。\r\n伉俪信缘合，端良由性根。\r\n门中有孤嫠，极意均抚存。\r\n与我亲儿女，次第了嫁婚。\r\n不可解於心，肯自以为恩。\r\n不言而躬行，后生熟见闻。\r\n诸郎已秀发，颍异有佳孙。\r\n乡评共归重，内外无间言。\r\n公勤官业广，所至治不烦。\r\n仙舟何遽西，行行佐侯藩。\r\n环滁皆好山，风月当平分。\r\n醉翁与乐全，遗迹今尚存。\r\n况有贤史君，易镇方北辕。\r\n公余陪啸咏，相映如瑶琨。\r\n生来仕平进，自此朱两轓。\r\n从兄今鼎贵，鳌禁兼掖垣。\r\n君其继英躅，复收旧青毡。\r\n老我得投闲，频年接清欢。\r\n同社掺君被动，恋恋倾离樽。\r\n梅风吹溽暑，祝君尚加餐。"
        },
        {
            "title": "太令人轩氏挽词",
            "content": "旧说苏无著，夫人亦正宗。\r\n毒蛇横在路，栗棘更无踪。\r\n萧散超尘界，扶持礼绀容。\r\n觉庵谁嗣法，别去德云峰。"
        },
        {
            "title": "刘德修右史去国示所和从父东谿及杨子直诗走",
            "content": "无人为辨乐羊书，却向空山问草庐。\r\n世上荣枯无定在，眼前毁誉竟何如。\r\n寸心未彻九重上，百口仍行万里余。\r\n只恐君王思旧学，便看飞诏促严徐。\r\n\r\n【注释】：【原题】：\r\n刘德修右史去国示所和从父东谿及杨子直诗走笔次韵"
        },
        {
            "title": "答东山一老二偈",
            "content": "即心是佛本无难，挫却丝毫隔万山。\r\n知有毗卢五千卷，谁能分雨费跻攀。"
        },
        {
            "title": "寄题阆风刘允叔月波",
            "content": "浮海思乘桴，拾月或挂席。\r\n何如阆风仙，渤澥坐中得。\r\n隐几时观澜，黏天四无壁。\r\n清夜水不摇，孤蟾静沈璧。\r\n飘风一过之，波光湛空碧。\r\n万顷玻璃田，荡以黄金波。\r\n我欲从之游，尚恐一层隔。\r\n何当携珍茶，石井试余滴。"
        },
        {
            "title": "子成兄年八十六史子久八十二舅氏八十一会于",
            "content": "闾里旧游能几人，适斋犹有笔如神。\r\n莫言二老升沈异，各现宰官居士身。\r\n\r\n【注释】：【原题】：\r\n子成兄年八十六史子久八十二舅氏八十一会于适斋次韵二绝"
        },
        {
            "title": "宜人杨氏挽词",
            "content": "里閈依杨氏，年家托郑门。\r\n升堂从壮岁，择婿得贤孙。\r\n妇德仪中壶，阴功燕后昆。\r\n尤怜吾女子，流涕说慈尊。"
        },
        {
            "title": "玉堂早起",
            "content": "早起多奔走，旬休亦往还。\r\n偶因二士试，始得一朝閒。\r\n灵鹊花枝上，金鱼荇蔕间。\r\n素餐终有媿，只忆旧家山。"
        },
        {
            "title": "送王仲方添倅海陵",
            "content": "万卷诗卷老雪溪，欣然二子和埙篪。\r\n绝怜伯氏久亡矣，犹幸夫君及见之。\r\n来上鵷行人谓晚，往舒骥足自嫌迟。\r\n他时还向云门否，布袜青鞋尚可期。"
        },
        {
            "title": "送袁恭安赴江州节推",
            "content": "袁氏四世凡五公，唐朝三相传家风。\r\n君家几代擅儒业，高曾艺苑俱称雄。\r\n大父谦尊古君子，诸父名高表吾里。\r\n一门子弟更竞爽，挹取乙科自君始。\r\n九江需次今几年，去去渌水依红莲。\r\n忘年论交正相予，叱驭欲往难留连。\r\n老我秋来抱病久，临岐无由置尊酒。\r\n只从卧内叙离怀，恋恋掺祛仍握手。\r\n鹏程万里兹权舆，平时义方师有余。\r\n送人以言古所重，虽诵所闻宁起予。\r\n君看公孝与孟博，太守坐啸仍画诺。\r\n一郡之政赖关决，千里应须念民瘼。\r\n乡州义事烦主盟，纤悉於余无隐情。\r\n处事条理亦为政，知君出仕当有声。\r\n尊公亦入闽中幕，公退著书端不恶。\r\n君才更得江山助，简书既省寻家学。\r\n君行远业未可量，弟兄丹桂终齐芳。\r\n老悖无庸况多病，尚能留眼看翱翔。"
        },
        {
            "title": "送赵晦之丞彭泽",
            "content": "渊明事晋肯臣刘，仁杰忠良不附周。\r\n见说三贤参羽士，盍将吴簿配苹羞。"
        },
        {
            "title": "沈宪敏公挽词",
            "content": "天使魁乡荐，上令卿改官。\r\n蚤峩乌府豸，终著侍臣冠。\r\n挂节威行惠，专城猛济宽。\r\n绍熙多旧学，胡不相宫端。"
        },
        {
            "title": "赠郑相士",
            "content": "知君冰鉴照人寒，我相儒酸未足观。\r\n东甬从来多俊秀，为烦著眼细寻看。"
        },
        {
            "title": "陈文恭公挽词",
            "content": "唐虞千载道重光，奕奕元臣任赞襄。\r\n谢传风流冠江左，晋公威誉比汾阳。\r\n折冲曾不劳声色，辅政惟先振纪纲。\r\n天意高高谁可问，坐令邦国叹云亡。"
        },
        {
            "title": "林德久秘寄楚辞故训传及叶音草木疏求序于余",
            "content": "平时感叹屈灵均，离骚三诵涕欲零。\r\n向来传注赖王逸，尚以舛陋遭讥评。\r\n河东天对最杰作，释问多本山海经。\r\n练塘后出号详备，晦翁集註尤精明。\r\n比逢善本穷日诵，章分句析无遁情。\r\n林侯忽又示此帙，正欲参考搴华英。\r\n属余近岁方苦疾，笔砚废堕几尘生。\r\n尝鼎一脔已知味，始知用工久已成。\r\n况复身到荆楚地，详究兰芷闻芳馨。\r\n前此同朝幸相与，锦囊诗文为我倾。\r\n惜哉不早见此书，病中欲续神不宁。\r\n年老耄及屡求去，倘得挂冠早归耕。\r\n尚当一一为寻绎，期以爝火裨明星。\r\n谩挥斐语塞厚意，深媿所报非琼莹。\r\n\r\n【注释】：【原题】：\r\n林德久秘寄楚辞故训传及叶音草木疏求序于余病中未暇因以诗寄谢"
        },
        {
            "title": "示从子",
            "content": "东院敲棋西院琴，固知犹胜别劳心。\r\n少年不比老痴叔，且向书窗惜寸阴。"
        },
        {
            "title": "适斋挂冠次韵",
            "content": "致仕吾非不待年，礼经自合许求田。\r\n只图径取衣冠挂，不愿更寻香火缘。\r\n富贵鼎来先瞥地，是非衮处独翩然。\r\n鄮峰相对两真隐，共仰元台与大天。"
        },
        {
            "title": "跋袁起岩所藏修禊序",
            "content": "定本为世第一，此又在定武前。\r\n今日锦标玉轴，向来不直一钱。"
        },
        {
            "title": "题慈溪张氏坐化颂",
            "content": "苦是自苦，有谁缚汝。\r\n碍是自碍，非身为害。\r\n既知一物本来无，何待行时方自在。"
        },
        {
            "title": "送伯舅汪运干",
            "content": "人生自古悲别离，别离今日何足悲。\r\n试问今日行者谁，鄞江名族真男儿。\r\n虬须燕颔躯十围，凛凛端有熊豹姿。\r\n毅然刚立不怒威，笑视鼠辈何脂韦。\r\n州县小试囊中锥，政绩今在众口碑。\r\n姓名通籍黄金闺，便汎王俭红莲池。\r\n平时幕府多素尸，坐縻公粟遨以嬉。\r\n只今方当多事时，正要名士同驱驰。\r\n森森百万虎与貔，荷戈分驻淮东西。\r\n两淮千里双使麾，幕中僚吏皆擢犀。\r\n惟公婉画明蓍龟，辩如悬河不可堤。\r\n胸中武库深难窥，决策固有堂上奇。\r\n朔风吹空黄草齐，正恐秋高胡马肥。\r\n万人相顾目睽睽，见公此去多腹非。\r\n公独襆被行不疑，单车西去征马嘶。\r\n平生气概冲虹霓，恨无尺箠笞羌夷。\r\n方今天相中兴期，黠虏戴头来边陲。\r\n愿公速蹈功名机，匈奴不灭何家为。\r\n出门千里何足辞，但愿满引金屈卮。"
        },
        {
            "title": "次韵十诗·读香山诗",
            "content": "诗到香山不计篇，想逢佳处辄欣然。\r\n明知无子可传业，每遇为文自入编。\r\n举世慕名多讽诵，惟公著句得纯全。\r\n胸中相似诗方似，一等不为名利牵。"
        },
        {
            "title": "背水阵诗",
            "content": "十里当勍敌，临机事寖危。\r\n萆山兵已遣，背水阵尤奇。\r\n前泽书诚有，行权我独知。\r\n正须投死地，何用恤群疑。\r\n拔帜终如约，传餐亦应期。\r\n孙吴非纸上，方略要从宜。"
        },
        {
            "title": "次仲舅韵寄拙庵",
            "content": "涵秋古涧落珠旒，几欲相将作胜游。\r\n芒屩未穿心已懒，不如莫莫且休休。"
        },
        {
            "title": "倅厅云水亭",
            "content": "山绕澄江江绕城，水云径接海冥冥。\r\n万家曲折在吾目，一郡登临属此亭。\r\n今日诗题随处有，几番醉眼望中醒。\r\n风流郑老知何在，回首苍茫凫屿青。"
        },
        {
            "title": "入雁山过双峰",
            "content": "眼前未见古龙湫，望望前山景自幽。\r\n红日一门千嶂晓，翠峰双耸半空秋。\r\n风高落木无边下，气劲閒云逐处收。\r\n要识雁山真面目，直须霜后一来游。"
        },
        {
            "title": "山阴道中",
            "content": "捲上疎帘莫放垂，迎眸景色自淋漓。\r\n有云更觉千山秀，不雨争知万壑奇。\r\n古道经行尽遗迹，群贤风度想当时。\r\n奚囊莫怪新篇少，应接山川不暇诗。"
        },
        {
            "title": "茅夫人挽词",
            "content": "清心玉映许谁同，更有飘飘林下风。\r\n政尔高情协宗老，故宜嘉遯乐庞公。\r\n远谋蚤识身为重，晚境还知性亦空。\r\n已拟张林碑妇德，合归彤史巨编中。"
        },
        {
            "title": "侍仲舅同诸表游山",
            "content": "来游大梅山，涉山知几重。\r\n平行千仞冈，俯瞰他山峰。\r\n一步一步高，势欲凌虚空。\r\n左顾九地底，楼台鸣鼓钟。\r\n蓬莱反在下，直恐船引风。\r\n又疑海水竭，洞见冯夷宫。\r\n行行愈就顺，故步寻苔封。\r\n十年旧主人，相对如梦中。\r\n清谈虚阁上，坐到夕阳舂。\r\n年来颇畏影，掣身慕冥鸿。\r\n入山非不深，犹有行人踪。\r\n安得更深居，尚友荷衣翁。\r\n未问梅子熟，宁能噉青松。\r\n庶几过吾心，余生得从容。"
        },
        {
            "title": "题尤延之给事所藏葛仙翁徙居图",
            "content": "莫言家具少于车，药裹衣囊自有余。\r\n老妇亲携三稚子，仙翁独玩一篇书。\r\n羊牛相与趋新筑，鸡犬无因恋故庐。\r\n到处山头有丹井，不知如此几迁居。"
        },
        {
            "title": "送姜子谦丞於潜",
            "content": "处则有超莲，出则将哦松。\r\n眉宇无一尘，出处皆雍容。\r\n君看妙莲华，本出汙泥中。\r\n两松痛埽溉，下有簿书丛。\r\n汙洁无二致，喧寂本亦同。\r\n於潜今畿邑，蜀道万里通。\r\n至今存古意，民风尚醇醲。\r\n一邑既当问，尤宜抚疲癃。\r\n蓝田文最高，后学仰韩公。\r\n彼言盖有激，昧者但称工。\r\n成案漫不省，丞载岂真聋。\r\n姜氏太岳后，夷门慕家风。\r\n教子延名师，列碑多儒宗。\r\n宫庠既周荒，书称庆所钟。\r\n换桂双枝秀，益见笔研功。\r\n后生日加勉，衣钵传无穷。\r\n君才有余刃，壮行气方充。\r\n功名此椎轮，劲翮看摩空。\r\n我归幸同社，棋酒时相从。\r\n尊前不忍别，吟愁夕阳春。\r\n我家老扬州，五纪有遗踪。\r\n向来耕织图，为烦访溪翁。"
        },
        {
            "title": "齐安郡夫人金氏挽词",
            "content": "五子俱英发，尤知仲氏贤。\r\n勤明真世济，廉俭信家传。\r\n别乘径为郡，高城欲捍边。\r\n版舆俄弃养，事业待他年。"
        },
        {
            "title": "又次郑性之悬尉韵",
            "content": "爰居集鲁要先知，飞雪侵春久已疑。\r\n惭愧风师幸安静，敢将虎口斗龙痴。"
        },
        {
            "title": "过从子泽家",
            "content": "楚楚初篁脱绿苞，城居约略似荒郊。\r\n土膏更得春风力，直引蔷薇上竹梢。"
        },
        {
            "title": "范叔刚舍人示文正公象笏",
            "content": "千载威名文正公，忽瞻遗笏照双瞳。\r\n敢从象齿窥清裁，屡批龙鳞奋大忠。\r\n秉立定知端若植，至今犹想气如虹。\r\n舍人接武登廊庙，宜宝甘棠振祖风。"
        },
        {
            "title": "游大梅山梅仙岩",
            "content": "为忆西京梅子真，人言羽化匪沉沦。\r\n海濒古嶴已无迹，山外高峰宁有神。\r\n鲠论至今光汉传，清风犹足盪秋旻。\r\n何须更说神仙事，终老市门良可人。"
        },
        {
            "title": "吴待制挽词",
            "content": "东甬与宾兴，文闱赖主盟。\r\n菲葑无下体，衣钵有门生。\r\n剑佩今何处，樽罍空复情。\r\n自慙无报所，老泪为君倾。"
        },
        {
            "title": "送元声弟赴水阳监镇",
            "content": "吾翁积德厚，九子官其六。\r\n不幸失三人。孤嫠纷在目。\r\n三弟尚白丁，升沉犹未卜。\r\n吾人扶门户，参立如鼎足。\r\n脱死忧患余，偏亲须水菽。\r\n阿连先著鞭，去去长江曲。\r\n弱冠承赏延，十载荷衣绿。\r\n閒关困家食，才就五斗粟。\r\n要知官无卑，豪发当畏肃。\r\n督耕两大圩，受输十万斛。\r\n处之诚未易，勉旃直自勗。\r\n执别动万感，酌酒再三祝。\r\n吾子素解事，涉世要未熟。\r\n意行须揆理，言轻恐招辱。\r\n王事究一心，言玷复三复。\r\n细行累大德，阴财损阳禄。\r\n岂惟赠尔言，余亦每自恧。\r\n公余稍有暇，更取故书读。\r\n行矣更自爱，家声要人续。"
        },
        {
            "title": "游径山",
            "content": "起看海日晓团团，更挹神灯照夜阑。\r\n百万杉松双径杳，三千楼阁五峰寒。\r\n蛰龙何在渺难问，古井丁今竟不眢。\r\n但觅灵泉归洗眼，谁能故把细书看。"
        },
        {
            "title": "赠于湖刘相士",
            "content": "自笑今年卦气阑，壮心销尽鬓毛残。\r\n明知七十无多子，只问何时可挂冠。"
        },
        {
            "title": "题太乙宫林山赠易高士",
            "content": "易居求赋武林山，日困尘劳无暂閒。\r\n我求挂冠欲归去，念此诗债须当还。\r\n武林山出武林水，灵隐后山无乃是。\r\n此山亦复用此名，细考其来真有以。\r\n天目两乳到钱塘，一山环湖万龙翔。\r\n扶舆磅礴拥王气，皇居壮丽环宫墙。\r\n湖阴一峰如怒猊，势临城北尤瑰奇。\r\n吴越大作缁黄庐，为穿百井以厌之。\r\n从来有龙必有珠，此虽培塿千山余。\r\n中兴南渡为行都，崇列原庙太乙庐。\r\n曾因祀事来登眺，闤闠尘中有闤峤。\r\n薰风时来洗袢暑，绿树阴阴隐残照。\r\n我得暂来犹醒心，羡君清福住年深。\r\n长安信美非吾土，倦翼惟思归故林。"
        },
        {
            "title": "樊运使挽词",
            "content": "科目公余事，南宫第一人。\r\n七闽新使节，三署旧儒臣。\r\n倦拜方辞馈，哀良莫赎身。\r\n家声知有继，仙桂两枝春。"
        },
        {
            "title": "送朱叔止守南剑",
            "content": "下水上山腰带州，人家无数起危楼。\r\n遨头不用喧箫鼓，只把清诗纪胜游。"
        },
        {
            "title": "陈文懿公挽词",
            "content": "文最宜为皓，尤能简上心。\r\n周旋銮掖久，惆怅玉堂深。\r\n去国身仍远，还朝病已侵。\r\n三山风引去，云海竟沉沉。"
        },
        {
            "title": "送制帅林和叔归",
            "content": "使君一何清，鹤骨天与瘦。\r\n少年场屋声，六艺饱芳漱。\r\n一行起作吏，所立已不苟。\r\n立朝凛大节，论事几及霤。\r\n发言必体国，平正无矫揉。\r\n藜藿为不採，风采照宇宙。\r\n出入有本末，眼见凡三就。\r\n来不为苟合，荐召乃结绶。\r\n去亦不好高，三宿徐出昼。\r\n天宫岂不贵，陈义坚素守。\r\n赣州尝报政，复来守鄞鄮。\r\n不求赫赫名，实出龚黄右。\r\n情伪千万端，到眼辄空透。\r\n抚民过婴儿，闾里息争斗。\r\n奸胥及强梗，时用霹雳手。\r\n人诵南山判，情通理亦究。\r\n六邑俱帖静，称赞不容口。\r\n律身至严冷，无能掣吾肘。\r\n吏事精且勤，呼烛侵夜漏。\r\n公退入家塾，诸孙后来秀。\r\n吏卒不识面，洛诵出窗牖。\r\n几年南塘路，来往困僵仆。\r\n一朝平似掌，行歌纷老幼。\r\n公心信如水，古井波不皱。\r\n荣观处超然，轩冕亦何有。\r\n翩翩欲赋归，排云屡腾奏。\r\n庙论终不许，斯民方借寇。\r\n上心重闵劳，祠官向庐阜。\r\n阖境极攀恋，人人怀杜母。\r\n君看卧辙人，谁能使奔走。\r\n挽须不得留，百拜愿公寿。\r\n老我幸同朝，倾盖已如旧。\r\n联事东西省，交情久益厚。\r\n我归公亦来，门户托云覆。\r\n黄堂间参语，惟我牲与舅。\r\n扬旌鸣鼓吹，贲此蓬荜陋。\r\n清谈不及私，翁归况不受。\r\n义命孰不知，践履或差缪。\r\n惟公见善明，力行真耐久。\r\n有时相与言，心同兰其臭。\r\n掺祛宁忍别，追送列觞豆。\r\n公虽不好饮，勉为引醇酎。\r\n公去我亦隐，菽水翻彩袖。\r\n花溪渺何许，望望几双堠。\r\n千里共月明，怀人重搔首。\r\n惟应折梅花，临风为三嗅。"
        },
        {
            "title": "石门洞",
            "content": "扁舟百里莲城回，青山中断立两崖。\r\n清都虎豹隐不见，但见阊阖排云开。\r\n峰回失喜大飞瀑，声震万壑惊春雷。\r\n掀髯目极九霄外，玉虹千丈飞空来。\r\n一冬青女靳天雪，不知聚此山之隈。\r\n传闻神龙卧其上，宝藏击碎真琼瑰。\r\n胸中先自无尘埃，到此更觉心崔嵬。\r\n天风为我噀空翠，春水泻入骚人怀。\r\n谪仙曾来写胜句，刘郎又为开天台。\r\n我惭笔无挽牛力，醉墨满壁谁为裁。\r\n或言龙湫更奇绝，雁山高处深云埋。\r\n我方携筇往寻访，未知比此何如哉！"
        },
        {
            "title": "赵县丞挽词",
            "content": "玉立佳公子，哦松始戍瓜。\r\n拳拳饬边琐，寸寸画江沙。\r\n慷慨志忧国，清修僧在家。\r\n送行诗尚湿，身世遽空华。"
        },
        {
            "title": "卢夫人挽词",
            "content": "名族著岗头，幽闺女教修。\r\n良人惊梦蝶，众子慕桑鸠。\r\n物化了难问，壶彜谁为牧。\r\n于公有佳兆，衮衮看公侯。"
        },
        {
            "title": "过苏谿",
            "content": "处处谿环舍，家家石累墙。\r\n有时逢老稚，无事只耕桑。\r\n野色撩诗思，村醪引醉乡。\r\n山川已如许，急雨更斜阳。"
        },
        {
            "title": "臧温叟挽词",
            "content": "白首行逾恭，乡评敬此翁。\r\n心开上池水，气袭舞雩风。\r\n礼貌诸公厚，声华一瞬空。\r\n臧孙知有后，三世著阴功。"
        },
        {
            "title": "王大卿挽词",
            "content": "麾节东南半，澄清冠一时。\r\n权舆周翰传，顶踵阜陵知。\r\n自谓二宜去，人称三不欺。\r\n卷怀终未尽，流庆称家儿。"
        },
        {
            "title": "曹工部挽词",
            "content": "箕颍文章士，仪同社稷功。\r\n惟公承庆裔，有意振家风。\r\n祠禄真崇道，郎潜叹老冯。\r\n伤心循吏手，齎志九原中。"
        },
        {
            "title": "灵芝寺",
            "content": "送客灵芝寺，恁阑山有无。\r\n自从朝北阙，始得见西湖。\r\n烟外移轻桨，波间浴野凫。\r\n清寒不可驻，回首又神都。"
        },
        {
            "title": "以十月桃杂松竹置瓶中草药照以镜屏用潚韵",
            "content": "中有桃源天地宽，杳然溪照武陵寒。\r\n莫言洞府无由入，试向桃看背后看。"
        },
        {
            "title": "次韵雷知院观音诗因叙家中铜像之详",
            "content": "鼻祖家住江东边，推择为吏心静渊。\r\n朝朝趋邑过圮上，时见暗碛光煜然。\r\n平时奉佛心至谨，建立塔庙崇诸天。\r\n试令便介识所在，退公始得来其前。\r\n挥鉏去沙若有物，微见铜像伤其颠。\r\n须臾众覩全体见，端严相好巧且坚。\r\n迎归供养备精洁，我家旧物犹青毡。\r\n铢衣飘摇俱梵相，珠缨垂袅穿淮蠙。\r\n虽非丈六黄金身，他处像设无能先。\r\n不知何人妙陶冶，底用五色增华妍。\r\n自兹累叶永为宝，如以衣钵更相传。\r\n是时承平最盛际，正是景德咸平间。\r\n画工难貌天入妙，劫风不动神光圆。\r\n益知佛教来已远，遍满震旦尊金仙。\r\n慈悲无量应成祷，影响若与人周旋。\r\n耳则闻音目可观，此有妙理谁能诠。\r\n宝光燄燄拥身后，贝花叶叶俱成全。\r\n顶戴天冠工莫及，中有一佛立不偏。\r\n有孙是为乡先生，决科衣冠遂蝉联。\r\n大父持丧久庐墓，曾以此事形碑镌。\r\n起身月卿出为君，殿上寤主以一言。\r\n易守乡邦凡五年，宠光赫奕当政宣。\r\n移至湖心值兵燬，精庐灰灭因亡焉。\r\n初闻诸父话遗迹，兴叹欲见无因缘。\r\n扬州伯父初赋归，慨念孝感如参骞。\r\n零丁以十万钱，里巷响应庆愈绵。\r\n木要先为小台殿，居以古像□□旃。\r\n后人事之加笃敬，日袅香篆长蜿蜒。\r\n衰宗幸有此奇特，信知福利非唐捐。\r\n安得东归奉香火，晏坐终老甘三椽。"
        },
        {
            "title": "寒食",
            "content": "辅政无功日歉然，佳时攽赉屡传宣。\r\n已蒙授粲仍分茗，既荷贻牟更击鲜。\r\n酒号流香盛宝榼，烛然新火散青烟。\r\n孙儿不识君恩重，但觅东宫则剧钱。"
        },
        {
            "title": "余给事挽词",
            "content": "乌府仍螭陛，银台更掖垣。\r\n事几无弗论，外似不能言。\r\n厚德镇浮薄，平心剸剧烦。\r\n用才殊未尽，无地可招魂。"
        },
        {
            "title": "鹿夫人挽词",
            "content": "庆霈疏封日，姑慈不忍违。\r\n人方侈君赐，我独避恩辉。\r\n孝笃神应劳，风高家愈肥。\r\n新传快女婿，亦复挂冠归。"
        },
        {
            "title": "从子渢送梅枝戏作",
            "content": "向来地暖见东嘉，带叶红梅殿岁华。\r\n不似青春三月暮，南枝梅子北枝花。"
        },
        {
            "title": "送林子方吏部将漕江东",
            "content": "自说嵇康七不堪，上教持节向江南。\r\n江南父老应相贺，见说清明似晦庵。"
        },
        {
            "title": "赋扬州伯父海桧",
            "content": "潜虬拔地径矢矫，腾拿势出青云表。\r\n为谁犹向此中蟠，坐阅春秋昏复晓。\r\n团团高盖月轮平。矗矗苍丛众星小。\r\n枯槎当面结生香，外有霜皮细匀绕。\r\n乃知造化有神巧，散作樛枝穷树杪。\r\n虽非直干栋梁材，怪怪奇奇乐幽窈。\r\n独秀海山临浩漾，骇浪翻空云缥缈。\r\n茁芽自有甘露滋，弄影几经霜月皎。\r\n峥嵘老气本天然，后生矫揉何时了。\r\n我家扬州真好事，买归但觉千金少。\r\n夜半有力欲负之，护持和璧终归赵。\r\n从来写照无髣髴，画师欲快毫端扫。\r\n解衣盘礴意惨澹，卷起生绡色徒愀。\r\n我来青边立寒峭，自怜气与秋天杳。\r\n倚筇一笑宾亦欢，开尊相与倾清醥。\r\n谓当好此如好贤，为君三复缁衣篇。\r\n时时来前看不足，终待结屋平湖边。"
        },
        {
            "title": "戏来戎蔡簇成芍药",
            "content": "回首向来婪尾春，横风吹尽已成尘。\r\n戎葵簇就谁尝巧，红药当前太逼真。\r\n观洧赠人迷冶子，翻阶得句误词臣。\r\n园丁妙手有如许，犹胜堕园剪彩人。"
        },
        {
            "title": "小溪道中",
            "content": "簇簇苍山隐夕晖，遥看野雁著行归。\r\n久之不动方知是，一搭碎云寒不飞。"
        },
        {
            "title": "谢潘端叔惠红梅",
            "content": "黄姑曾为点冰肌，亦有缁尘染素衣。\r\n何似烟脂天赐与，暗香犹在是耶非。"
        },
        {
            "title": "灵峰",
            "content": "老筇扶我转林丘，直到僧房最上头。\r\n地拥双峰遮胜境，天分半石閟灵湫。\r\n空中大士澹相对，山罅清泉空自流。\r\n人谓石崖宜置我，不知来此有缘不。"
        },
        {
            "title": "题孙谷桥墦间图",
            "content": "因知义利本殊途，莫笑墦间乞祭徒。\r\n正使往来多显者，此中万要著工夫。"
        },
        {
            "title": "即事",
            "content": "雨外山光淡，烟中草色鲜。\r\n断桥依古岸，流水自斜川。\r\n紫椹余桑表，青藤绕树颠。\r\n人情兼物态，只合付天然。"
        },
        {
            "title": "元日",
            "content": "岁当庚午旦庚寅，最喜明朝遇上辛。\r\n五福来临吴越分，更欣三日即攽春。"
        },
        {
            "title": "赠蜀二史",
            "content": "老我桂冠慙复弹，羡君登第遽休官。\r\n幸哉有子事尤美，专以为亲人更难。\r\n旧说三贤皆特操，今看二士倍荣观。\r\n同归犹及襄阳老，一舸清风廿四滩。"
        },
        {
            "title": "游白石岩",
            "content": "我游仙都观独峰，辙迹虽在车不通。\r\n鼎湖望极几怊怅，怅无羽翮凌天风。\r\n兹来乐成望白石，玉甑突兀摩苍穹。\r\n人言真人老聘裔，凿开洞府遗仙踪。\r\n无人共登青云梯，跻攀伴我惟枯筇。\r\n萦回约略三十里，踏遍万叠高巃嵸。\r\n断崖泠泠落残雨，双石凛凛亭孤松。\r\n却从山椒下谷口，石栏屈曲遮碧棕。\r\n颇疑山高气凝凛，古来积雪今未融。\r\n是谁玉斧妙鑴斲，仙洞双闢惊神工。\r\n岩深白日尚幽閟，别有石窍开天聪。\r\n传闻峰头貯清泚，苔罅涓滴声冬珑。\r\n奋身更与上虚阁，海山错立烟濛濛。\r\n脚底千山行伏龙，手挥五弦俯冥鸿。\r\n霜林摇落当玄冬，长啸一览万象空。\r\n解衣寄宿旦过寮，魂梦亦堕冰壶中。\r\n晓看日出沧海东，蜡炬百万烧天红。\r\n眼高不数雁荡雄，行田下笑康乐公。\r\n未能辟谷追仙翁，颇亦有意栖琳宫。\r\n三山不觉去人远，安期羡门宜相从。\r\n骖鸾驾鹤太多事，但欲御气游无穷。"
        },
        {
            "title": "安恭皇后挽词",
            "content": "天作周文合，褘褕礼可观。\r\n屡陪金辇幸，几奉玉卮欢。\r\n吴女簪新柰，梁房掩旧兰。\r\n春深蚕事起，谁复上桑坛。"
        },
        {
            "title": "沈朝奉挽词",
            "content": "相业富青箱，丁年稔义方。\r\n生儿有如此，与世遂相忘。\r\n终老三牲养，凌晨一炷香。\r\n浮休了无恨，流庆尚深长。"
        },
        {
            "title": "又次王恭叔韵",
            "content": "仲冬方寒荔挺出，仲夏方炎靡草死。\r\n若将朝菌比大椿，相去何啻千万里。\r\n金芝仙草不可见，长生之草畧相似。\r\n少时曾识青青色，今日得之乃真是。\r\n天工矜悯轻丧生，故出珍苗普相示。\r\n若言神仙可学致，自是未得养生理。"
        },
        {
            "title": "闾丘医视脉曰老人之脉如小春有感",
            "content": "老去光阴似小春，如何比得少年人。\r\n君看桃李秋风后，纵有花开不是真。"
        },
        {
            "title": "题陆放翁诗卷",
            "content": "妙画初惊渴骥奔，新诗熟读叹微言。\r\n四明知我岂相属，一水思君谁与论。\r\n茶灶笔床怀甫里，青鞋布袜想云门。\r\n何当一棹访深雪，夜语同倾老瓦盆。"
        },
        {
            "title": "谢潘端叔惠红梅",
            "content": "花品无庸定等差，国香国色属吾家。\r\n海棠正自慙粗俗，莫问漫山桃李花。"
        },
        {
            "title": "次韵李孟达使君与林雪巢子季武诗",
            "content": "古梅巨石瞰清池，觞咏曾陪老启期。\r\n别我遂成千古恨，传家空有一编诗。\r\n使君尚尔悲陈迹，处士惜非同此时。\r\n若使南楼与清赏，胡床应奉庾元规。"
        },
        {
            "title": "余丐郡得婺以诗相迎次韵",
            "content": "风际端宜鷁退飞，青云高处有危机。\r\n屡遮西日成何事，几向东风咏式微。\r\n塞马云何真是福，鲈鱼正不为知几。\r\n休论五马人生贵，且奉潘舆得赋归。"
        },
        {
            "title": "题赵睎远二画",
            "content": "藻翻数尾已如生，妙绝鱼儿作队行。\r\n不是深知濠上趣，未应笔底得纵横。"
        },
        {
            "title": "次韵四绝·山亭纳凉",
            "content": "不嫌西照与朝曦，城郭谁知住翠微。\r\n天幸外门才咫尺，欲陪杖屦夜忘归。"
        },
        {
            "title": "次韵十诗·见客",
            "content": "车辙长多长者临，相过肯笑席门深。\r\n寒暄固有三分话，臭味还倾一寸心。\r\n客至自应闲不厌，年来寖觉老难禁。\r\n应酬既了无余事，面壁何妨学少林。"
        },
        {
            "title": "孺人钱氏挽词",
            "content": "家世戟如林，来嫔蔼德音。\r\n功容俱可度，疾疹遽相侵。\r\n已矣空苹涧，谁欤助藁砧。\r\n佳儿随玉折，尤切悼亡心。"
        },
        {
            "title": "次韵十诗",
            "content": "秋来病体费支吾，深闭柴门卧草庐。\r\n药裹多寻医者问，酒樽寖与故人疏。\r\n时须勉强陪来客，未免辛勤答远书。\r\n此外儒生真气习，简编犹欲趁三余。"
        },
        {
            "title": "淯月下鼓琴用淳韵",
            "content": "老穉团栾鲤在庭，言姬为鼓玉琴声。\r\n起来同作悲风曲，倍觉先秋月影清。"
        },
        {
            "title": "贡闱对砚盘发叹",
            "content": "老去未忘黄与朱，琢成三砚乐閒居。\r\n岂能更作诸生业，但欲频看后世书。\r\n视草北门才已尽，持衡南省计尤疏。\r\n便须再挂衣冠去，约汝同归故草庐。"
        },
        {
            "title": "书吴梦予古乐府后",
            "content": "古来乐府近来无，笔力如君却有余。\r\n日恐遗音亡正始，喜闻新作过黄初。\r\n不夸艺苑徒工瑟，应免侯门久曳裾。\r\n更向江西诗窟去，他年时寄一行书。"
        },
        {
            "title": "题汪季路尚书所藏米元晖蒋山出云",
            "content": "龙盘往昔名钟山，云起从龙意自闲。\r\n肤雨须臾成戴帽，坐看膏雨满人间。"
        },
        {
            "title": "赵路铃挽词",
            "content": "诸父论交久，忘年许与盟。\r\n登山陪蹑屐，泛月共飞觥。\r\n来往开三径，安闲羡一生。\r\n山深凄薤露，愁忆醉歌声。"
        },
        {
            "title": "送赵子固吏部帅合肥",
            "content": "少年文价重神京，游宦还闻政有声。\r\n南省但推韩吏部，北方犹问赵先生。\r\n人传殿上三千牍，上喜胸中十万兵。\r\n暂辍望郎分帅阃，淮南草木更知名。"
        },
        {
            "title": "送赵子固吏部帅合肥",
            "content": "老韩同传我多慙，意气相倾自不凡。\r\n忧患饱更俱白发，班行独立见青山。\r\n羡君真有虎头相，顾我方为马口衔。\r\n同舍几何俄话别，可堪目力送风帆。"
        },
        {
            "title": "姜总管挽词",
            "content": "及见开元盛，曾闻正始音。\r\n雕虫徒壮岁，冠鹖岂初心。\r\n论事风生席，疏恩带锡金。\r\n精神空满腹，愁绝病沈沈。"
        },
        {
            "title": "送刘德修少卿潼川漕",
            "content": "清朝重争臣，选取妙一世。\r\n矫矫刘御史，一鹗胜百鸷。\r\n顾瞻最有力，步武亦严毅。\r\n一生忧国心，千古敢言气。\r\n气足充所学，文能行其意。\r\n遇事辄奋发，触邪无顾忌。\r\n乘骢行且止，敛手已知避。\r\n但思补衮阙，何暇为身计。\r\n独立当雷霆，三进气弥厉。\r\n去鲁固迟迟，出书岂濡滞。\r\n上终行其言，群贤争挽致。\r\n将输向潼川，寓直尚中秘。\r\n风裁仰清峻，进退审难易。\r\n伊昔联周行，睽违十余岁。\r\n来为同舍郎，愈笃金兰契。\r\n洗眼看腾上，宁知揽征袂。\r\n抗章叹高绝，勇退尤知愧。\r\n去勿穷日力，予环日月冀。\r\n承君送道乡，硬语吁可畏。\r\n毋以此自满，当为不止是。\r\n临别提斯言，少尽交朋谊。\r\n万里苟同心，吴蜀安有异。"
        },
        {
            "title": "送从弟叔韶尉东阳",
            "content": "阿连少也爽，孤立生气燄。\r\n壮年淬词锋，倾心事铅椠。\r\n胶庠困虀盐，世科终稳占。\r\n再兴连桂堂，尔祖真不忝。\r\n况将尉东白，士友尚歆艳。\r\n惟我爱子深，老矣犹不厌。\r\n固知为子喜，颇亦动吾念。\r\n赠子当以言，苦口当针砭。\r\n此邑子旧游，历历数行店。\r\n棠阴见郎君，遗老喜窥觇。\r\n其民最服义，情伪靡容掩。\r\n莫恃采棒威，要使慕巾垫。\r\n子文多立就，词采更华赡。\r\n吾闻恃俊者，塞门关反坫。\r\n前贤最加谨，临用更重捡。\r\n他时可待取，天庭得锦掞。\r\n吾家有素风，耳目久濡染。\r\n毋庸慕豪举，助廉先以俭。\r\n湎酒更宜戒，平地有深堑。\r\n酣畅当有时，勿习杯潋滟。\r\n持论毋过高，斯言却防玷。\r\n立节毋务奇，躐等恐成僭。\r\n外物思过分，检身但多欠。\r\n勿嫌一尉卑，封清尚为傔。\r\n仕途固险巇，大要进以渐。\r\n不须苦求知，真知奏应剡。\r\n向来湖海豪，四十可收敛。\r\n宁为处囊锥，莫作露刃剑。\r\n匆匆掺祛别，鱼鲜酒方酽。\r\n刮目待子归，罔俾吾言验。"
        },
        {
            "title": "刘寺即事",
            "content": "飞泉何事仰空流，无数明珠散不收。\r\n注辇昔时曾撒殿，至今抛掷未曾休。"
        },
        {
            "title": "戴迪功挽词",
            "content": "好学数仍奇，躬行家遂肥。\r\n时将诗自乐，晚悟世俱非。\r\n教子惟黄卷，高门看绿衣。\r\n阿连悲未泯，无泪为君挥。"
        },
        {
            "title": "玉版鮓次陆子元郎中韵",
            "content": "鲟黄不减鲸与鱣，逆风鼓鬣喷腥涎。\r\n渔人不顾浪如山，谈笑坐致扁舟前。\r\n一钩香饵不得去，何用大网相萦缠。\r\n挥刀纷纭脔肉骨，巨口噞喁诚可怜。\r\n珍鮓万瓮不论钱，头颅万里頳行肩。\r\n星朗日参玉版禅，颇厌蔬食供盘筵。\r\n尚书亲作孟宗寄，坐觉匕箸生春妍。\r\n却笑多事张茂先，光怪异说空千年。"
        },
        {
            "title": "洛社老僧听琴",
            "content": "宴坐萧斋不作劳，谓予何事走蓬蒿。\r\n从容试问今年几，手植黄杨三丈高。"
        },
        {
            "title": "哭王知几墓",
            "content": "知几少也爽，万事笑谈了。\r\n自谓颇寡合，见我辄倾倒。\r\n百年能几见，一别迹如扫。\r\n父子俱埋璧，乌乎何其早。\r\n向来论文酒，和泪倾宿草。\r\n此意谁复知，寤叹令人老。"
        },
        {
            "title": "送李伯和吏部提举浙东伯珍寺丞将漕夔门",
            "content": "奕奕君家好弟兄，皇华交映棣华明。\r\n几年并列金闺彦，同日俱持玉节行。\r\n万里往临夔子国，一江先到越王城。\r\n会闻归取青毡旧，都似当年老贰卿。"
        },
        {
            "title": "题天竺珪老复庵",
            "content": "路从天竺更微南，衲子邀余过复庵。\r\n八法照人瞻睿藻，一峰当户拥晴岚。\r\n奇爻初动玩羲画，万物竝观师老聃。\r\n六用不成均此理，楞严容我为同参。"
        },
        {
            "title": "送元积弟赴永嘉酒官",
            "content": "我家清白世相传，工部真清更有年。\r\n百口未曾营活计，一生惟喜种心田。\r\n吾方奉母耕绵上，子更移封向酒泉。\r\n兄弟凋零期自勉，只将家训作青毡。"
        },
        {
            "title": "上史太傅",
            "content": "一坡烟水绿湾环，竹树楼台缥缈间。\r\n但说一丘藏曲折，谁知更有四明山。"
        },
        {
            "title": "游龙瑞宫",
            "content": "隔山望危石，老面凛如铁。\r\n路回两屏开，见此高嵽嵲。\r\n伟哉名公卿，峩冠会朝列。\r\n又如鼓迅霆，玄云助击烈。\r\n痴阴不作雨，空翠袭冰雪。\r\n野水不知源，绕径几万折。\r\n子长直爱奇，万里探禹穴。\r\n我家甬水东，扁舟轻入越。\r\n窃此半日闲，到处辄清绝。\r\n传闻古洞天，琼台照金阙。\r\n神仙杳难问，一笑山石裂。\r\n相逢客路中，翻手数年别。\r\n胜地更跻攀，莫厌屐齿折。"
        },
        {
            "title": "送汪庄仲赴江东仓幕强仲荆门签判",
            "content": "蚤岁过秋浦，贪程不入关。\r\n君今参俭幕，时得上齐山。\r\n肤使资关决，贤侯伴宴閒。\r\n好音频寄我，赖此一开颜。"
        },
        {
            "title": "题少潜兄得闲",
            "content": "亭下水吞空，轻舟处处通。\r\n闲情谁得似，逸兴更何穷。\r\n诗社率相过，醉乡时一中。\r\n我家元不远，只在小桥东。"
        },
        {
            "title": "送从子渊宰浦江",
            "content": "谁云宦路足岖嶔，送子之官独放心。\r\n廉介有余无矫亢，谦恭已甚自崇深。\r\n安舆何用资三釜，庆问时能抵万金。\r\n公退读书三子侍，县斋松竹已成林。"
        },
        {
            "title": "即事",
            "content": "十日阴寒雪不成，腊残春近更霜晴。\r\n深山高卧如春暖，绕鬓飞蚊自在鸣。"
        },
        {
            "title": "次韵四绝·末莉花",
            "content": "江南创见喜孤芳，见说闽花遍海乡。\r\n安得一居香盛处，帐中巧作宝毬妆。"
        },
        {
            "title": "钱清王千里得王大令保母砖刻为赋长句",
            "content": "书家千载称兰亭，兰亭真迹藏昭陵。\r\n只今定本夸第一，贞观临写镌瑶琼。\r\n黄閍冈下得宝墨，古人烧砖坚於石。\r\n大令亲书保母铭，况是当时晋人刻。\r\n砖虽破裂文多全，妙画远过兰亭镌。\r\n其间曲水悲夫字，駸駸欲度骅骝前。\r\n我家阿连缚虎手，更得退堂方外友。\r\n王君系出三槐家，参坐会文真耐久。\r\n田丁初来献小砚，寻见津津若微溜。\r\n细看背刻晋献之，永和仿佛在旁右。\r\n亟访田家叩所从，始知墓崩随意取。\r\n大砖支床得前段，掀倒浮屠全尾首。\r\n字为十行行十二，百十有七二字漏。\r\n交螭方壶不复见，贞石摧藏松亦朽。\r\n我得此碑喜不寐，摩挲三叹叹未有。\r\n兴宁甲子十四周，更阅三年仍乙丑。\r\n若非洞晓未来数，安知八百余年后。\r\n坡翁应未见此志，金蝉之铭何绝类。\r\n又知文章有暗合，智谋所见略相似。\r\n二王遗踪无所遗，谁知地下此段奇。\r\n三君共为成胜事，至宝呈露端有时。\r\n越山盘屈献与羲，付与耳孙世守之。\r\n烦君更为护幽竁，或恐意如犹有如。"
        },
        {
            "title": "周路分挽词",
            "content": "台岭论交契，天街惜别离。\r\n飞书能几到，埋璧遽成悲。\r\n旧识归樵句，愁看结局诗。\r\n紫髯无复梦，空有泪交颐。"
        },
        {
            "title": "顾养直挽词",
            "content": "万顷东湖下，曾门起大家。\r\n子孙昌世业，文字作生涯。\r\n堂后萱犹树，庭中桂欲华。\r\n惜哉时不待，谁忍送悲笳。"
        },
        {
            "title": "杨州琼花",
            "content": "回忆灵根六十年，秋深恨不见芳鲜。\r\n兹从淮上来千里，非比人间聚八仙。\r\n曾有画图称小异，谅应后土爱孤妍。\r\n或言天杖诚虚语，荣悴中分亦偶然。"
        },
        {
            "title": "宿育王山涵秋",
            "content": "清秋来此宿涵秋，雨后山泉自在流。\r\n夜暗寒声锵玉佩，灯明清影粲珠旒。\r\n枕流正自怜孙楚，洗耳何须效许由。\r\n我亦暂来专一壑，倚栏耽玩不知休。"
        },
        {
            "title": "送石应之司户归剡以室迩人远为韵",
            "content": "平生贪贤心，山川恨悠缅。\r\n宁知日相见，怀抱竟不展。\r\n樽酒了无暇，离情果深浅。\r\n室迩犹许疎，况今乃真远。"
        },
        {
            "title": "何司业挽词",
            "content": "肮脏阳司业，作州如理家。\r\n源流知有自，悃愊信无华。\r\n方喜亨途远，俄惊暮景斜。\r\n伤心倾盖旧，何处望东嘉。"
        },
        {
            "title": "又次韵",
            "content": "投老归称前进士，时与田夫相汝尔。\r\n渊明赋归何敢望，曼容自免差可拟。\r\n门前爵罗真可设，老圃灌畦聊自比。\r\n恕斋空洞最相亲，笑谈颇觉清无滓。\r\n时时过我共衔杯，望望不来予为企。\r\n丈夫未遇困泥涂，谁识鸾停兼鹄峙。\r\n方期从容结诗社，相与浮湛向闾里。\r\n一朝别我欲远游，欲入桃源深洞里。\r\n为言半隐欲偕行，二子风流真俪美。\r\n向来早有四方志，行尽东南到边鄙。\r\n只今名利遂两忘，争心无复於朝市。\r\n只有哦诗兴未阑，连得新诗照尘几。\r\n调高韵险不易和，白雪阳春惊俚耳。\r\n年登六十鬓未斑，乘兴一行若可喜。\r\n宗盟莫逆素相忘，并辔笑谈无彼此。\r\n湖海豪气尽收敛，以恕名斋几一唯。\r\n匆匆掺祛不得留，卮酒未乾人欲起。\r\n寄声半隐不容言，空有语离书满纸。\r\n归时赓和必盈箱，写尽山川诗作史。\r\n送子才归深闭门，莫问是非并誉毁。\r\n但期远归亦升堂，西湖仍访老知章。"
        },
        {
            "title": "赵待制挽词",
            "content": "诗近刘宾客，手追欧率更。\r\n双旌古良吏，万卷老书生。\r\n世谛浮云薄，生缘晓梦惊。\r\n吁嗟东向议，何日遂施行。"
        },
        {
            "title": "青林",
            "content": "郡斋偶休沐，驱车出西城。\r\n依依山水佳，萧萧松柏声。\r\n雪余春意动，新绿生坳泓。\r\n行行到青林，老眼增双明。\r\n主人喜客来，倒屣欣逢迎。\r\n幽居迹甚遐，健笔主寺方。\r\n回首几年别，千里摇心旌。\r\n相见又睽隔，此意犹未平。\r\n不如造斋合，四座酒重倾。\r\n风流陶鼓泽，肮脏阮步兵。\r\n看剑引三尺，论文驱六丁。\r\n绿野秀横槛，山寺傍连甍。\r\n石罅幽泉溢，脚底轻云生。\r\n诗盟添予会，弈道从君争。\r\n哦诗谷禽应，列炬林鸦惊。\r\n清欢未云足，累句忽已成。\r\n环坐粲十眉，举酒酬三英。\r\n满壁洒醉墨，归梦含余清。\r\n我方愧此集，君欲寻前盟。\r\n吏鞅方缚我，秋风为君行。"
        },
        {
            "title": "送朱季公守封川",
            "content": "桐乡汉有大司农，封守今推陈秀公。\r\n君向邦人著遗爱，近追相业远家风。"
        },
        {
            "title": "金蹄",
            "content": "金蹄垂耳小韩卢，饰以重鐶驯可呼。\r\n谁击冬青碧阴下，恍然如见击梧图。"
        },
        {
            "title": "谢潘端叔惠红梅",
            "content": "梅花几种尽相闻，老矣才欣见此君。\r\n相与对花文字饮，绝胜歌舞醉红裙。"
        },
        {
            "title": "赠宝藏老道源",
            "content": "骨相昂藏涧底松，平生禅窟尽从容。\r\n几年大隐清晖阁，今日来瞻独秀峰。\r\n打破画瓶无罣碍，大开饭店喜迎逢。\r\n今朝且逐征途去，何日重来听晓钟。"
        },
        {
            "title": "送郑楚客司法之岳阳",
            "content": "先生作赋真八吟，高处独步无古今。\r\n少从三山来四明，一郡士子多青衿。\r\n我尝学事六七载，膏馥沾丐资之深。\r\n窃名文场掌帝制，至今不敢忘指南。\r\n英英二子俱秀爽，遗以一经无籯金。\r\n长公奉母上巴陵，念君远去因论心。\r\n见君诗编笔虽敏，三叹未见朱弦音。\r\n海濒熬波幸解组，未知宦路多岖嶔。\r\n先生赋编更熟读，非止骈俪夸词林。\r\n其中关键妙一世，字字谐协如鸣琴。\r\n谈经况有著述在，持论肯为向与歆。\r\n青箱但能世其业，前蹑隽轨将駸駸。\r\n君家曾无锥可卓，迟次幸此突不黔。\r\n不惟母老身非少，廉介又务循官箴。\r\n量入为出可不谨，斤斤饥食寒有衾。\r\n非求多藏第约己，瓶储纸裹迹可寻。\r\n法曹持平守三尺，平反一笑神所临。\r\n谨毋失己毋失人，同列当和时盍簪。\r\n上官善事免旷职，首上尻高宜致钦。\r\n岳阳楼号天下稀，地坼吴楚连衡郴。\r\n洞庭漫汗天立壁，君山当中出青岑。\r\n向来命名字以楚，宦游直到重湖浔。\r\n登楼谈笑领僚属，风流欣遇贤侯任。\r\n君行应得江山助，新篇寄我毋浮沉。\r\n掺祛欲言不尽意，更取濁酒从君斟。"
        },
        {
            "title": "送朱叔止守南剑",
            "content": "同盟东下或西征，老我惟知管送迎。\r\n只恐政成登省户，未容归骑向西城。"
        },
        {
            "title": "梁仲苍挽词",
            "content": "延赏高三让，殊科擅一鸣。\r\n元宝文未极，长吉记先成。\r\n妙语遗膏馥，玄谈悟死生。\r\n行人痛埋璧，父子若为情。"
        },
        {
            "title": "太令人赵氏挽词",
            "content": "节愍名惊代，浮光孝绝人。\r\n宜生克家子，赖有断机亲。\r\n勉使方张虏，终能不帝秦。\r\n一杯扶上马，孰不为沾巾。"
        },
        {
            "title": "胡监岳挽词",
            "content": "赋就八叉手，文高三折肱。\r\n青衫双鬓雪，黄卷短檠灯。\r\n梦断采芹水，神凄下马陵。\r\n诸郎追五桂，洗眼看飞腾。"
        },
        {
            "title": "中秋次从子涔韵",
            "content": "雨余不见日西沈，将谓中秋又作阴。\r\n佳月忽开千里影，骚人满慰一年心。\r\n扫除宿翳风虽动，滓秽太清云尚深。\r\n坐待寒光谁会此，阿咸为我发微吟。"
        },
        {
            "title": "送朱季公守封川",
            "content": "妙舞清歌有二姝，后堂曾见绣罗襦。\r\n岭南太守风流胜，不用归舟载绿珠。"
        },
        {
            "title": "正月庚申朔",
            "content": "春来节物一番新，今岁仍逢腊里春。\r\n莫讶连宵清不寐，只缘守岁守庚申。"
        },
        {
            "title": "旌表门闾安人陈氏挽词",
            "content": "族姓朱陈盛，夫人事愈明。\r\n老姑俱上寿，难弟各清名。\r\n节行辉丹管，门闾照赤城。\r\n宝邻方有托，何忍送铭旌。"
        },
        {
            "title": "送石应之司户归剡以室迩人远为韵",
            "content": "南明千古秀，庆源久益新。\r\n剡溪照人清，况复屈斯人。\r\n掺祛不容留，椒觞思拜亲。\r\n他年风雪中，扁舟傥知津。"
        },
        {
            "title": "石南康挽词",
            "content": "挺挺石可转，恂恂衣不胜。\r\n平生忧国志，长夜读书灯。\r\n大易窥三古，中庸进百能。\r\n惜哉天不憗，无复见川增。"
        },
        {
            "title": "次韵蒋德言游太白玉几两山",
            "content": "賸欲扶筇随意行，要令心迹得双清。\r\n何时同入翠微去，丈室先参老净名。"
        },
        {
            "title": "张钦州挽词",
            "content": "游宦二毛侵，钦山继郁林。\r\n精神虽满腹，抚字亦劳心。\r\n肤使章交上，雌堂疾遽深。\r\n护丧嗟季子，又复丧清浔。"
        },
        {
            "title": "安行表兄除华文阁直学士奉祠次韵为贺",
            "content": "屡报银台给事中，忽闻唤渡浙江东。\r\n长安幸免手遮日，圆峤莫嗟船引风。\r\n廪继真祠身暂逸，班联内阁眷方隆。\r\n且归同伴适斋老，便看锋车召此翁。"
        },
        {
            "title": "送卫清叔著作提举淮东",
            "content": "虎榜先登到凤池，前良多以十年期。\r\n虽知勇退急流去，壮岁功名会及时。"
        },
        {
            "title": "陈崇道挽词",
            "content": "学造龟山蕴，诗传汝水余。\r\n于公足阴德，陶令竟闲居。\r\n白业追莲社，丹经授寝虚。\r\n平生了无恨，善类勿欷歔。"
        },
        {
            "title": "令人王氏挽词",
            "content": "嫁早仍知孝，夫贤自不贫。\r\n事姑如事母，忧物胜忧身。\r\n凤诰恩荣渥，鸠桑德意均。\r\n孺哀声不绝，泪柏不成春。"
        },
        {
            "title": "恭人强氏挽词",
            "content": "祠部源流远，来嫔曲阜孙。\r\n事夫终妇道，训子大吾门。\r\n颁诰恩光渥，升堂笑语温。\r\n相期送丹旐，马鬣近周原。"
        },
        {
            "title": "送张定叟尚书镇襄阳",
            "content": "公家忠献公，勋名照穹壤。\r\n南轩传圣学，后进斗山仰。\r\n尚书天分高，百间真朗朗。\r\n日坐四益堂，濡染助涵养。\r\n小出辄惊世，发誉自英簜。\r\n两朝倚才刃，三接承睿奖。\r\n堂堂尹京手，风采汉张敞。\r\n九街寝桴鼓，终朝清讼缿。\r\n汙流化清沟，闹市锄巨驵。\r\n铃斋昼无人，士友厚吾浣。\r\n政成化自行，谈笑挥浩穰。\r\n皇家重阃寄，拊髀劳注想。\r\n颇牧起禁中，帝曰汝其往。\r\n人多惜公去，地位切台两。\r\n惟公不择地，引义犹慨慷。\r\n隃度更周询，千里若寻丈。\r\n再拜受临遣，因得进忠谠。\r\n边臣固多事，备御当素讲。\r\n要须久其任，百弊随划磢。\r\n愿假臣岁月，表里如指掌。\r\n人材固不乏，第一戒欺罔。\r\n朴拙胜巧心，好佞宁木强。\r\n愿求忠信士，枉直谨诛赏。\r\n更须宽辔策，奏请应如响。\r\n上问卿何先，安静最为上。\r\n上忧襄汉间，平楚欠遮障。\r\n公因论形势，衮衮到逊抗。\r\n是时晋在洛，武昌势相向。\r\n是为必争地，南北谨堤防。\r\n今虽居上游，事与古殊状。\r\n狂虏纵欲来，无处可传饷。\r\n况今三垂静，皇灵方远畅。\r\n与蜀相掎角，国势自增壮。\r\n尚期效尺寸，才疎意非广。\r\n忠肝气凛凛，秋旻足排荡。\r\n上喜忧顾宽，趣行开玉帐。\r\n捐金示优宠，谕赐烦上相。\r\n惟公最得士，离别俱惘惘。\r\n荐绅纷祖饯，直欲倾家酿。\r\n赋诗写胸臆，一一成技痒。\r\n家声与国事，负荷有余量。\r\n边头十万兵，公临如挟纩。\r\n吾闻胡运穷，君酋欲争长。\r\n不戢将自焚，前辙有狂炀。\r\n当为不可胜，有和谨毋倡。\r\n千载羊叔子，制敌恢天网。\r\n行将友斯人，山川固无恙。\r\n备成抚机动，应烦护诸将。\r\n功高归未晚，会见登弼亮。\r\n他时名父子，继踵凌烟像。"
        },
        {
            "title": "石时亨饱山阁",
            "content": "层层得好山，是处足饱看。\r\n君真乐山者，心地尤平宽。\r\n生长山水县，惯见青巑岏。\r\n筑室欲饫赏，凭虚著危栏。\r\n天亦遂君意，俾君老其间。\r\n场屋早得名，晚始就一官。\r\n官又不得进，甘心乐瓢箪。\r\n官少家食多，知更几暑寒。\r\n朝见山岚高，暮喜山云还。\r\n山气日夕佳，秀色几可餐。\r\n晴雨各变态，雪月更万端。\r\n于山真属餍，清明流肺肝。\r\n膏粱与刍豢，与世殊鹹酸。\r\n久矣谢世纷，屏息专内观。\r\n鬓无一茎白，八十颜如丹。\r\n所得不既多，愈饱天不悭。\r\n此阁本不华，何处无此山。\r\n苟为名利驱，人境无相关。\r\n吾乡山苦远，可望不可攀。\r\n东楼快登眺，耸翠罗烟鬟。\r\n年来勇欲归，匏系未许閒。\r\n君索饱山诗，南明恍在前。\r\n十年两访君，共醉苜蓿盘。\r\n向时多名流，与君平生欢。\r\n只今几人在，一见良独难。\r\n叔度镇金陵，道衡处瀛壖。\r\n旧游如晨星，相望可长叹。\r\n归梦绕故丘，非晚再挂冠。\r\n何当泛剡谿，往从子于盘。"
        },
        {
            "title": "袁通判挽词",
            "content": "盛德不容赞，多言可柰何。\r\n大圭元不琢，古井竟无波。\r\n前辈苦凋谢，后生谁琢磨。\r\n同庚适斋老，托体共山阿。"
        },
        {
            "title": "兰亭别丁杲卿",
            "content": "山阴岩壑妙人寰，十载扁舟空往还。\r\n赞府端能慰牢落，连朝相与上孱颜。\r\n龙盘凤翥无奇画，霞蔚云蒸有旧山。\r\n吊古凄凉更离别，满怀秋思别眉间。"
        },
        {
            "title": "仲舅敷文阁学士汪公挽词",
            "content": "籍甚牢之舅，难追宅相风。\r\n惟公能爱我，独我最知公。\r\n潭府书无继，西州事已空。\r\n形容尽心力，庶或慰幽宫。"
        },
        {
            "title": "清高阁观雪次韵",
            "content": "冲雪上层阁，真成清且高。\r\n主人风节峻，坐客笑谈豪。\r\n泛剡访安道，赋梅思水曹。\r\n好因窗映夜，痛饮读离骚。"
        },
        {
            "title": "送叔韶弟宰华亭",
            "content": "试邑云间事最多，直将心力细礲磨。\r\n固知三泖五茸胜，其柰千疮百孔何。\r\n敏手未须施霹雳，疲民正欲听弦歌。\r\n规橅稳作三年计，徐上青云鬓未皤。"
        },
        {
            "title": "送从子沆宰郧乡",
            "content": "小阮幼种爱，长乃遭百罹。\r\n风木既深痛，棣华更缠悲。\r\n所赖有吾子，独立守家规。\r\n上有门户托，傍有孤与嫠。\r\n忽为麏国行，泝江秋为期。\r\n冬涝与夏涨，汉水足险巇。\r\n掺祛送子去，风帆不可羁。\r\n城中楮为币，邑下尤可知。\r\n定知公事少，不必事作为。\r\n用智正恶凿，大道本自夷。\r\n家无壮子弟，宗族各天涯。\r\n幸有知己人，方且把一麾。\r\n四海皆兄弟，官寮善待之。\r\n眠食谨调摄，家务须自持。\r\n俸薄用宜啬，无使实漏卮。\r\n此别动深念，毋忘故乡思。\r\n一书抵万金，时寄宾鸿归。"
        },
        {
            "title": "喜雨次韵併呈郡守吴居父",
            "content": "洗印日无几，载芟春已祈。\r\n龙神来鄮岭，香炷爇流眉。\r\n自笑受廛许，堪为学稼迟。\r\n洋洋添野水，已足乐吾饥。"
        },
        {
            "title": "题汪季路尚书所藏米元晖湖山瑞雪图",
            "content": "笔力谁能似虎儿，思陵亲为御珍题。\r\n小臣不识湖山好，但欲扁舟泛剡谿。"
        },
        {
            "title": "方运使挽词",
            "content": "圣主一见决，孤忠自致身。\r\n筹边满躯胆，处事掇皮真。\r\n气直老弥壮，言高用未伸。\r\n留屯十二事，公论付淮民。"
        },
        {
            "title": "叶处士画貂蝉喜神见惠",
            "content": "重烦妙手费丹铅，貌出衰容信宛然。\r\n君看头颅已如许，岂堪头上著貂蝉。"
        },
        {
            "title": "谢潘端叔惠红梅",
            "content": "为君手种向南堂，误认昌州移海棠。\r\n元是玉妃生酒晕，帐中仍带返魂香。"
        },
        {
            "title": "樊运使挽词",
            "content": "樊侯勋德佐中兴，百世儿孙尚典刑。\r\n阖境民苏御史雨，列城人仰使君星。\r\n宪台严冷独峩豸，道院清闲谁掣铃。\r\n谣颂洋洋在人耳，不须乐石更刊铭。"
        },
        {
            "title": "南山广莫轩",
            "content": "广莫乘风隘九州，乱山无数点平畴。\r\n一千里外在吾目，三十年来无此游。\r\n地下天高俱历历，鸢飞鱼跃两悠悠。\r\n昌黎费尽南山句，旷望还能似此不。"
        },
        {
            "title": "观文殿学士陈公挽词",
            "content": "几见衣冠伟，终闻羽翼成。\r\n先皇崇旧学，大政任名卿。\r\n神器亲传授，崇朝再太平。\r\n功成身自退，宠利不豪轻。"
        },
        {
            "title": "朱坡史居士挽词",
            "content": "岩邑富人物，才惟史氏多。\r\n流传有丹桂，遗逸叹朱坡。\r\n学饱终难售，诗成只自哦。\r\n空余著书在，令子挹余波。"
        },
        {
            "title": "娄彦发参政寿诗",
            "content": "青宫册宝盛朝章，玉佩珠旒照日光。\r\n储寀久资三善得，生朝相去半旬强。\r\n五千余卷学尤富，一百省年身更康。\r\n都省先曾同举酒，贡闱最喜又传觞。\r\n易逢皓齿令歌曲，难值严更听惊场。\r\n庆事鼎来真可卜，祝公黄发相虞唐。"
        },
        {
            "title": "习马长杨诗",
            "content": "强汉承平后，兢兢武不忘。\r\n整师临五柞，习马向长杨。\r\n冀野来骐骥，天闲出驌驦。\r\n骧腾射熊馆，驰骤华山阳。\r\n辇路千蹄稳，瑶池八骏良。\r\n上方勤阅武，愿赋翰林章。"
        },
        {
            "title": "彭宜义挽词",
            "content": "籍甚清湘守，修名所在闻。\r\n宦途资畏友，家训仰严君。\r\n归路飞丹旐，长空惨白云。\r\n生刍不成奠，挥涕想江濆。"
        },
        {
            "title": "竹",
            "content": "蛰宫惊起两龙角，蛟室未呈双水犀。\r\n同本君为分鲁卫，清风应不愧夷齐。"
        },
        {
            "title": "宿仙居民家",
            "content": "投暝人家欲睡时，雨声不断水平池。\r\n回头已过三江渡，醉看车中总不知。"
        },
        {
            "title": "送朱季公倅严陵",
            "content": "朱家族裔甲龙舒，循吏清名史特书。\r\n止为啬夫恩所部，至今庙食盛乡闾。\r\n舍人曾赋严公濑，季子方题仲举舆。\r\n但向棠阴增蔽芾，桐乡今却在桐庐。"
        },
        {
            "title": "蒋慈谿挽词",
            "content": "伊昔丹丘去，相逢意气倾。\r\n楼前巾子秀，山下育泉清。\r\n敬梓情逾厚，交梨论益明。\r\n凄凉千古意，潮落又潮生。"
        },
        {
            "title": "昼寝正酣以二十韵诗来亟为次韵",
            "content": "老氏正求知我希，吾今老矣更何之。\r\n极知仕宦皆由命，纵有功名已过时。\r\n览镜形容宁复我，还乡交友定从谁。\r\n慈亲多幸方难老，家舅尤欣未觉衰。\r\n教诲至今仍似旧，襟期暗合自相知。\r\n新诗必使篇篇和，胜地还容处处随。\r\n昼永剧谈俱喜听，夜深清坐更忘疲。\r\n素钦行己初无玷，愿学持心不自欺。\r\n紫橐清班叨预列，黄金横带忝同垂。\r\n六旬顾我犹加懒，八秩如公尚自持。\r\n但仰三尊知共庆，孰云十拗敢轻嗤。\r\n无情到此方为达，省病从它不用治。\r\n世事只将同蝶梦，人生几得见鸡皮。\r\n观书自适非求解，杖策徐行莫厌迟。\r\n俭素何妨贫胜富，优游真是乐忘饥。\r\n虽然调乐无千指，尽喜当歌有十眉。\r\n报谒要须亲自到，赴筵直以散为期。\r\n醉翁雅意非谋醉，棋社清欢岂为棋。\r\n白发只宜甘散诞，红尘任彼自奔驰。\r\n安舆来往长陪侍，此意终身誓不移。"
        },
        {
            "title": "送汪庄仲赴江东仓幕强仲荆门签判",
            "content": "外氏蒙恩厚，文昌独我知。\r\n居慙酷似舅，喜有宁馨儿。\r\n遇事行方便，褆身谨护持。\r\n公余定多暇，黄卷有余师。"
        },
        {
            "title": "蕉庵清坐",
            "content": "薄晚归来烟已苍，蛮蕉一叶障斜阳。\r\n不须久住潭潭府，始觉山林兴味长。"
        },
        {
            "title": "宿登山",
            "content": "竹舆来访小梅山，山在空濛紫翠间。\r\n岚雾满林朝漠漠，溪声和雨夜潺潺。\r\n峰头丹井随潮信，松下禅房旧祖关。\r\n谁是无生谁不死，晨钟未响梦先还。"
        },
        {
            "title": "赠范纬文秀才",
            "content": "中兴道士以牛鸣，淡墨百果尤著声。\r\n妙入神品仍有灵，我不识之钦其名。\r\n曾得乌犍两横轴，又有石榴才一幅。\r\n武昌使君旧寄诗，末言秀才乃其族。\r\n忽有纬文来款门，自言真是当家孙。\r\n口诵罗诗若翻水，他诗历历俱能言。\r\n一见前画叹真迹，愿得生绡奋吾笔。\r\n为作来禽对石榴，一扫横枝生意出。\r\n我诗不工人已陈，有诗岂复能动人。\r\n为君一写史君语，更求知己如罗君。"
        },
        {
            "title": "俞通判挽词",
            "content": "象邑推三后，灵光赖此贤。\r\n老成俄已矣，远迩为潸然。\r\n孝敬心何极，公平录尚传。\r\n佳城隔风浪，忍赋薤歌篇。"
        },
        {
            "title": "次许深甫寄陈颐刚韵",
            "content": "博物曾经辨实沈，论兵更觉用功深。\r\n九阍未进六奇计，万卷空催一寸心。\r\n流水高山谁复会，寒松春柳解相寻。\r\n如君岂是长贫者，作计无令岁月侵。"
        },
        {
            "title": "真离会次韵",
            "content": "喜奉潘舆得退身，乌衣相会总情亲。\r\n樽前正好醉千日，林下何妨见两人。\r\n闲暇止应开口笑，谈谐尤称掇皮真。\r\n夜归更作惊人语，舅氏从来笔有神。"
        },
        {
            "title": "菁江迓客",
            "content": "菁江十里路逶迟，两岸平畴接翠微。\r\n赢得闲中乘画舫，随潮西上趁潮归。"
        },
        {
            "title": "吕崇德挽词",
            "content": "回首情亲处，相过濑水阳。\r\n十年能几见，一疾痛云亡。\r\n县郭山空秀，家园橘自霜。\r\n主人今已矣，鸥鹭亦凄凉。"
        },
        {
            "title": "方兴化挽词",
            "content": "雁塔深论契，鵷班试著行。\r\n参亡闻易箦，越吊后除丧。\r\n支郡难留邓，佳城久梦方。\r\n吁嗟德浮位，回施与诸郎。"
        },
        {
            "title": "端明殿学士汪公挽词",
            "content": "道学不尽诗，功名只绪余。\r\n立朝惟正色，荐士有遗书。\r\n百赎嗟无及，九京谁与居。\r\n莫酬推毂意，衰涕湿巾裾。"
        },
        {
            "title": "赠徐松",
            "content": "我为浮名媿引年，老余八十尚飘然。\r\n不如合却谈天口，归向白云深处眠。"
        },
        {
            "title": "富览亭",
            "content": "城郭占佳胜，眼高贞白鼍。\r\n霜天开浩荡，云屋涌嵯峨。\r\n四面山总好，东窗江最多。\r\n脚跟盘巨石，吞吐任风波。"
        },
        {
            "title": "刘吏部挽词",
            "content": "谁扰奚山众，焚林兽已穷。\r\n徙薪能远虑，下濑得深攻。\r\n南峤肩随息，中朝论愈公。\r\n但知分谤喜，宁肯自论功。"
        },
        {
            "title": "寄题吴汉英玩芳亭",
            "content": "吴侯奕奕天分高，历记万卷无差毫。\r\n青云垂上忽归去，年来益收湖海豪。\r\n志同三闾时则异，玩此芳物亭之臯。\r\n视彼憔悴亦何苦，鼻间栩栩忘郁陶。\r\n诗文满轴寄海峤，灵均细论无乃劳。\r\n与君齐年况同袍，只今衡门没蓬蒿。\r\n有芳可玩便自适，草间野卉时一遭。\r\n蓠芷辛夷兰杜若，未暇一一追离骚。"
        },
        {
            "title": "陆郎中挽词",
            "content": "从弟忝东床，相从二十霜。\r\n人琴一何苦，冰玉两俱伤。\r\n别久成今昔，归来失老苍。\r\n稽阴终反葬，西望倍凄凉。"
        },
        {
            "title": "送伯中弟尉新喻",
            "content": "伯父盛德人，伯中实暮子。\r\n不惟能象贤，气貌亦相似。\r\n幼日读父书，结字得皮髓。\r\n粹然金玉姿，少日期千里。\r\n宁知游上庠，蹉跎困名第。\r\n晚始著青衫，酸寒就一尉。\r\n欻然报瓜时，往戍真乐事。\r\n自惟群从希，惜别不能已。\r\n中年重离别，况我衰如此。\r\n亲故例作恶，况复於吾弟。\r\n兹行岂得休，雅怀聊漫仕。\r\n勿惮三年留，江南富山水。\r\n尉曹官虽卑，去民最密迩。\r\n一日斯必葺，职务毋少弛。\r\n善保金石躯，离觞且同醉。\r\n归来毕婚嫁，相从期暮齿。\r\n教子以义方，忍贫授经史。\r\n素业俱有传，见进未见止。\r\n大儿方决科，如摘颔髭耳。\r\n子尚徐其驱，中途听捷喜。"
        },
        {
            "title": "宿佛日山",
            "content": "平生临平山，知诵藕花句。\r\n轻帆几来往，山色澹如故。\r\n宁知千万峰，中间著佳趣。\r\n萧萧苍髯翁，为指花城路。\r\n我来春正浓，天寒日将暮。\r\n云深钟呗鸣，自喜得胜贝。\r\n缅怀玉局仙，老笔扫朝雾。\r\n玉槊俨相持，珠旒竟何所。\r\n惟余渥洼水，苍龙角牙露。\r\n人间翻覆手，烈日变烟雨。\r\n俗子眩炎凉，三四错赋芋。\r\n道人笑视之，万化随所遇。\r\n深坐十笏地，一息了千虑。\r\n个中谁得知，幽鸟背人去。"
        },
        {
            "title": "陆参议挽词",
            "content": "中外衣冠盛，流传识后凋。\r\n声名三语掾，身世半僧寮。\r\n宝晋书尤逸，坡仙隐可招。\r\n梅溪残月堕，芜没旧风标。"
        },
        {
            "title": "李抚州挽词",
            "content": "与物初无忤，台评反谓倾。\r\n麾符成漫仕，林壑寄平生。\r\n跪履嗟何晚，挥犀空复情。\r\n天台隔风浪，无地拜佳城。"
        },
        {
            "title": "题壁老笑庵",
            "content": "笑甚底，笑甚底，\r\n若要笑时笑杀你。说梦梦中，\r\n洗泥泥里。头上安头，\r\n以水济水。个个一般，\r\n滔滔皆是。我也要笑来，\r\n终不欲开唇露齿。"
        },
        {
            "title": "太孺人蒋氏挽词",
            "content": "之死靡他志，天乎不谅人。\r\n嫠孤蓬在首，艰苦棘成薪。\r\n晚福容千指，心空灭六尘。\r\n平生贞烈意，终作坐忘身。"
        },
        {
            "title": "张工部挽词",
            "content": "壮岁登郎省，旌麾历五州。\r\n仁声号循吏，治行最诸侯。\r\n忧国言多切，筹边虑更周。\r\n积薪无恨望，终老得夷犹。"
        },
        {
            "title": "吕崇德挽词",
            "content": "剸剧推才刃，临机妙斲轮。\r\n传家得清白，满腹是精神。\r\n未上金闺籍，空留花县春。\r\n善人阳报在，兰玉正诜诜。"
        },
        {
            "title": "百四从妹挽词",
            "content": "姊妹二十四，凋零余二人。\r\n他乡忽传讣，老子倍伤神。\r\n已叹嫠居久，何堪逆境频。\r\n佳城千里外，西望泪沾巾。"
        },
        {
            "title": "次韵蒋德言游太白玉几两山",
            "content": "落花影里步春阑，飞鸟翩翩相与还。\r\n若得把茅成小隐，等閒来往两山间。"
        },
        {
            "title": "孺人陈氏挽词",
            "content": "教子推陶母，相望百代前。\r\n诗书经口授，名节诵家传。\r\n艺苑高鸿笔，忠言彻细毡。\r\n源流知有自，何止父兄贤。"
        },
        {
            "title": "三日不得过都泗堰",
            "content": "南朝何公栖禹穴，嘉遁悠然志高洁。\r\n一朝送人都泗埭，归叹此途於此绝。\r\n我亦何为走尘埃，数年不记几往来。\r\n船横三日不得度，愧想高风安在哉。"
        },
        {
            "title": "即事",
            "content": "睡重不知晓，山高意得秋。\r\n风来已落叶，潦去忽中洲。\r\n幽閴素所愿，登临尽自由。\r\n濒溪千万壑，何日上扁舟。"
        },
        {
            "title": "陈夫人挽词",
            "content": "雅有幽閒操，来嫔清白家。\r\n相夫全礼敬，见子致清华。\r\n方享乘轩乐，俄兴陟屺嗟。\r\n谁将彤史纪，大笔为雄夸。"
        },
        {
            "title": "送淳尉海陵併寄示潚",
            "content": "处己幸寡过，居官勿愿余。\r\n动成经岁别，賸寄几行书。\r\n公退仍多学，心清任索居。\r\n但知行所职，通塞听何如。"
        },
        {
            "title": "腊月二十五日大人生朝",
            "content": "去年沙岸倚归舟，今日驱车古涿州。\r\n彩服难陪莱子戏，巴词应付雪儿讴。\r\n客途行及五千里，寿宴须开十二楼。\r\n南望飞云天样远，太行山外久凝眸。"
        },
        {
            "title": "送秦仲防通判",
            "content": "题舆再到海东涯，嗜学深於入幕时。\r\n一字未通终不置，五行俱下尚嫌迟。\r\n情亲端有卜邻意，别后空劳望月思。\r\n老我无因可重见，祝君来此拥旌麾。"
        },
        {
            "title": "天竺祷晴",
            "content": "早奉天香祷白衣，迟明宿雾故凄迷。\r\n忽惊红日穿林薄，无数碧山明涧溪。\r\n上竺寺连中竺寺，苏公堤映白公堤。\r\n湖光一碧几千顷，賸捲荷香送马蹄。"
        },
        {
            "title": "送郑惠叔尚书守建宁",
            "content": "十五年前送别诗，道山持节向江西。\r\n今年又见送公别，大天拥麾镇闽越。\r\n向来惜别固已深，今日掺祛尤动心。\r\n尚书自是第一人，气义相许披胸襟。\r\n南宫五表平明入，列辟传闻俱耸立。\r\n寿皇圣孝冠百王，三复高文天为泣。\r\n擢处螭坳宠数新，果然百日掌丝纶。\r\n拭圭修聘称应变，握节不挠威殊邻。\r\n直上银台尤振职，李藩气概时批敕。\r\n嗣皇锐意新百度，笔端真有回天力。\r\n星辰听履冠文昌，急流勇退惊朝行。\r\n望之正欲试冯翊，长孺宁肯薄淮阳。\r\n孤拙自怜销壮志，三入修门空负愧。\r\n荐人不进终不已，独赖当时言有味。\r\n公在犹叹一居州，公去无人为王留。\r\n公乎行归佐天子，肯作管晏卑微休。"
        },
        {
            "title": "红梅",
            "content": "南枝零落北枝残，失喜新蕤苦耐寒。\r\n莫道北人浑不识，南人几作杏花看。"
        },
        {
            "title": "夫人携家泛湖",
            "content": "三分春色二分休，始见鱼轩泛彩舟。\r\n诸子侍行欢尽日，一翁独坐淡於秋。\r\n满斟美酒应同醉，是处名园为少留。\r\n阴霭在前雷雨后，特晴此日称君游。"
        },
        {
            "title": "徐少卿挽词",
            "content": "圣主一言寤，长淮千耦耕。\r\n山川皆在目，草木尚知名。\r\n盍被腰金宠，徒为揽辔行。\r\n诸郎袭余庆，定自不慙卿。"
        },
        {
            "title": "戏和淳诗卷",
            "content": "澄江如练净，新月似镰磨。\r\n老柳飘轻絮，良苗颭细波。\r\n歌声追古郢，诗价怯新罗。\r\n到处还成醉，芳醪旨且多。"
        },
        {
            "title": "过苍岭",
            "content": "黄云满坞沙田稻，白雪漫山荠菜花。\r\n路人缙云频借问，碧香酒好是谁家。"
        },
        {
            "title": "鹿伯可郎中园池杂咏·桂堂",
            "content": "芳树丛生庭砌间，高枝更许后来攀。\r\n主人勿恋山中桂，招隐还应看小山。"
        },
        {
            "title": "送潚宰富阳",
            "content": "富春富山水，地胜雄三吴。\r\n壮哉十万户，畿邑拱行都。\r\n大江横吾前，上下万贾趋。\r\n吾子丞剡川，摄事奸已鉏。\r\n试县力愈难，勉旃立规橅。\r\n治县古有谱，近颇多著书。\r\n槹閒爱汝厚，诲语皆良图。\r\n老我不惜别，所望安官居。\r\n汝亦颇练事，正恐才尚疎。\r\n我以热肺肠，有求应所须。\r\n遇事费二思，一跌真不虞。\r\n虽当纵心年，兢兢矩不踰。\r\n况汝年方壮，勿恃才有余。\r\n据轮始窥井，任诞宁失拘。\r\n三年待汝归，二亲真倚闾。"
        },
        {
            "title": "送元卫弟赴长亭盐场",
            "content": "阿连生而秀，二亲所甚爱。\r\n仲兄勤拊养，遇事辄如诲。\r\n干蛊静而办，胸次无卑隘。\r\n今焉职牢盆，官宇临渤澥。\r\n毋谓官为小，要使所居大。\r\n毋言才可了，检身到纤介。\r\n我家门户重，衣冠绵数代。\r\n当以诚心求，子视勿自懈。\r\n亭民亦良民，孰谓俱无赖。\r\n官吏既扰之，兼并责逋债。\r\n熬波亦良苦，乐岁色犹菜。\r\n输盐不得钱，何以禁私卖。\r\n所在积蠹久，良法浸多坏。\r\n吾闻不无术，更当审利害。\r\n熟视不为谋，空餐愧难盖。\r\n不应行一切，遽使绝称贷。\r\n富者能寡取，倍息久仍在。\r\n贫者庶少宽，公私可缓带。\r\n母年登九十，家居幸康泰。\r\n其家不从政，礼经有深戒。\r\n幸子去不远，时时可归拜。\r\n小别不足惜，轻舟送前迈。"
        },
        {
            "title": "送春",
            "content": "飞花一片减风光，不待红稀意已伤。\r\n今岁余春能几许，浮生此日更须忙。\r\n陇头有雨麦初秀，林下无人兰自芳。\r\n夜倚疎棂诵佳句，好风如水月如霜。"
        },
        {
            "title": "送朱季公守封川",
            "content": "吾乡棋社寖凋零，赖有朱家好弟兄。\r\n举酒看看故人少，阳关莫唱断肠声。"
        },
        {
            "title": "宁海骆君挽词",
            "content": "古易人皆学，惟君志益坚。\r\n研朱滴秋露，读简断韦编。\r\n空谷甘无用，佳儿尚有传。\r\n清风谁得似，竹满卧床前。"
        },
        {
            "title": "又次郑性之悬尉韵",
            "content": "槁项疲农病夏畦，喜闻烟雨四天垂。\r\n旋寻秔稻供糜粥，惊见新香玉满匙。"
        },
        {
            "title": "寄叔韶弟",
            "content": "阿连试邑有成规，谁谓云间不可为。\r\n能使镬汤偏衮处，直如官府太平时。\r\n容容非欲后多福，赫赫何如去见思。\r\n子路当年曾请益，更须无倦以终之。"
        },
        {
            "title": "题施武子所藏老融二牛图",
            "content": "佳哉淡墨扫人牛，一笛横风各自由。\r\n平日深知焉用稼，如今但欲老西畴。"
        },
        {
            "title": "湖亭观竞渡",
            "content": "涵虚歌舞拥邦君，两两龙舟来往频。\r\n闰月风光三月景，二分烟水八分人。\r\n锦标赢得千人笑，画鼓敲残一半春。\r\n薄暮游船分散去，尚余箫鼓绕湖滨。"
        },
        {
            "title": "送倪正父尚书守南徐",
            "content": "满腔忠膜与嘉谟，空洞它无一物余。\r\n有语莫非忧国志，欲行犹上荐贤书。\r\n已欣勇退成清节，更喜高眠即故庐。\r\n郎庙须公经济手，不应敛惠向南徐。"
        },
        {
            "title": "卢甥申之自吴门寄颜乐间画笺",
            "content": "年来吴门笺，色泽胜西蜀。\r\n春膏最宜书，叶叶莹栗玉。\r\n贤甥更好奇，惠我小画幅。\r\n开缄粲殷红，展玩光溢目。\r\n巧随砑光花，傅色湿丹绿。\r\n桃杏春共妩，兰桂秋始肃。\r\n赵昌工折枝，露华清可掬。\r\n妙手真似之，臧去不忍触。\r\n苟非欧虞辈，谁敢当简牍。\r\n又闻乐间君，古篆颇绝俗。\r\n併求数纸书，寄我慰幽独。"
        },
        {
            "title": "次韵十诗·喜闲",
            "content": "杜陵郑老共襟期，门外红尘弗与知。\r\n近日颇荒攻愧课，多时不见适斋诗。\r\n竹深荷净相留处，月白风清偶会时。\r\n地僻衣裳俱自懒，黄冠野服澹相宜。"
        },
        {
            "title": "谢潘端叔惠红梅",
            "content": "岁晚红英绕冻柯，玉人无那醉颜酡。\r\n广平赋就如逢妆，铁石心肠可柰何。"
        },
        {
            "title": "约诸公再游龙湫",
            "content": "昨暮与君上龙湫，天久不雨无湍流。\r\n啸呼拊掌唤不应，怅望颇亦令人愁。\r\n夜来雷鼓惊龙起，溪声已觉乱人耳。\r\n莫辞重访尊者居，坐看倒翻三峡水。"
        },
        {
            "title": "水涨乘小舟",
            "content": "一番冻雨洗郊丘，冷逼征衫四月秋。\r\n只喜青山泻悬瀑，不知黄潦涨平畴。\r\n登途已厌频舆轿，得意何妨且榜舟。\r\n处顺安贫聊自适，未应坎止愧乘流。"
        },
        {
            "title": "题龙眠画西域圣僧",
            "content": "放两不借叠双足，自在在心机在目。\r\n默然深入不二门，不知师唱谁家曲。"
        },
        {
            "title": "杨花",
            "content": "柳绵无数糁枝头，日暖随风扑画楼。\r\n万象可观惟有雪，喜看清昼满空游。"
        },
        {
            "title": "夜携家登南渡桥",
            "content": "几过长桥下，清宵得意行。\r\n风高江水急，月上海潮生。\r\n空迥寒逾峭，更深境过清。\r\n扁舟难久驻，转柂问归程。"
        },
        {
            "title": "送林子方吏部将漕江东",
            "content": "光尧三纪焕文章，宝阁岧嶤谨秘藏。\r\n寓直到君才第四，皇华礼乐远增光。"
        },
        {
            "title": "王检正挽词",
            "content": "到处称循吏，星轺复郡侯。\r\n威名致降虏，恩信感亡牛。\r\n省闼主公议，祠庭寻旧游。\r\n善人天不憗，愁绝岘湖秋。"
        },
        {
            "title": "即事",
            "content": "芸芸物态见天机，静里工夫得细微。\r\n阶下秋红千万点，游蜂一一採香归。"
        },
        {
            "title": "次韵蒋德要三径",
            "content": "居山或称囚，得闲乃赋谪。\r\n我方乐静退，来作三径客。\r\n西山致朝爽，膏肓在泉石。\r\n况当秋空净，万里看一碧。"
        },
        {
            "title": "送袁和叔尉江阴",
            "content": "澄江少日曾经行，高城傍有长江横。\r\n君山特立江之汀，下瞰淮甸一掌平。\r\n申港引潮深无声，万顷灌注滋农耕。\r\n战国今几二千龄，黄歇此地犹垂名。\r\n旧以邑属南兰陵，疲於奔命吏失宁。\r\n今焉裂地为专城，独当一面行双旌。\r\n井市虽小民厚生，四十万缗输赋征。\r\n舶商辐凑众货赢，牒诉简省官曹清。\r\n一邑负郭相依凭，守宰同僚齐弟兄。\r\n脉络贯通易尽情，慰职无卑近编氓。\r\n坐阅是否真权衡，傍郡孔道困将迎。\r\n我乃静趣如郊坰，安舆并行人子荣。\r\n况有海错供庖烹，河肫鲥鮆鲜不腥。\r\n车螯蛤蟹均藜羹，夫君传家有典刑。\r\n父子知己人一经，诗书满门不慙卿。\r\n岂羡汉士黄金籯，荐口久已彻帝京。\r\n九万自此开鹏程，平生寒窗照短檠。\r\n兴亡千古无遁形，妙年射策当彤庭。\r\n归领后生为主盟，友朋讲习诚专精。\r\n世故多端须饱更，京口直下连沧溟。\r\n官府阔稀行旅惊，边头久无夕烽青。\r\n要在弹压潢池兵，簿书期会勤经营。\r\n人物酬应审重轻，一言行之可终身。\r\n谨毋失己毋失人，赠人以言岂吾能。\r\n颇尝於此三折肱，举以送君君试听。"
        },
        {
            "title": "戏和三绝·脱索",
            "content": "缠缚千遭趁酒巡，环观巧手竞称神。\r\n莫言名利如韁锁，猛烈抽身亦在人。"
        },
        {
            "title": "送倪正父尚书守南徐",
            "content": "几回去国向吴兴，出处虽高事不平。\r\n兹以优恩临北固，不妨禁直寓西清。\r\n羡君决去行何速，愧我求归计未成。\r\n淛水东西又千里，壮怀堂上未忘情。"
        },
        {
            "title": "王夫人挽词",
            "content": "妇德胜贤士，嫠居成大家。\r\n阴功宜有后，余庆尚无涯。\r\n杨恽出司马，陶潜传孟嘉。\r\n文昌纪遗范，外氏倍增华。"
        },
        {
            "title": "次韵十诗",
            "content": "从来忧道不忧贫，晚向闲中得此身。\r\n直把宦途如梦过，任他世事似棋新。\r\n坐间可说旧时话，眼底幸多同社人。\r\n赓唱本求闲燕乐，莫夸末路费精神。"
        },
        {
            "title": "后圃",
            "content": "春雨才晴气已和，暖风吹动百花窠。\r\n绝怜玉屑如吾发，绿者全稀白者多。"
        },
        {
            "title": "谢潘端叔惠红梅",
            "content": "前身施粉忌太白，今日施朱恐太红。\r\n说似旁人刚不信，清香万斛在花中。"
        },
        {
            "title": "送张子宓分教澧阳",
            "content": "澧阳渺何许，远在天尽头。\r\n顷为郡楼记，图志不可求。\r\n王侯录故实，颇亦费冥搜。\r\n忠以申明著，学有车公优。\r\n外挹兰江水，下俯仙明洲。\r\n读书记群玉，採药思浮丘。\r\n况得子厚语，谓冠汉南州。\r\n见谓颇详尽，丰碑照城陬。\r\n可怜城与楼，百姓不知修。\r\n乃知尚有遗，家传载邺侯。\r\n张君将客授，盖尝叙其由。\r\n为我谢澧人，聊以遮前羞。\r\n君家世为儒，青箱袭箕裘。\r\n太玄洎潜虚，探赜深可钩。\r\n君才兼数器，博治谁与俦。\r\n南庙推第一，雕鹗快九秋。\r\n得官愈嗜学，手抄不能休。\r\n馆殿要人物，众宝登琳璆。\r\n演纶及视草，如君真胜流。\r\n兰芷生颜色，暂烦为远游。\r\n君方俟瓜时，相依意绸缪。\r\n樽酒接从容，诗篇更唱酬。\r\n论文究今昔，析理到孔周。\r\n老我澹无伴，掺祛不容留。\r\n别乘澹庵子，倾盖当相投。\r\n公余文字饮，能思故人不。"
        },
        {
            "title": "刘德修右史去国示所和从父东谿及杨子直诗走",
            "content": "东谿诗似老弥明，倾盖论诗绝点尘。\r\n笔墨为供无尽藏，江湖乞得自由身。\r\n出门远送成惆怅，无计相留更主臣。\r\n但愿皇天开老眼，不应空谷滞斯人。\r\n\r\n【注释】：【原题】：\r\n刘德修右史去国示所和从父东谿及杨子直诗走笔次韵"
        },
        {
            "title": "灵壁道傍怪石",
            "content": "饱闻兹山产奇石，东南宝之如尺璧。\r\n谁知狼藉乱如麻，往往嵌空类鑱刻。\r\n长安东风万岁山，搜抉珍怪穷人间。\r\n汴流一舸载数辈，径上艮岳增孱颜。\r\n当时巧匠斲山骨，寘之河干高突兀。\r\n干戈动地胡尘飞，坐使奇材成弃物。\r\n君不见黄金横带，不数台城拜三品。\r\n只今零落荒草中，万古凄凉有遗恨。\r\n木人漂漂不如土，坐阅兴亡知几许。\r\n行人沉叹马不前，石虽不言恐能语。"
        },
        {
            "title": "送朱叔止守南剑",
            "content": "舍人簪笔旧甘泉，家学相传子姓贤。\r\n未羡夹河为太守，阿连剖竹向封川。"
        },
        {
            "title": "次题晓上人闲静轩韵",
            "content": "我居城郭子居山，两地相望数里间。\r\n我已得闲犹未静，子虽处静少曾闲。\r\n莫将花与梦相似，之用心如石样顽。\r\n要识个中真信息，孤云僧事两相关。"
        },
        {
            "title": "赵待制挽词",
            "content": "明主昼三接，清班岁九迁。\r\n一居周柱中，径入汉甘泉。\r\n批敕严东省，抡材上小天。\r\n平生经国志，惜不冠貂蝉。"
        },
        {
            "title": "蕉庵杂言",
            "content": "环植峦蕉数十株，幻成方丈一屠苏。\r\n几重青苍两边合，四壁穿空一物无。\r\n早凉日薄坐其下，爽气肃飒风来徐。\r\n此为天下易生物，不多岁月真可庐。\r\n王恺谩夸紫步障，石崇安得青珊瑚。\r\n寓居得地不亩许，好事便可传规模。\r\n顾余老矣岂久处，后来得此自足娱。\r\n若谓霜雪成摧枯，环台瑶室今何如？"
        },
        {
            "title": "叔韶弟以退堂洪老诗来寄谢",
            "content": "不受人天供，甘心乐隐居。\r\n坐穷千里目，笑拥一楼书。\r\n攻媿老无用，退堂闲有余。\r\n相望可杭苇，何日访吾庐。"
        },
        {
            "title": "送曾无玷寺丞守池阳",
            "content": "我朝衣冠盛，名家数三曾。\r\n南丰暨赣川，后起参温陵。\r\n迩来螺川族，駸駸著簪缨。\r\n春风雁塔中，参差见姓名。\r\n君才素颖出，健笔随纵横。\r\n江右两壮县，谈笑政已成。\r\n河阳桃李花，武城弦歌声。\r\n入朝八九载，去拥池阳旌。\r\n年家有旧好，一见意气倾。\r\n更因刘御史，为君写先铭。\r\n去年叨省郎，君亦转为丞。\r\n中都但交谒，名纸空毛生。\r\n惟因候宾庑，接膝倾交情。\r\n分阴尤可惜，翻恐倒屣迎。\r\n阿连幸为寮，庶几多合并。\r\n宁知成勇退，拂袖寻归程。\r\n秋浦素简静，不足烦公行。\r\n要当试盘错，才刃新发硎。\r\n似闻有剧部，或已荐长卿。\r\n君其少停骖，有诏来皇扃。"
        },
        {
            "title": "次韵十诗·棋会",
            "content": "归来乡曲大家闲，同社仍欣取友端。\r\n无事衔杯何不可，有时会面亦良难。\r\n少曾环坐坐长满，赖有主盟盟未寒。\r\n琴弈相寻诗间作，笑谈终日有余欢。"
        },
        {
            "title": "王通判挽词",
            "content": "才具盍时用，拂衣俄去之。\r\n善藏经世手，回施称家儿。\r\n嬴博延陵恨，人琴子敬悲。\r\n连年事如许，天道杳难知。"
        },
        {
            "title": "具美堂",
            "content": "明光殿里早催班，亭午天街从驾还。\r\n已听欢声传市井，更看喜气满湖山。\r\n联镳远去閒寻胜，烂醉归来夜叩关。\r\n但愿两宫千万寿，退公时得过云间。"
        },
        {
            "title": "寄题正卿通判可高亭",
            "content": "樟坡直上可高亭，未见高亭只见名。\r\n想像岂能胜一览，登高安得快双明。\r\n大龙湫下听雷吼，白石岩头看日生。\r\n咫尺好山随杖屦，自应老笔擅诗声。"
        },
        {
            "title": "题高丽行看子",
            "content": "竹批双耳风入蹄，霜鬣剪作三花齐。\r\n相随西去皆良种，撼首势窜迎风嘶。\r\n丹青不减陆与顾，丽人传来译通语。\r\n装为横轴看且行，云是韩干非虚声。\r\n圉人乘马如乘鹤，人马相谙同呼啄。\r\n中有二匹真游龙，爬梳迥立绿杨风。\r\n贾胡携金赎此马，亟呼工人临旧画。\r\n我诗无分到三韩，写向新图时自新。"
        },
        {
            "title": "谢潘端叔惠红梅",
            "content": "初移湘水一枝春，賸馥还欣为我分。\r\n梦入山房三十树，何时醉倒看红云。"
        },
        {
            "title": "游洞霄宫",
            "content": "宿雨顽云拨不开，紫霄佳处访楼台。\r\n青山九锁固奇甚，古洞一深如此哉。\r\n拔地千林俱秀润，擎天一柱最崔嵬。\r\n出山爽气尚相属，数里清溪送我回。"
        },
        {
            "title": "吴大监挽词",
            "content": "旷典将行日，南宫得舍人。\r\n铨衡轻易地，造化漫劳神。\r\n旧事谁能记，交情我独亲。\r\n吁嗟三昧手，不见掌丝纶。"
        },
        {
            "title": "吊仅老塔",
            "content": "仅老相从五十朞，来瞻遗塔我心悲。\r\n当时旧话无人说，空有门前洗钵池。"
        },
        {
            "title": "观文殿学士赵公挽词",
            "content": "授受唐虞际，从容平勃閒。\r\n宗英谁柄用，人望属槔閒。\r\n晚侍经闱读，寖登规殿班。\r\n帝乡留不住，归去老湖山。"
        },
        {
            "title": "炙背俯晴轩诗",
            "content": "炙背情方适，融霜日正暾。\r\n何妨凭曲几，相与俯晴轩。\r\n爱景欣亭午，闲身得负暄。\r\n映檐成白醉，挟纩谢奇温。\r\n岂止宽寒色，犹思奉至尊。\r\n桃花满肌骨，佳句忆王孙。"
        },
        {
            "title": "伍主簿挽词",
            "content": "好贤元不减缁衣，客到公家如所归。\r\n二浙声名三鹗荐，四山风物一翚飞。\r\n桑榆冉冉身先蜕，兰玉森森家正肥。\r\n人有百身宁可赎，发棠谁复济齐饥。"
        },
        {
            "title": "试俞珣长头笔",
            "content": "倦游俞老又中州，霜兔抽豪饱盛秋。\r\n平日相亲管城子，结交今得贾长头。"
        },
        {
            "title": "送黄景声秘丞提举浙西",
            "content": "从来轩冕一毫轻，朝迹初收去玉京。\r\n打破画瓶无个事，不妨游戏绣衣行。"
        },
        {
            "title": "宋南雄挽词",
            "content": "二宋久云远，遗风君庶几。\r\n才华试文战，政誉蔼王畿。\r\n梅岭方腾最，雪谿俄赋归。\r\n情亲今已矣，老泪不胜挥。"
        },
        {
            "title": "沈宪敏公挽词",
            "content": "徐邈今非介，申枨焉得刚。\r\n立朝无附丽，受谪更芬香。\r\n戏彩衣冠盛，围棋日月长。\r\n典刑今已矣，无复岿灵光。"
        },
        {
            "title": "祝通判挽词",
            "content": "坦坦曾无我，休休蚤见几。\r\n虚舟宁忤物，抱瓮自忘机。\r\n老去心逾肝，归来事已非。\r\n赏延推不及，有子尚家肥。"
        },
        {
            "title": "曾侍郎挽词",
            "content": "文献南丰裔，源充曲阜公。\r\n岩岩双法从，凛凛旧家风。\r\n金玉方交映，人琴忽併空。\r\n平生心地直，流庆尚无穷。"
        },
        {
            "title": "跋袁起岩所藏修禊序",
            "content": "怅望当时真迹，临摹所在支分。\r\n千载但称合作，谁能有感斯文。"
        },
        {
            "title": "题范宽秋山小景",
            "content": "山高最难图，意足不待大。\r\n尺楮眇千里，长江浸横翠。\r\n画家杂云烟，戃怳徒意会。\r\n苟或森三尺，便若俗子对。\r\n此画格律严，兴寄独超迈。\r\n洗眼映窗明，妙处乃不昧。\r\n流泉见原委，著屋分向背。\r\n推车度危桥，指路向关隘。\r\n轻舟最渺茫，浦屿如有待。\r\n山稜瘦露骨，汀洲横若带。\r\n木叶黄欲脱，秋容俨然在。\r\n霜余无片云，历历数沙界。\r\n搜寻目力疲，欲赋无可柰。\r\n近山才四寸，万象纷纳芥。\r\n欲识无穷意，耸翠更天外。"
        },
        {
            "title": "鹿伯可郎中园池杂咏·三友径",
            "content": "公是端人友必端，世情冷暖不相干。\r\n虽云门外可罗雀，三益还能耐岁寒。"
        },
        {
            "title": "跋卢申之所藏韦偃三马",
            "content": "嗟哉马之生，驰骤乃其性。\r\n一为人所羁，寸步不得骋。\r\n局促闲厩中，专俟圉人令。\r\n调服无踶齧，始可用朝请。\r\n战骑冒锋镝，或致陨其命。\r\n绣羁非不华，金狨号为盛。\r\n青黄木之灾，此亦马所病。\r\n立仗尤贵重，一鸣辄斥屏。\r\n何如在牧时，卧起玩烟景。\r\n丰草胜刍豆，清波恣游泳。\r\n韦侯擅笔精，幻出无人境。\r\n思陵赐珍题，昭回光炳炳。\r\n身方缚名韁，三年慙负乘。\r\n细窥乐宽閒，悠然动归兴。"
        },
        {
            "title": "题赵睎远二画",
            "content": "窗前惊见一枝斜，照眼英英十数花。\r\n千载简齐仙去后，何人更著好诗夸。"
        },
        {
            "title": "午睡听雨",
            "content": "老年乐事莫如闲，午睡醒来梦已阑。\r\n枕上欠伸犹懒起，更听檐外雨珊珊。"
        },
        {
            "title": "送刘晋父监岳",
            "content": "济南刘夫子，生来逢百罹。\r\n乃翁负长才，宦游至京西。\r\n时当建炎间，寇盗纷不齐。\r\n转徙入湖广，一家屡阽危。\r\n五羊买海舟，万里向鲒埼。\r\n舟破投永嘉，有如鸟择栖。\r\n哀哀老治中，藁葬山之垂。\r\n母家在衡阳，孤嫠往相依。\r\n久臣漳滨疾，羁穷命如丝。\r\n事母以孝闻，执丧礼无亏。\r\n庐暮屏荤茹，至行彻丹墀。\r\n有诏宠数蕃，得官只奉祠。\r\n行年六十二，霜髯照庞眉。\r\n慨然念防墓，千里来海涯。\r\n西山如莲华，古今冢累累。\r\n况此久宿草，芜秽不复治。\r\n孝思虽甚切，冥漠何从推。\r\n行道为兴叹，智力无所施。\r\n有僧几九龄，自言记当时。\r\n君闻亟叩请，东冈指荒基。\r\n吾师慕泓公，少也从吾师。\r\n墓中有版识，仓猝不暇碑。\r\n素棺无石槨，灰炭周四围。\r\n君方感斯言，钻穴从旁窥。\r\n其言皆可验，自此不置疑。\r\n惟余盖棺木，遗骨不堪移。\r\n斲石表故阡，遂塞无穷悲。\r\n此僧老而壮，斗酒如覆卮。\r\n与君登山椒，下上几如飞。\r\n竣事才数日，溘然不可为。\r\n孝感人益仰，真有神相之。\r\n君曰某不孝，迁奉致失期。\r\n未得如有失，既得涕满颐。\r\n嗟我诚寡陋，识君顾已迟。\r\n一朝来短札，谓我从此辞。\r\n皎皎真白驹，安得施絷维。\r\n戴侯旧山长，参语心相知。\r\n谓余当诗此，颓风激浇漓。\r\n世出世间法，君方探玄机。\r\n引证即賸语，焉用骫骳词。\r\n衡阳尚寄书，当有鸿雁归。\r\n后会渺无日，为赋古别离。"
        },
        {
            "title": "王夫人挽词",
            "content": "阃内谁无助，夫人事特明。\r\n倾囊资色养，勉学就清名。\r\n遯世期高节，辞风叹落英。\r\n丁宁犹在耳，伉俪若为情。"
        },
        {
            "title": "许深父饷酒覆於舟中",
            "content": "千里贻书慰寂寥，更将尊酒饷今朝。\r\n先生忽已成乌有，用事何因见白超。\r\n醉里谩思鲸吸海，梦回谁悟鹿藏蕉。\r\n何时痛饮论心曲，云满江东望眼遥。"
        },
        {
            "title": "何内翰挽词",
            "content": "豪夺锦标天下闻，慨然有志整乾坤。\r\n谏坡论事言皆合，帝幄谈经道益尊。\r\n千古高文在鳌禁，一时名士上龙门。\r\n经纶未究身先死，痛惜谁能作九原。"
        },
        {
            "title": "次周益公韵",
            "content": "顷尝假守向中川，公在黄扉已数年。\r\n每念夔龙容接武，自期鸡犬亦登仙。\r\n入朝终叹一交臂，问道几思偏祖肩。\r\n数仞宫墙天样远，此心何日遂亲传。"
        },
        {
            "title": "杨武恭王挽词",
            "content": "历数中兴将，谁为第一功。\r\n两朝忠卫上，四海雅推公。\r\n富贵无危溢，哀荣有始终。\r\n吾知尚遗恨，不见朔庭空。"
        },
        {
            "title": "潚自剡川寄水晶蒲萄",
            "content": "马乳从他堆满盘，未如清嚼水晶寒。\r\n固知一县蒲萄熟，不用劳人数间安。"
        },
        {
            "title": "喜雨次韵併呈郡守吴居父",
            "content": "雨师争自效，风伯尚可施。\r\n膏泽由分阃，空餐愧奉祠。\r\n农功今可济，水利更毋隳。\r\n喜雨无烦记，行人口似碑。"
        },
        {
            "title": "鹿伯可郎中园池杂咏·星潭",
            "content": "山头分下一泓清，石甃团团瞰小亭。\r\n身在赤城名绛阙，至今潭影照郎星。"
        },
        {
            "title": "送赵伯藏添倅永嘉",
            "content": "当代槔閒老吏师，佳儿官业具而微。\r\n已烦潘令宰花县，正要王祥康海沂。\r\n得助江山诗兴逸，平分风月羽觞挥。\r\n安车何日迎清献，又向堂向戏彩衣。"
        },
        {
            "title": "周左司挽词",
            "content": "乙丑慈恩会，今几六十霜。\r\n轺车来握节，相府记传觞。\r\n诗薮怀高隐，邮筒见短章。\r\n不堪千里隔，丹旐想飞扬。"
        },
        {
            "title": "次韵李季章监簿泛湖",
            "content": "仙舟共泛沧波去，且向苏公堤下住。\r\n西风吹就芙蓉城，青镜闲妆两呈露。\r\n皇家家法崇俭素，宸心但欲乘商辂。\r\n离宫别殿无兴作，天以西湖供一豫。\r\n吾侪公退得清赏，酒醆棋枰不知暮。\r\n深知夕照恋狎鸥，又恐昕朝追振鹭。\r\n自怜三入凤凰城，岁月黄尘等闲度。\r\n湖光正欲捲帘看，风色更烦搴幕护。\r\n孤山不见处士庐，司马空寻苏小墓。\r\n酒乾人醉欢有余，联骑还趋涌金路。\r\n归来健倒浑不知，睡觉灯前袅香雾。\r\n丈人公子真冰玉，曾为出遨挥妙句。\r\n匆匆借韵仅成章，敢诧樽前鹦鹉赋。"
        },
        {
            "title": "次韵蒋德言游太白玉几两山",
            "content": "少日游山不要归，老来腰脚不相宜。\r\n羡君胜具了无倦，踏雪寻幽更一奇。"
        },
        {
            "title": "鼓子复临海县斋",
            "content": "乾道癸已冬，此邦我经行。\r\n郁修气未殄，千家真赤城。\r\n来访临海令，瓦砾纷纵横。\r\n翘然三尺高，问是戒石铭。\r\n徘徊重太息，更闻愁叹声。\r\n试询来者谁，共言令姓彭。\r\n我时语傍人，此邑其将兴。\r\n迨予来赘倅，客馆方暂停。\r\n夜闻箫鼓沸，听事先落成。\r\n起望轮奂美，壮观耸连甍。\r\n百堵日以作，斧斤喜丁丁。\r\n层楼庋敕书，两庑环中庭。\r\n久乃游其间，宏大使我惊。\r\n位置既深稳，斲削仍攻精。\r\n田里不知役，纤粟无输征。\r\n安得屋朗朗，突兀有宁馨。\r\n退食不茗处，扁榜皆佳名。\r\n中虚物自照，政平由心平。\r\n穉柏已可悦，况有贤弟兄。\r\n小亭真吏隐，县拥高山青。\r\n琴堂虽增旧，此意宜细评。\r\n智调天下理，夸言笑后生。\r\n大弦可以急，小弦恐弗胜。\r\n举意属俄顷，立欲如所营。\r\n手足民无措，吏奸益相乘。\r\n不如疎节目，示以信与诚。\r\n施行有次第，幽远无隐情。\r\n上下始相应，温和亮以清。\r\n子贱意不传，仅许胜戴星。\r\n彭令盖得此，所以千里称。\r\n此非以政学，渊源甚分明。\r\n行矣解印去，众心已先倾。\r\n太守荐之朝，一鹗飞青冥。\r\n傍无蚍蜉援，日夜思归耕。\r\n我无荐贤柄，直书气填膺。\r\n安得採诗官，取以彻明廷。"
        },
        {
            "title": "雪窦道中",
            "content": "城居久矣厌尘劳，来访名山写郁陶。\r\n客路行随流水远，征人与坐白云高。\r\n千林舞翠吹蓬鬓，二麦摇青照紵袍。\r\n努力共登天尺五，要看飞雪喷云涛。"
        },
        {
            "title": "送杨廷秀秘监赴江东漕",
            "content": "平生杨诚斋，可仰不可见。\r\n去年尺一书，老韩忽同传。\r\n道山故仙伯，再上右文殿。\r\n蓬莱几清浅，笔力愈雄健。\r\n独挟风雅辀，孰敢当白战。\r\n一官定一集，流传殆千卷。\r\n拙工见大匠，有技不敢献。\r\n谁持斫鬃篇，径彻岩下电。\r\n诵之百寮上，慙汗几被面。\r\n公今欲何之，江左去乘传。\r\n鼻閒长栩栩，仕已忘欣怨。\r\n英英日暮云，荐绅极追恋。\r\n挽公不得留，觞豆纷祖饯。\r\n惟应三山高，须公和江练。\r\n君王念畴昔，临遣尤缱绻。\r\n公乎遂来归，密侍清閒燕。\r\n坐寝淮南谋，如彼雪见晛。\r\n从容处筹帷，侵疆归古汴。"
        },
        {
            "title": "吴江舟中",
            "content": "陈连久矣共一被，小别愁生夜无寐。\r\n风帆将我上征途，回首江山忽千里。\r\n小舟横卧吴江水，梦回依约萧斋里。\r\n五更漏争月黄昏，乌鹊一声人未起。"
        },
        {
            "title": "朱季公寄诗有怀真率之集次韵",
            "content": "伊昔羊尹临丹阳，真率之名初滥觞。\r\n香山尚齿当会昌，卧云不羡坐岩廊。\r\n七人各列官与乡，年德俱高世所臧。\r\n丙午同甲遥相望，清谈生风相琅琅。\r\n耆英人物尤轩昂，赋诗远追白侍郎。\r\n文富归休寿而康，衣冠十二何锵锵。\r\n吾乡五老如雁行，至今月评尚推扬。\r\n家舅仕宦接王杨，眉寿遂及渭水姜。\r\n我如伤禽趁鸾凤，忽惊骑箕归银潢。\r\n向来雅约犹宝藏，菜羹草具烹彘肪。\r\n四皓中间有夏黄，蔼蔼义风夸句章。\r\n年来抱痾久在床，同社阔别如河梁。\r\n君尝远宦踰沅湘，又向封川憩甘棠。\r\n瘴雨蛮烟暗桄榔，何时归安朝士坊。\r\n忽传新诗几生光，敛衽正色而寒芒。\r\n诗境几成破天荒，徐为续貂未须忙。\r\n静揣归期应未央，归纵未衰亦老苍。\r\n莫年甘与子同裳，何事相望天一方。"
        },
        {
            "title": "病足戏效乐天体",
            "content": "课得退连茹，蓬逢新太医。\r\n居闲幸余暇，养病任多时。\r\n步屧虽非便，调琴足自怡。\r\n晓来风雨急，高卧到晨炊。"
        },
        {
            "title": "夜游独峰下",
            "content": "峰背正白月舒光，峰影横野万丈强。\r\n仰之弥高立卓尔。蔽遮星斗摩穹苍。\r\n半秋风露清彻骨，望望直欲随风翔。\r\n归寻玉虚步松迳，月轮正涌门中央。"
        },
        {
            "title": "观文殿学士陈公挽词",
            "content": "台岳钟神秀，居然社稷臣。\r\n海涵书万卷，魁冠数千人。\r\n南服频怀绶，西垣屡演纶。\r\n惜哉真汉相，不遂秉洪钧。"
        },
        {
            "title": "范致政挽词",
            "content": "义侠久无迹，吾乡见此翁。\r\n紫微欣税驾，飞将许同功。\r\n银茜联恩渥，金兰蔼义风。\r\n虽增嬴博恨，犹喜桂成丛。"
        },
        {
            "title": "唐舍人挽词",
            "content": "雁塔名三世，螭蚴侍九重。\r\n循循仪学馆，谔谔著囊封。\r\n至性悲三釜，高怀薄万钟。\r\n典刑伤不见，衰涕忽无从。"
        },
        {
            "title": "贺监湖上",
            "content": "万顷平湖一苇杭，此归喜似贺知章。\r\n上恩赐与西湖曲，遂老吾家归照堂。"
        },
        {
            "title": "重阳寄雪窗从叔",
            "content": "秋意未教篱菊知，不妨乌帽著风吹。\r\n绝怜对酒君归矣，更欲登高谁共之。\r\n风雨满城千里梦，茱萸缀席一年期。\r\n君非俗物败意者，莫为催租便不诗。"
        },
        {
            "title": "观文殿学士赵公挽词",
            "content": "皇上初更化，追锋语语温。\r\n同看三老起，今叹一身存。\r\n别久劳魂梦，人亡溅泪痕。\r\n从兹归故隐，旧事与谁论。"
        },
        {
            "title": "潚再往剡中念之尤切作诗宽之",
            "content": "剡县不为远，丞官勿谓卑。\r\n鼓盆知爱重，去国倍行迟。\r\n堂上森三老，房中秀一儿。\r\n加餐了官事，莫赋悼亡诗。"
        },
        {
            "title": "中秋无月",
            "content": "凉意秋将半，深期月影清。\r\n昨宵云点缀，今夜雨纵横。\r\n睡久何曾著，更阑喜暂晴。\r\n起来聊旷望，终欠十分明。"
        },
        {
            "title": "周路分挽词",
            "content": "蚤负功名志，从戎岂素心。\r\n治军先肃靖，游艺亦精深。\r\n湖海开豪气，云天廓义襟。\r\n高门尚余庆，兰玉正森森。"
        },
        {
            "title": "丘文定公挽词",
            "content": "处事拘挛外，鉏奸谈笑中。\r\n几年亡主将，全蜀赖明公。\r\n畏爱盾衰日，清和夷惠风。\r\n屡书终不尽，诗意亦何穷。"
        },
        {
            "title": "读范吏部三高祠堂记",
            "content": "三高之风天与高，三高之灵或可招。\r\n小山以后无此作，具区笠泽空寥寥。\r\n几从垂虹荡双桨，寓目沧浪独怊怅。\r\n笔端不倒三峡流，欲遽招之恐长往。\r\n前身陶朱今董狐，襟抱磊落吞江湖。\r\n瑰词三章妙天下，大书深刻江水隅。\r\n我来诵诗凛生气，若有人兮在江水。\r\n扁舟独钓脍鲈鱼，茶灶笔床归甫里。\r\n先生固是丘壑人，只今方迫功与名。\r\n谢公捉鼻恐未免，便看林薮生风云。\r\n他年事业满彝鼎，乞身归来坐佳境。\r\n不嫌俗士三斗尘，容我渔蓑理烟艇。"
        },
        {
            "title": "送赵德老端明帅蜀",
            "content": "身名俱泰老尚书，叱驭宁辞万里途。\r\n两地恩荣真赫奕，四川父老定欢呼。\r\n乖崖袍带今重见，清献琴龟我更无。\r\n频向筹边楼上望，归来方畧上新图。"
        },
        {
            "title": "吴大监挽词",
            "content": "庠校声名早，朝廷誉望尊。\r\n忠言如日皎，笑语若春温。\r\n四拥皇华节，屡登金马门。\r\n用才终不尽，流庆在仍昆。"
        },
        {
            "title": "锦镜",
            "content": "两溪赴壑若奔虬，此地端能截众流。\r\n三版放开千丈雪，一匳清彻四山秋。\r\n几年空自存公案，今日重新指路头。\r\n珍重老师成胜事，清名当与此山留。"
        },
        {
            "title": "织锦棋盘",
            "content": "锦城巧女费心机，织就一枰如许齐。\r\n仿佛回文仍具体，纵横方罫若分畦。\r\n烂柯未易供仙弈，画纸何须倩老妻。\r\n如欲拈棋轻且称，当求白象与乌犀。"
        },
        {
            "title": "八月十四日携家泛月次韵",
            "content": "草草真成一段奇，比邻非不借余辉。\r\n板舆何敢侵风露，略望檐间且劝归。"
        },
        {
            "title": "寄题高汝一少卿识山堂",
            "content": "庐山之高谁不识，欲识其真了难得。\r\n往来山中最亲切，岭为横看峰是侧。\r\n曾从彭蠡望山外，识得山南昧山北。\r\n山体如如本不动，人苦求之愈多惑。\r\n君今一堂据湓城，香炉五老皆嘉宾。\r\n莫问后前与向背，面目还君多识真。\r\n君今与山如故人，慎毋忽作白头新。\r\n堂中燕坐静且寿，君其於此知吾心。"
        },
        {
            "title": "次韵十绝·赴会",
            "content": "幸身未老已先闲，到处时时尽醉还。\r\n更欲相邀莲社客，共寻精舍上孱颜。"
        },
        {
            "title": "莫铜陵挽词",
            "content": "经学高余子，躬行慕古人。\r\n儒风三叶秀，和气一门春。\r\n台岭渐摩久，铜官抚字均。\r\n庠东亡二老，凝望倍沾巾。"
        },
        {
            "title": "谢少微兄惠牡丹",
            "content": "方剪栏干第四花，玉人联袂过吾家。\r\n捻红玉翼皆名品，醉眼相看到日斜。"
        },
        {
            "title": "郭熙秋山平远用东坡韵",
            "content": "槐花忙过举子閒，旧游忆在夷门山。\r\n玉堂会见郭熙画，拂拭缣素尘埃间。\r\n楚天极目江天远，枫林渡头秋思晚。\r\n烟中一叶认扁舟，雨外数峰横翠巘。\r\n谁安客宦踰三霜，雪梦泽连襄汉阳。\r\n平生独不见写本，惯饮山绿餐湖光。\r\n老来思归真日月，梦想林泉对华发。\r\n丹青安得此一流，画我横筇水中石。"
        },
        {
            "title": "谢潘端叔惠红梅",
            "content": "缟裙练帨玉为肌，谁点微頳向北枝。\r\n若使罗虬见颜色，定须将此比红儿。"
        },
        {
            "title": "朱坡史居士挽词",
            "content": "交友俱名士，仪曹礼意周。\r\n使华临夏口，诗兴共南楼。\r\n喜得江山助。还同汗漫游。\r\n更烦贤宅相，相与发潜幽。"
        },
        {
            "title": "代毛崇夫贺妇翁黄圮老生朝",
            "content": "东都竞风节，清裁称巨贤。\r\n焱驰不自定，相与扶其颠。\r\n独立黄徵君，道周性具全。\r\n辟举既不就，言论亦无传。\r\n当时论笃士，比之孔与颜。\r\n陈蕃为三公，自媿不敢先。\r\n丈人岂苗裔，德高静而专。\r\n不清复不濁，量陂渺无边。\r\n学问粹然正，师友承渊源。\r\n词章玉无瑕，作者当摩肩。\r\n向来登王畿，悟主在一言。\r\n校雠天禄阁，朱黄手自研。\r\n郎潜不啻足，肯羡岁九迁。\r\n清朝奖廉退，擢居西府员。\r\n膴仕皆坐致，高怀越拘挛。\r\n出乘使者车，径归卧林泉。\r\n出处无戚欣，鼻间栩栩然。\r\n谢公恐未免，召馹行著鞭。\r\n松山介闽浙，淑气常蜿蜒。\r\n隆冬正凝水沍，爱日回春妍。\r\n县弧庆生申，飘若区中仙。\r\n仙风自难老，何须记椿年。\r\n贱子托枌榆，扫门如宿缘。\r\n叨在玉润选，得窥乐广天。\r\n川涂阻拜寿，舂容陈大篇。\r\n孺子倘可教，愿受书一编。"
        },
        {
            "title": "送赵子固吏部帅合肥",
            "content": "襟带长淮地望崇，勋名当继古英雄。\r\n吴人止解依濡坞，晋将才能过八公。\r\n可但绥怀边境静，直须经略朔庭空。\r\n折冲不必居遐徼，颇牧尤当在禁中。"
        },
        {
            "title": "次韵五诗·山行野老问年",
            "content": "田夫笑把褐衣牵，争问壶中别有天。\r\n齿发虽衰浑未觉，精神愈胜果何缘。\r\n公言已老偶能尔，我本无心只自然。\r\n再祷百分才及一，定应椿寿八千年。"
        },
        {
            "title": "送王道州",
            "content": "九疑之南为舂陵，潇水清駃山为城。\r\n郡斋正据山直上，一览万家无遗形。\r\n家君顷年入莲幕，我不得往空驰情。\r\n先生分符此中去，心旌摇颺随双旌。\r\n先生平生饱文学，身上著作承明庭。\r\n奥篇隐帙辨如响，一时自许文章鸣。\r\n高词坐夺造化巧，凛凛韶濩声锵铿。\r\n把麾江海非无意，亲扶版舆赋南征。\r\n颇闻楚俗未苏息，糟糠不厌嗟疲氓。\r\n正资儒术饰吏事，拔去强薤摩孩婴。\r\n政成环召事未晚，天子日夜开延英。\r\n风流千古三刺史，征继聱叟阳先生。\r\n毋庸自书追科考，但愿寄我舂陵行。"
        },
        {
            "title": "题宏老空谷",
            "content": "君看空谷自然空，声有洪纤应则同。\r\n正为中虚声自应，莫将应处做神通。"
        },
        {
            "title": "山中怀仲兄",
            "content": "雁山曾御九秋风，更喜春深到此中。\r\n芳草绝怜随意绿，野花真是映山红。\r\n未知方丈景何似，直恐桃源路已通。\r\n起听朝鸡无恙否，兹游恨不与君同。"
        },
        {
            "title": "次韵沈史君怀冈梅花",
            "content": "玉人迥立山谷里，不有使君谁与怜。\r\n毋庸高牙煞风景，为著佳句增孤妍。\r\n寒溪照影谩千树，横笛吹残又一年。\r\n传闻年后更多在，便思跃马趋平川。"
        },
        {
            "title": "东阳遇雨",
            "content": "万壑千岩已饱看，更寻佳处为开颜。\r\n无端早上一番雨，遮尽东阳县里山。"
        },
        {
            "title": "颜侍郎挽词",
            "content": "禄养嗟无及，朝朝饭一僧。\r\n移忠躬蹇蹇，锡类日烝烝。\r\n赋政优吴郡，知贤仰阜陵。\r\n清忠与公恕，余庆启昆仍。"
        },
        {
            "title": "送一老住庐山归宗",
            "content": "久向东山捲藏经，鬼神推出举军惊。\r\n从来要去庐山住，好就山中过此生。"
        },
        {
            "title": "燕居",
            "content": "大老今居东海滨，燕居晚岁更申申。\r\n外生但喜长依教，一笑相从莫问贫。\r\n闲里只将诗作活，酒边犹有笔如神。\r\n乞言授几俱休论，且作羲皇以上人。"
        },
        {
            "title": "史子仁碧沚",
            "content": "相家小有四明山，更葺桃源渺莽间。\r\n四面楼台相映发，一川烟水自弯环。"
        },
        {
            "title": "芗林雪中过峡图",
            "content": "不土之里无言诗，泛雪清图事已非。\r\n墨隐为君传旧迹，宛然兴起剡谿西。"
        },
        {
            "title": "山阴道中",
            "content": "昨夜山阴古道中，蕺山直上最高峰。\r\n今朝更踏山阴道，却向云间认八松。"
        },
        {
            "title": "王忠文公挽词",
            "content": "梁木今其壤，谁能问大钧。\r\n恩深两宫赙，哀动四州民。\r\n已矣天人策，伤哉社稷臣。\r\n吾生良可耻，不及见斯人。"
        },
        {
            "title": "送钱伯同寺丞守严陵",
            "content": "去年送君来，今年送君归。\r\n君善全去就，我独念别离。\r\n君是忠孝家，袭紫传金龟。\r\n门户二百年，所寄在一夔。\r\n少年便老苍，况今更险夷。\r\n不独妙言语，理窟深莫窥。\r\n健笔照手泽，典刑从可知。\r\n向来御祥琴，欲把江海麾。\r\n促召归旧班，退食方委蛇。\r\n世事等飘瓦，人情叹燃萁。\r\n向非浑金质，百炼岂不衰。\r\n浩然赋归欤，洁身而去之。\r\n为僚曾未几，弃我忽若遗。\r\n君既弃我去，谪仙复追随。\r\n陡去二良友，掺祛重分岐。\r\n前别易再会，今见当何时。\r\n才具素绝纶，涵养日以滋。\r\n且为牧严陵，赤手摩疮痍。\r\n归来应不晚，青毡当属谁。\r\n愿君厚自爱，岁寒尚相期。"
        },
        {
            "title": "寄题林宗山巢龟",
            "content": "彼泽之陂蒲与荷，有美一人伤如何。\r\n洁清如许岂不好，纫兰缀蓠何足多。\r\n七十二钻无遗策，不灵於己徒遭厄。\r\n人生何用千岁为，愿似巢莲足清白。"
        },
        {
            "title": "送一老住庐山归宗",
            "content": "归宗法窟寖湮微，拭眼余风靡孑遗。\r\n法鼓一声精彩变，要如光弼用军时。"
        },
        {
            "title": "寻春次韵",
            "content": "一自东皇天上来，坐看芽蘖起枯荄。\r\n化工潜有洪钧转，春事何劳叠鼓催。\r\n晚景鬓凋宁再绿，去年花谢又重开。\r\n赏花携酒那容缓，走遍郊原莫便回。"
        },
        {
            "title": "鹿伯可郎中园池杂咏·梅坡",
            "content": "江梅留待主人还，见说归时得饱看。\r\n回首残花飞作雪，一峰当户正高寒。"
        },
        {
            "title": "登马鞍岭",
            "content": "轧轧轻舆上马鞍，半天岚翠逼人寒。\r\n从教宿霭迷清嶂，明日晴空取意看。"
        },
        {
            "title": "齿落戏作",
            "content": "零落残牙齿，年来落欲空。\r\n得鱼惟食冻，舍肉只餐葱。\r\n休忆红绫餤，难吞栗棘蓬。\r\n何须如剑树，始解振宗风。"
        },
        {
            "title": "百四从妹挽词",
            "content": "去岁桐川弟，新从姊处归。\r\n备言家庆事，犹著嫁时衣。\r\n尚欲寻松社，宁堪哭素帏。\r\n人生真一梦，回首事皆非。"
        },
        {
            "title": "小溪道中",
            "content": "后衕环村尽遡游，凤山寺下换轻舟。\r\n舟人努力双篙急，引得清溪逆岸流。"
        },
        {
            "title": "次韵黄文叔正言送日铸茶",
            "content": "古人养老食而酳，后人既饱须啜茗。\r\n唐称阳羡顾渚茶，惠建之名犹未省。\r\n小团花{左革右夸}矞云龙，竞巧争妍动天听。\r\n要之造化生万物，甘苦酸盐适其性。\r\n古来水品多异同，茶品知谁真得正。\r\n芽新火活善调汤，种类虽殊俱隽永。\r\n坡翁立论亦颇当，一眨一褒何太猛。\r\n北苑固为天下最，未必余茶尽邪懭。\r\n越山日铸名最高，种在阳坡性非冷。\r\n父老不堪痛摧抑，待以奴隶心若鲠。\r\n草木端有地所宜，此品标奇惟一岭。\r\n只因杂取应人须，寖使虚名成画饼。\r\n坡公殆未识吾真，真者如珠光自炯。\r\n白头拾遗辨真赝，非是容心为乡井。\r\n寄来双缶纱绝伦，病叟新尝信侥倖。\r\n七碗自煎成水厄，笑看腹似支离瘿。"
        },
        {
            "title": "林和叔侍郎龟潭庄",
            "content": "顷年曾记游花谿，宗枢潭府谿之湄。\r\n徘徊其上叹秀爽，宜有英才瑞明时。\r\n岩岩林公天与奇，劲气不为金石移。\r\n少以六义鸣上庠，游宦所至英声驰。\r\n澜翻荐口彻旒冕，通籍直上黄金闺。\r\n出宰长城如卓鲁，至今遗爱人歌之。\r\n入朝一冠御史豸，台纲振厉先光辉。\r\n光宗圣度如天大，俾承旧制形宸奎。\r\n言所当言公不屈，上喜抗直深倚毗。\r\n历居三院上横榻，首尾独击及四期。\r\n擢居小天不肯住，远指章贡把一麾。\r\n政成召节不旋踵，神与清涨促公归。\r\n代言批敕节弥励，藜藿不採非公谁。\r\n竟以松班分制阃，海邦虽陋不鄙夷。\r\n抚摩赤子厪一稔，功利及物难周知。\r\n公方在台我立螭，台省相望心事齐。\r\n皇上初政公赐环，我居青琐公紫薇。\r\n时平论事同努力，寄名雷霆如恐迟。\r\n我求外补径投閒，公亦出关喜相随。\r\n受廛亲见贤郡侯，攀辕卧辙同旄倪。\r\n公时自谓二宜去，吏民犹诵三不欺。\r\n棠阴蔽芾勿翦伐，万人来往城南堤。\r\n书来不复说余事，颇言别墅躬鉏犁。\r\n频年日涉愈成趣，去家三里共游嬉。\r\n首崇御札极尊合，又以副墨登之碑。\r\n非欲自诧稽古力，铺张圣德彰仁慈。\r\n犹记殿上争挽衣，咫尺龙颜犯天威。\r\n坐以汉法当粉齎，廷臣就列仍绅緌。\r\n箧藏常裾不容毁，如以折槛存轩墀。\r\n公严十袭我书榜，老臣追往空涕洟。\r\n吾闻一潭浩深绿，上有怪石形如龟。\r\n是为古丽最佳处，地藏天作公发挥。\r\n大谿横贯地坦平，演迤明秀山四围。\r\n十峰历历可名数，余如芙蓉耸天涯。\r\n独此一山亘里许，中立壁峻难攀跻。\r\n堂名娱老正东南，比汉二疏公庶几。\r\n海棠炫昼绕栏槛，细声嫣红遍繁枝。\r\n杂花满地秀而野，何殊迂叟居洛师。\r\n千岁灵龟巢莲叶，祝公耆寿登庞眉。\r\n桃花源杳号霞隐，木奴霜后黄金垂。\r\n深可藏书旷可射，初篁细香临月池。\r\n狎鸥渚边鸥为下，观鱼梁上鱼不疑。\r\n悬崖石横笋斜出，拒霜为城媚清漪。\r\n公既垂车弃轩冕，鸿飞冥冥不受羁。\r\n超然但欲适吾意，抱瓮直欲心忘机。\r\n我虽未到景略序，尽录无心图画为。\r\n花朝月夕景何限，想见晴好雨亦宜。\r\n落霞孤鹜映西日，多少空翠仍烟霏。\r\n此虽见之咏不足，强欲著语是耶非。\r\n两守宝婺行或止，无由往叩山中扉。\r\n旧闻赵公访欧阳，千里命驾如吕稽。\r\n清风明月两閒人，万口犹传乐府诗。\r\n我虽挂冠病双足，颂系一榻当炎曦。\r\n荷公虽若鱼相忘，尺书时来自缄题。\r\n屡索鄙书懒未暇，又恐境胜难为词。\r\n兹来督我语益峻，远寄蜀绢栏乌丝。\r\n为吾赠诗仍就写，欲待相好无时衰。\r\n想像试作高堂赋，身知难往心欲飞。\r\n才固不多老更尽，况此病瘁神亦疲。\r\n不如及今为公作，语成不工不敢辞。\r\n两家子弟向后日，庶几二老同襟期。"
        },
        {
            "title": "次韵四绝·从子澡涤筑屋荷池上",
            "content": "楼台墙宇家家月，杨柳荷花处处风。\r\n最喜两涯相映带，一时倒影入池中。"
        },
        {
            "title": "杨待制挽词",
            "content": "蜀道名天险，驰驱敢惮劳。\r\n剑头悬六印，梦里益三刀。\r\n汉殿联簪橐，燕山拥节旄。\r\n惜哉觇国意，不得试龙韬。"
        },
        {
            "title": "宜人杨氏挽词",
            "content": "梦入枌榆社，心游水竹湾。\r\n丐归期拜寿，近侍望承颜。\r\n一昨闻微恙，宁知竟大还。\r\n佳城无路到，夫妇泪俱潸。"
        },
        {
            "title": "祝通判挽词",
            "content": "花县弦歌化，莲城水竹居。\r\n旧寮情义厚，近别信音疏。\r\n不作三刀梦，空垂别驾车。\r\n新阡何处是，东望倍欷歔。"
        },
        {
            "title": "八月四日晚霹雳碎大柳木",
            "content": "秋分雷自合收声，白露明朝忽震霆。\r\n怪得坐中惊欲倒，邻墙老柳碎中庭。"
        },
        {
            "title": "王武陵挽词",
            "content": "胡虑久未殄，功名谁与同。\r\n惟公负才气，遇事等英雄。\r\n井井清边琐，駸駸有父风。\r\n惜哉天不憗，遗恨渺无穷。"
        },
        {
            "title": "次韵章枢密赋吴彩鸾玉篇",
            "content": "文箫蹑彩鸾，夜半恐不逮。\r\n山深忽呼名，惊喜不得退。\r\n仙谪无所逃，士贫何可耐。\r\n乃以三生缘，遂为二姓配。\r\n至人与凡夫，伉俪岂其辈。\r\n鬵书以自给，细字如玉碎。\r\n一一存楷法，明珠蔑瑕颣。\r\n初如鹣比翼，久若鱼同阴。\r\n终日了韵编，心画亡罣碍。\r\n人间八百本，终古知敬爱。\r\n玉篇尤可珍，何必赠杂佩。\r\n倘邀千黄金，虽贫亦当贷。\r\n摩挲惜见晚，老眼看茫昧。\r\n墨妙饶精神，笔劲含姿态。\r\n次第部居中，盘曲法库内。\r\n九龄美风度，孟博信清裁。\r\n书拙无合作，见此增愧慨。\r\n尤物难久假，雪窗暂相对。\r\n遗踪虽已邈，真迹俨然在。\r\n辄效西子颦，小楷书牍背。"
        },
        {
            "title": "送曾南仲寺丞守永嘉",
            "content": "六和久坐趣归鞭，却送旌麾水竹边。\r\n无说可裨新令尹，有诗重送老同年。\r\n城隅绿竹今安否，庭下朱栾定俨然。\r\n回首东州真梦境，羡君此去若登仙。"
        },
        {
            "title": "赵提荆挽词",
            "content": "处事才游刃，论文辩粲花。\r\n英姿凛熊豹，健华走龙蛇。\r\n持橐身终外，垂车梦到家。\r\n平泉花木在，愁绝旧生涯。"
        },
        {
            "title": "陆郎中挽词",
            "content": "壮岁联双捷，衰年困百罹。\r\n肉身心佛子，霜发貌婴儿。\r\n万事几樽酒，百年千首诗。\r\n浮生成梦觉，吾道竟何之。"
        },
        {
            "title": "尚书张公挽词",
            "content": "抚字推循吏，论思领从班。\r\n宏才名北阙，高兴属东山。\r\n同岁叨崇笃，比邻足往还。\r\n旧游成昨梦，衰涕不胜潸。"
        },
        {
            "title": "范牛",
            "content": "人问吾何爱一牛，范仙真笔倍风流。\r\n绳牵虽未如自放，犹胜更著金笼头。"
        },
        {
            "title": "王提刑挽词",
            "content": "伯仲三珠树，优为一世才。\r\n人琴先起恨，金玉遂俱摧。\r\n南阮方深痛，阿连尤可哀。\r\n桃花源上路，老眼更堪开。"
        },
        {
            "title": "北行雪中渡淮",
            "content": "风捲清淮夜不休，晓惊急雪遍郊丘。\r\n坐令和气三边满，便觉胡尘万里收。\r\n瑟瑟江头辉玉节，萧萧马上点貂裘。\r\n归来风物浑相似，二月杨花绕御沟。"
        },
        {
            "title": "尚书尤公挽词",
            "content": "北面愿师承，东台拜老成。\r\n忘年容末至，叙契若平生。\r\n风月吟千首，雷霆寄一名。\r\n送车无路到，寒涕为君倾。"
        },
        {
            "title": "题徐圣可知县所藏杨补之二画",
            "content": "谁种疏梅古岸头，推蓬瞥见倍清幽。\r\n君看竹外一枝好，真有江南万斛愁。"
        },
        {
            "title": "送陈进道倅三山",
            "content": "陈侯少有场屋声，岁在壬午联荐名。\r\n晚年倦游安里居，君亦怀绶归家庭。\r\n齐年连烟更同社，臭味相与如弟兄。\r\n一朝话别欲远去，洗盏更酌歌渭城。\r\n合沙乐土宜宦游，或谓不减洛与京。\r\n平分风月信可乐，人家弦诵几连甍。\r\n岂惟帅阃赖关决，定知秋闱望陶成。\r\n西都外司掌宗盟，烦君共二为之丞。\r\n勿谓为丞但虚称，亨途要当自此升。\r\n惟君儒雅闻簪缨，种学岁久笔纵横。\r\n奥篇隐帙了如响，清谈吐屑四坐倾。\r\n诗筒来往附邮传，时出妙语人为惊。\r\n梅花万树照山白，荔子百种辉空明。\r\n九门雄尊盛官府，三山森耸多地灵。\r\n长乐一志书不尽，平生颇恨未经行。\r\n烦君杰句为摹写，远寄使我心神清。"
        },
        {
            "title": "张工部挽词",
            "content": "忠简传汪白，家声属弟昆。\r\n惟公殿诸老，积善见多孙。\r\n两桂昌书种，双椿蔼庆门。\r\n寿终无可憾，况有典刑存。"
        },
        {
            "title": "伯中弟生朝赋酴醿",
            "content": "春日足风雨，不知艳阳天。\r\n桃李俱成尘，懒上西湖船。\r\n春余忽微和，酴醿发清妍。\r\n池塘芳草梦，况复向阿连。\r\n中庭月方午，密林澹清烟。\r\n蒙蒙青罗帔，粲粲白玉钿。\r\n幽欢久不讲，群从俱讙然。\r\n银烛烦高烧，妃子浴温泉。\r\n花以酒为名，我以杯相传。\r\n烂醉不复辞，此会期年年。"
        },
        {
            "title": "走笔送僧义冲",
            "content": "一气行太虚，流形纷不齐。\r\n要之本无物，洞然无足疑。\r\n梵志有至言，还我未生时。\r\n烧了似不曾，亦有毛僧词。\r\n冲师名家子，少年习裘箕。\r\n谈吐霏木屑，落笔皆珠玑。\r\n自称十年来，不复念作诗。\r\n空门坐枯禅，绮语知昨非。\r\n闻之意已消，谈笑到日西。\r\n习气终未尽，旧编还自携。\r\n秀句堪供佛，古作力可追。\r\n爱玩不去手，未免成一痴。\r\n又欲上西湖，驻锡来语离。\r\n我生堕宿业，笔砚置藩篱。\r\n拔擢困胃肾，未老神已疲。\r\n几欲焚故藁，要使心清夷。\r\n君诗既不作，何不等弃之。\r\n万事都放下，一意探玄机。\r\n语罢复自笑，无使高人知。\r\n作诗固无用，参禅亦胡为。\r\n劝人反自蹈，此纸何必挥。\r\n不如两俱忘，他时赤体归。"
        },
        {
            "title": "王大卿挽词",
            "content": "图史但环渚，江湖几问津。\r\n虽多暮年乐，谁忍半生贫。\r\n海内清名满，毫端秀句新。\r\n风流嗟顿尽，晋韵更何人。"
        },
        {
            "title": "张泰州挽词",
            "content": "燕赵多奇士，如公名不虚。\r\n胸中九域志，笔底百家书。\r\n报国心尤壮，筹边智有余。\r\n功名竟齎恨，西望倍欷歔。"
        },
        {
            "title": "齐国夫人曹氏挽词",
            "content": "宗子今曾子，夫人古敬姜。\r\n邛郲承孝养，浯水刻恩章。\r\n汤沐封逾宠，芝兰晚更芳。\r\n九龄天报远，余庆尚流光。"
        },
        {
            "title": "谢湖山居士示和陶诗",
            "content": "渊明千载人，同节仰孤峭。\r\n岂惟辞督邮，莲社不得召。\r\n书不求甚解，眼高得玄要。\r\n诗亦本无意，但写胸中妙。\r\n齐梁纷众作，嘈杂春禽叫。\r\n稚子候檐隙，文通剧搜绍。\r\n矫矫玉局翁，尚友谢浮漂。\r\n饱喫惠州饭，追和欲同调。\r\n湖山老居士，宏才盍廊庙。\r\n出入官五纪，怀归自年少。\r\n屡赓归来辞，吾行有先兆。\r\n老龙卧林壑，年高德弥邵。\r\n向来批敕手，甘心事耕钓。\r\n筑室据仙居，泉石造深穾。\r\n亭榭望堂皇，蓬莱对圆峤。\r\n涉园日成趣，遇客酒频釂。\r\n岩岩鸾鹤姿，炯炯双眸瞭。\r\n堕体黜聪明，坐忘乐遗照。\r\n西畴时告春，东臯快舒啸。\r\n襟期古暗合，此事不容诏。\r\n尽和靖节诗，笔走追风骠。\r\n又如裴旻剑，腾空径投鞘。\r\n人生嗜慾深，山林不供烧。\r\n何当从公游，翛然宁荷蓧。\r\n小子敢言诗，未免事华彯。\r\n西施难效颦，邯郸恐贻笑。\r\n思欲焚旧藁，世味轻咀嚼。\r\n稍寻韦苏州，旁引孟贞曜。\r\n绝去翰墨畦，毋凿浑沌窍。\r\n尚或庶几焉，未暇期速肖。"
        },
        {
            "title": "太上皇帝圣体清康老母进封信安郡太夫人适斋",
            "content": "吾母年高绝等伦，痴儿何幸得荣亲。\r\n九重锡类真千载，八座承恩只一人。\r\n共仰外门流庆远，喜同介弟宠光新。\r\n两家盛事人争贺，和气薰为腊里春。\r\n\r\n【注释】：【原题】：\r\n太上皇帝圣体清康老母进封信安郡太夫人适斋除敷文阁学士有诗为贺次韵"
        },
        {
            "title": "鹿伯可郎中园池杂咏·竹坞",
            "content": "几年种竹未成丛，一日归来翠扫空。\r\n尽好闭门高枕臣，从今日日是清风。"
        },
        {
            "title": "戏和淳诗卷",
            "content": "暮年甘散诞，壮志久消磨。\r\n自媿今摩诘，谁怜老伏波。\r\n清新慙庾信，敏慧谢甘罗。\r\n惟有诗情在，犹能益办多。"
        },
        {
            "title": "客目中次韵",
            "content": "三年此月绮筵开，盛意勤拳不待催。\r\n预约行人须已集，先欣数客肯俱来。\r\n诗筒才到先赓韵，酒兴方浓莫算杯。\r\n更欲秋深穷胜践，邹枚后乘可容陪。"
        },
        {
            "title": "次周益公韵",
            "content": "舅甥相与老鄞川，况值慈亲九十年。\r\n画舫时追唐贺监，笋舆联访汉梅仙。\r\n官名自愧偶同辙，才望如何敢并肩。\r\n误辱品题称酷似，此声梁楚更堪传。"
        },
        {
            "title": "题惠崇着色四时景物",
            "content": "旧说惠崇真画师，生绡四幅见天机。\r\n鹭翻桃岸韶光妩，鹅漾莲塘暑气微。\r\n风劲宾鸿霜始肃，寒欺花鸭雪初飞。\r\n分明知是丹青卷，仍欲沙头唤渡归。"
        },
        {
            "title": "赋蒋甥若水番马图",
            "content": "何处驱来良马六，骝黄参错如花簇。\r\n胡为不作腾骧去，各有游韁絷前足。\r\n胡人下马俱少休，背倚毡裘眠正熟。\r\n酋豪拣箭奚奴撚，意欲射麞不遗镞。\r\n琵琶横倚续续弹，一夫坐听胡中曲。\r\n卧拥提壶将引钦，英气虬须皆贵族。\r\n沙碛坡陀高复低，天寒不见寸草绿。\r\n我行燕蓟颇见之，狼帽乌靴乃其俗。\r\n勿云恃勇不知义，要以赤心置其腹。\r\n呜呼安得壮士健马咸作使，坐令戎虏为臣仆。"
        },
        {
            "title": "广轩夜望",
            "content": "点点万家灯，风清醉复醒。\r\n广轩高绝处，俯瞰一天星。"
        },
        {
            "title": "恭人董氏挽词",
            "content": "敬馌尊夫子，升堂乳阿姑。\r\n乡评推至行，家庆展新图。\r\n半世悲鸾舞，高年乐凤雏。\r\n蜜章应未艾，卿月映阶符。"
        },
        {
            "title": "谢潘端叔惠红梅",
            "content": "少陵年后咏花开，未见烟脂一抹腮。\r\n可惜当时诗兴动，止因东阁看官梅。"
        },
        {
            "title": "观冷泉亭放水",
            "content": "冷泉浅濁使人愁，开放黄波去不休。\r\n岸侧细泉穿乱石，始知别是一清流。"
        },
        {
            "title": "大雪赵振文寄诗言乘月泛舟清甚次韵",
            "content": "见说中宵泛彩舟，何人同赏大江流。\r\n阳冰伯雪应为伴，更约禅人白道猷。"
        },
        {
            "title": "周德远挽词",
            "content": "家世传儒业，乡邦耸义风。\r\n将迎无倦色，交友尽名公。\r\n太学飞声早，浮生转首空。\r\n怡如堂下月，犹照紫荆丛。"
        },
        {
            "title": "题韩氏所藏元佑选尚诏草",
            "content": "禁脔当年选尚初，难兄辞宠意何如。\r\n裕陵遗旨知难改，元佑湛恩信有余。\r\n今日犹存卯君笔，向来谁造粉昆书。\r\n韩门世宝宜无坠，史有遗文尚取诸。"
        },
        {
            "title": "蕉庵暮归",
            "content": "绿蕉阴下绕斑衣，饭了从容到夕晖。\r\n老子才携筇杖去，孙儿各捧竹团归。"
        },
        {
            "title": "长生草",
            "content": "我方髫龀时，已复见兹草。\r\n仲舅尉江阳，奉亲颜色好。\r\n窗门挂经冬，蛛丝罩轻缟。\r\n意为霜雪残，白花乃明杲。\r\n世间三友外，此有岁寒操。\r\n年至十七八，童心如木槁。\r\n随时到柯山，逢人细访考。\r\n买之野人手，何须访蓬岛。\r\n尝为伯氏寿，作诗颂难老。\r\n经今五十年，得自江南道。\r\n老我日就衰，岁月岂长保。\r\n一笑哦子诗，犹将伴梨枣。"
        },
        {
            "title": "永嘉试院谢曾使君送酒",
            "content": "一帘疎雨洗尘埃，满架酴醿自在开。\r\n正恨烹茶杀风景，忽惊门外白衣来。"
        },
        {
            "title": "谢黄汝济教授惠建茶并惠山泉",
            "content": "几年不泛浙西船，每忆林间访惠泉。\r\n雅好谁如广文老，亲携直到病夫前。\r\n细倾琼液清如旧，更瀹云芽味始全。\r\n或问此为真品否，其中自有石如拳。"
        },
        {
            "title": "题汪季路太傅所藏龙眠阳关图",
            "content": "离觞别泪为君倾，行李匆匆欲问程。\r\n不用阳关寻旧曲，图中端有断肠声。"
        },
        {
            "title": "下元日暖甚夜风雨大作早微雪从子潗以酴醿来",
            "content": "眼明喜见早酴醿，窗外风号集霰时。\r\n梅蘂已慙前腊破，芳心休用怨春迟。\r\n纳凉除夜昨几似，见雪芭蕉今不疑。\r\n若使洛人真得此，应须更诧百宜枝。"
        },
        {
            "title": "游雪窦双塔登云檐有怀海印云老",
            "content": "来礼二师遗像，小立云檐一饷。\r\n欲见德云比丘，却在别峰顶上。"
        },
        {
            "title": "王叔达以尉彭泽潜玉洞述见示",
            "content": "书岩已奇甚，潜玉尤伟哉。\r\n李君漫盘谷，元子空峿台。\r\n神不得自秘，天应为君开。\r\n渊明如得此，应不赋归来。"
        },
        {
            "title": "恭人胡氏挽词",
            "content": "懿行表闺房，情亲共衋伤。\r\n绣衣来宅相，彤管著铭章。\r\n苹涧谁供祀，藁砧空悼亡。\r\n芝兰俱秀发，所恨失元方。"
        },
        {
            "title": "送清道者住投子山",
            "content": "一钵一衲，一丘一壑。\r\n非去非住，无相无作。\r\n一脚踏著投子机，不被傍人轻摸索。"
        },
        {
            "title": "鹿伯可郎中园池杂咏·桃蹊",
            "content": "几树桃花相映开，主人归路入天台。\r\n凭谁寄语玄都观，前度刘郎不更来。"
        },
        {
            "title": "次韵十绝·染须",
            "content": "染须欲学少年时，笑杀当年荣启期。\r\n公道世间惟此耳，年来犹幸不相欺。"
        },
        {
            "title": "次卢国华提刑所寄韵",
            "content": "持节归来上粉闱，只今一节又何之。\r\n乐天好句追长庆，元亮高风挹义熙。\r\n我恨别多仍会多，君虽去速岂来迟。\r\n闽山荔子燻晴昼，莫惜登临賸赋诗。"
        },
        {
            "title": "仲舅敷文阁学士汪公挽词",
            "content": "外氏桂成丛，诸甥长养中。\r\n名称无酷似，宦达偶相同。\r\n澹室既长往，适斋俄考终。\r\n绝怜三学士，只賸一衰翁。"
        },
        {
            "title": "雪谿仙隐",
            "content": "君之生兮天之西，望雪山兮名之以雪谿。\r\n君之游兮海之湄，隐于雪窦兮杳然何归。\r\n子从其父兮孙访吾祖，子志不遂兮孙之心良苦。\r\n嗟嗟，阆中君兮弃家而远游，\r\n蹇胡为乎不久留。其遂蝉蜕尘埃而仙耶，\r\n其亦肥遯得道不死而隐于四窗之幽耶。扪萝以寻于烂平兮既不可见，\r\n莽白云之廿里兮欲进兮焉求。青棂兮实繁，\r\n莎罗兮花稠。鞠侯兮相与群，\r\n白鷳兮啸其俦。谓为远兮何景物之良是，\r\n谓在迩耶将径之何由。肖群像兮兹堂，\r\n谨奉尝兮良畴。君其来兮庶几其见之，\r\n君之不来兮徒相羊以夷犹。"
        },
        {
            "title": "从子淮过省寄伯中弟",
            "content": "我家伯父德余辉，吾弟风标具体微。\r\n七叶欣闻五争奋，四人先喜一雄飞。\r\n忍贫老尚甘箪食，教子今方擢省闱。\r\n他日双椿临六桂，麻衣俱换绿衣归。"
        },
        {
            "title": "昕老自号鉴堂来住芦山山中先有鉴堂",
            "content": "鉴堂来住鉴堂中，两鉴相磨只一同。\r\n要是非台亦非鉴，但见寂照含虚空。"
        },
        {
            "title": "观文殿学士赵公挽词",
            "content": "听履领簪缨，忠言彻帝庭。\r\n公方扶日月，我亦寄雷霆。\r\n忧世形词色，卧家存典型。\r\n灵光更陈迹，楚些不堪听。"
        },
        {
            "title": "伯中弟可休堂",
            "content": "夫妇老相对，闺门贫甚安。\r\n六儿俱力学，一子幸先官。\r\n香火祠初奉，勋名镜屡看。\r\n更当联五桂，纳禄尚何难。"
        },
        {
            "title": "唤仙阁",
            "content": "多少寻仙更不还，渺茫竟堕有无閒。\r\n使其真有毋庸唤，仙自曾城我自山。"
        },
        {
            "title": "次韵蒋德言游太白玉几两山",
            "content": "谁能饶舌强参禅，何用谈因更说缘。\r\n生死本来无大事，晨朝须起夜须眠。"
        },
        {
            "title": "陆提刑挽词",
            "content": "数马谦恭甚，挥犀色笑温。\r\n风流士龙裔，文采左丞孙。\r\n晚幸成三径，身胡遽九原。\r\n素钦仁者勇，大狱竟平反。"
        },
        {
            "title": "题汪宏甫三马图",
            "content": "玉花流云照夜白，开元尚想行天街。\r\n韩李郑君俱已矣，健笔谁能如顺斋。"
        },
        {
            "title": "徐季节挽词",
            "content": "公府推徐穉，山阳荐仲车。\r\n盛时遗此老，没世竟穷庐。\r\n行道嗟无命，传家幸有书。\r\n鲁山终不识，抚卷倍欷歔。"
        },
        {
            "title": "午暑",
            "content": "炎宫火伞罩中区，病老低垂气不苏。\r\n难学孙儿频饮冷，时将冰水洗霜须。"
        },
        {
            "title": "次韵十绝·发书",
            "content": "故人惟赖几行书，今日谁能更访吾。\r\n旧日热心今就冷，向来已自得揶揄。"
        },
        {
            "title": "题罗春伯所藏修禊序",
            "content": "东游登会稽，只见兰亭不见碑。\r\n北过中山府，欲访此碑不知处。\r\n閒从故家看墨本，如此二者绝难过。\r\n曾经耶律毡裹去，至今胡虏犹知慕。\r\n时将一二馈肤使，持归往往快先覩。\r\n未知玉石真在否，要比江南终近古。\r\n他日缚取呼韩作编户，勒铭归来过定武。\r\n只问君王乞此碑，打向人间莫论教。"
        },
        {
            "title": "戴县丞挽词",
            "content": "小戴久仙去，何堪更哭君。\r\n旧游惊昨梦，陈迹怆遗文。\r\n晚暮期相与，死生俄遽分。\r\n铭成愧潜德，挥涕望新坟。"
        },
        {
            "title": "题汪季路家藏吴彩鸾唐韵后",
            "content": "旧说仙人吴彩鸾，日书切韵归毫端。\r\n不应神速有如此，令人至今疑稗官。\r\n相传此事三百载，谁知真迹俨然在。\r\n笔精墨妙信入神，间以朱丹倍晶彩。\r\n法言初为此韵时，賸裒文字觉后知。\r\n宁知遂经谪仙手，讳字曾阙民与基。\r\n经生矻矻尽精力，摩以岁月或可得。\r\n动翰如飞犹恐迟，一日一挥出心画。\r\n神仙之说云渺茫，仙凡配耦尤荒唐。\r\n萧史弄玉乘凤去，蓝田空说容裴航。\r\n文箫之遇真是否，岂此虚名传不朽。\r\n五篇历历为全书，始信传闻是真有。\r\n当时所直才五缗，于今千金价未均。\r\n十年盖有数百本，未知几本传今人。\r\n惜哉字画太纤细，后日传之知几岁。\r\n只今已有字不全，欲镌翠珉固非易。\r\n我踰七十方见之，暂借一观聊自怡。\r\n平生愿见心便足，何必更谋身后为。"
        },
        {
            "title": "夜读王承家县丞诗编",
            "content": "炼句工深与味长，固知家学富青箱。\r\n莫言一脔能尝鼎，更欲为余倾锦囊。"
        },
        {
            "title": "送蒋甥若水使属北行",
            "content": "曾为假吏到燕山，送子长征不作难。\r\n故国能无叹禾黍，中原应欲覩衣冠。\r\n黑甜软饱宜加爱，红皱黄团止可观。\r\n行矣勿为儿女恋，指期良月待君还。"
        },
        {
            "title": "复见官军诗",
            "content": "元帅平京邑，声声夹道闻。\r\n不图当此日，复得见官军。\r\n将钺来何莫，壶浆意已勤。\r\n重瞻貔虎士，尽扫犬羊群。\r\n王旅方驰电，民心极望云。\r\n长安十万户，拭目待吾君。"
        },
        {
            "title": "催老融墨戏",
            "content": "古人惜墨如惜金，老融惜墨如惜命。\r\n濡毫洗尽始轻拂，意匠经营极深夐。\r\n人非求似韵自足，物已忘形影犹映。\r\n地蒸宿雾日未高，雨带寒烟山欲暝。\r\n中含太古不尽意，笔墨超然绝畦迳。\r\n画家安得论三尺，身世生缘俱堕甑。\r\n人言可望不可亲，夜半叩门宁复听。\r\n三生宿契谁得知，一见未言心已应。\r\n岩倾千丈雪散空，上有清池开锦镜。\r\n意行忽发虎溪笑，许作新图写幽胜。\r\n归寻一纸五十尺，传以礬胶如练净。\r\n自知能事难促迫，捲送松窗待清兴。\r\n笔端肤雨今何如，西抹东涂应略定。\r\n何当一日快先覩，洗我昏眸十年病。"
        },
        {
            "title": "陈文恭公挽词",
            "content": "辅赞藏诸用，庸人自扰之。\r\n惟公知好静，与物尽忘私。\r\n德望仪群辟，威名憺远夷。\r\n伤心白鸡梦，梁木有余悲。"
        },
        {
            "title": "从姑太令人挽词",
            "content": "伯祖八贤女，惟姑寿且康。\r\n又闻歌薤露，谁复是灵光。\r\n采藻空南涧，生萱怆北堂。\r\n平生好心地，持以遗诸郎。"
        },
        {
            "title": "枢密新府",
            "content": "门号签书府，心存攻愧斋。\r\n倚栏临曲沼，扶杖看悬崖。\r\n槁叶鸣轻雨，残山拥半阶。\r\n退公成吏隐，足以畅幽怀。"
        },
        {
            "title": "李起宗舍人悠然亭",
            "content": "远游蜀道历艰难，径上甘泉豹尾间。\r\n荷橐忽思辞北省，拂衣自喜见南山。\r\n当时旁舍基犹在，回首垂髫鬓已斑。\r\n先友脾阴尽陈迹，寒空依旧湿烟鬟。"
        },
        {
            "title": "又题杨妃上马图",
            "content": "金鞍欲上故徐徐，想见华清被宠初。\r\n后日延秋门下路，不应有暇作踟蹰。"
        },
        {
            "title": "答东山一老二偈",
            "content": "闭门深坐日知味，无限好山都懒游。\r\n城里山中俱是隐，江湖不若两忘休。"
        },
        {
            "title": "同王原庆知道游天童",
            "content": "旧游曾记梦中身，一日重来白发新。\r\n行尽杉松三十里，看来楼阁几由旬。\r\n狎鸥亭外波澜阔，宿鹭池边草木春。\r\n自笑赋归如许久，始来此地作闲人。"
        },
        {
            "title": "云岩",
            "content": "但见云生谷，初无石似岩。\r\n得名非旧观，买地作精蓝。\r\n境胜环修竹，门深拥翠杉。\r\n禅林自家处，莫问后三三。"
        },
        {
            "title": "送倪正父侍郎使虏",
            "content": "经帷亲见犯天颜，口伐何劳抗可汗。\r\n故国应悲周黍稷，遗黎犹识汉衣冠。\r\n殊邻谍报终难测，累岁要盟恐易寒。\r\n驰至金城上方略，始知颇牧在金銮。"
        },
        {
            "title": "送赵晦之丞彭泽",
            "content": "陶令居官八十日，始为督邮方赋归。\r\n君家门户要兴起，未用飘然咏式微。"
        },
        {
            "title": "次周益公韵",
            "content": "天将间气孕山川，名世还当五百年。\r\n已是有官居鼎鼐，不妨平地作神仙。\r\n书林尚欲校三豕，笔力犹能驱两肩。\r\n前日勋名身既退，斯文留与后人传。"
        },
        {
            "title": "中秋",
            "content": "岁岁当秋半，人人待月明。\r\n绝怜今夜赏，更胜去年晴。\r\n光彩澄高露，氛埃廓太清。\r\n众心方闵雨，却望暮云生。"
        },
        {
            "title": "烟雨楼夜坐",
            "content": "暮霭横空黯未收，晚来凉动满怀秋。\r\n澹云影里千山月，残角声中百尺楼。\r\n参坐共为文字饮，高谈不见古念愁。\r\n夜阑半醉意方适，径欲乘风汗漫游。"
        },
        {
            "title": "吴通判挽词",
            "content": "一死交情见，乡评重此翁。\r\n素车奔夕梦，绣被落天风。\r\n身任朋僚责，心忘尺雨功。\r\n毋书卓行传，非介亦非通。"
        },
        {
            "title": "飞泉漱鸣玉诗",
            "content": "翠巘幽深处，飞泉触石鸣。\r\n跳珠不胜乱，漱玉有余清。\r\n水落千寻险，风传万壑声。\r\n玲珑铿璧韵，激溅破琼英。\r\n汉水思遗佩，沧浪想濯缨。\r\n何须韩吏部，联句赋琮琤。"
        },
        {
            "title": "石南康挽词",
            "content": "家有春秋学，渊源更得师。\r\n风高盖公舍，泪落蔡邕碑。\r\n官早终难进，才全竟弗施。\r\n遗编属贤子，孝谨不应衰。"
        },
        {
            "title": "送黄景声秘丞提举浙西",
            "content": "玉节光华照日曦，扬清激濁正当时。\r\n陈连幸出百僚底，正恐翁归不受私。"
        },
        {
            "title": "次韵五诗·谕悲秋者",
            "content": "黄云万顷一时收，喜见高空风露秋。\r\n岁事及今将告毕，人生到老盍归休。\r\n固知景物能与感，亦有痴人苦过忧。\r\n胸次果然无一累，岂容秋月使人愁。"
        },
        {
            "title": "送刘淳叟博士倅豫章",
            "content": "熟知明主可忠言，奏牍方陈意已传。\r\n人言能逊千乘国，我自能补九重天。\r\n拔山转石孰难易，烂额徙薪谁后先。\r\n不用更论如许事，把君征袂且茫然。"
        },
        {
            "title": "王遂安挽词",
            "content": "淮水占王氏，生平熟义方。\r\n三珠欣竞秀，两桂蚤联芳。\r\n才大用何啬，源深流自长。\r\n青毡传令子，一箭取双鶬。"
        },
        {
            "title": "石通直挽词",
            "content": "籍甚新昌族，直成万石家。\r\n源流端有自，悃愊更无华。\r\n奉职冰同洁，持身璧不瑕。\r\n庆门传未艾，兰玉茁新芽。"
        },
        {
            "title": "过上虞怀谢驿喜雨",
            "content": "梦回檐溜作惊湍，净洗炎歊百虑宽。\r\n咫尺东山见膏泽，令人更忆谢家安。"
        },
        {
            "title": "八月十四日携家泛月次韵",
            "content": "犹记年时看水嬉，不如此夜月相宜。\r\n仙翁一醉非尘世，为问姮娥知未知。"
        },
        {
            "title": "次伯舅汪运干所寄韵",
            "content": "遥忆牢之舅，功名志欲成。\r\n离思满方寸，望眼费双明。\r\n揽笔四愁咏，登楼千里情。\r\n贤劳休自叹，幢下本书生。"
        },
        {
            "title": "又次王恭叔韵",
            "content": "人为天地最灵物，野卉无情犹若此。\r\n石间薜荔水昌阳，卷柏生崖并葛藟。\r\n是皆草中号长久，未见县空解葩蘂。\r\n柯叶不改耐岁寒，土著青松那可拟。\r\n不须丹砂访葛洪，毋用仙方传李耳。\r\n未知此种谁为传，乌有先生子虚子。"
        },
        {
            "title": "谢僧道全惠诗并菖蒲",
            "content": "楚楚芳荪诗样清，翠苗低护小峥嵘。\r\n一泓功借幽根润，六月能令凉意生。\r\n雁荡浑如梦边事，龙湫顿觉眼中明。\r\n閒窗坐对思无限，何日随君绕涧行。"
        },
        {
            "title": "太令人赵氏挽词",
            "content": "令德比鸤鸠，芳华誓柏舟。\r\n承平犹有态，旷达了无忧。\r\n方奉平反笑，俄成汗漫游。\r\n哀荣谁得似，同穴乐哉丘。"
        },
        {
            "title": "丁寺丞挽词",
            "content": "严冷不可向，其中实旷然。\r\n行藏暌素志，燕乐了余年。\r\n鹤化人何处，鸾孤影自怜。\r\n才高不尽用，流庆尚绵绵。"
        },
        {
            "title": "翁府君挽词",
            "content": "肮脏翁夫子，高才噤不施。\r\n床头痴叔易，梦里阿连诗。\r\n德丧嗟何及，天胡弗憗遗。\r\n清风终未泯，吹拆谢庭芝。"
        },
        {
            "title": "尚书汤公挽词",
            "content": "先正真良弼，彤墀四拜麻。\r\n决科承奕世，摛藻擅传家。\r\n禁路优持橐，侯藩几建牙。\r\n相门宜出相，恨不见堤沙。"
        },
        {
            "title": "同年翁处度招游北山次韵",
            "content": "不嫌屐齿碎莓苔，只要吾人得得来。\r\n见说飞泉高落涧，待寻曲水作流杯。\r\n竹林素约群贤集，鸡黍相过一笑开。\r\n政恐清游自忘返，不应空棹酒船回。"
        },
        {
            "title": "梁仲苍挽词",
            "content": "人物如君少，相期上石渠。\r\n博文该四部，笃学富三余。\r\n泪尽知无及，交深未觉疏。\r\n何时酹坟草，细读茂陵书。"
        },
        {
            "title": "王夷仲夫人挽词",
            "content": "彤史无人续，谁能识壶彜。\r\n苹蘩奉先祖，诗礼付佳儿。\r\n未见鱼轩乐，俄兴鸾镜悲。\r\n藁砧方得路，肠断悼亡诗。"
        },
        {
            "title": "吴山井",
            "content": "钱塘东南一都会，西湖宛在高城外。\r\n凿为六井引入城，唐相邺侯功尚在。\r\n吴山横亘城中央，左右江湖尽襟带。\r\n寒泉迸溢清且甘，发自灵源匪分派。\r\n天目两乳龙凤来，秀气所钟此其最。\r\n海滨斥卤润作鹹，安得一泉独滂沛。\r\n四朝驻跸八十年，民聚五方真众大。\r\n抱瓮桔槹万夫汲，飞泉仰流筒吸快。\r\n大旱不干潦不溢，数里赪肩竞分卖。\r\n人言神龙宅其下，济物阴功至今在。\r\n川泽固多资灌溉，此井犹能济闤闠。\r\n皇家德泽如此泉，福祚与之俱不改。"
        },
        {
            "title": "京仲远尚书为澹然子作二大字",
            "content": "浓墨新题付澹然，松坡为子老谈天。\r\n凭君推我行年看，何日归耕绵上田。"
        },
        {
            "title": "赵提荆挽词",
            "content": "客授早登龙，襟期一笑同。\r\n门清心似水，论正气如虹。\r\n近问书犹湿，重来迹遂空。\r\n无因送丹旐，老泪洒西风。"
        },
        {
            "title": "寄题延平范氏六桂堂",
            "content": "高门儒效许谁同，秀气于今照演峰。\r\n家学一椿连五桂，地灵两剑化双龙。\r\n三人衣钵清名接，累世簪缨庆事重。\r\n彼茁孙枝更林立，不须万户羡侯封。"
        },
        {
            "title": "次韵五诗·坚郑贵温棋社",
            "content": "二公休致我来归，尽可同裁隐士衣。\r\n此已屡谋登竹所，君其无吝造城扉。\r\n人间厌见手翻覆，乐处但当赜指挥。\r\n凉气一新宜近酒，盍簪莫似向来稀。"
        },
        {
            "title": "黄君挽词",
            "content": "积庆源流远，乡评数大门。\r\n吏才堪世用，心事与谁论。\r\n肮脏才三径，凄凉遽九原。\r\n传家五男子，留眼看腾骞。"
        },
        {
            "title": "独旦蕈次九五从叔韵",
            "content": "朝菌晦朔虽不知，食之实冠东南味。\r\n庾郎二十有七品，一见流涎惊绝异。\r\n撷蔬剪韮皆可却，味苦应无夏虫避。\r\n大阮哦诗声未了，又索蒸芝今再遗。\r\n迩来枯卉尚未茁，拳拳上愧台无馈。\r\n傥容小摘寄情亲，会遣长须见芹意。"
        },
        {
            "title": "夜坐",
            "content": "晚凉徐步出柴扃，万变浮云在窈冥。\r\n浓似铁山擎缺月，薄於春絮透疎星。\r\n正欣夜久沉天籁，尤喜空明郁帝青。\r\n雨气未平龙欲动，电光前后射中庭。"
        },
        {
            "title": "杨武恭王挽词",
            "content": "父祖成完节，丹心激懦夫。\r\n忱戈枭逆虏，抚剑志伊吾。\r\n忠孝公何愧，哀荣世所无。\r\n从今紫荷橐，接武上亨衢。"
        },
        {
            "title": "汪达可招游臧园次韵",
            "content": "满架酴醿惬雅怀，更添林下紫徘徊。\r\n平湖不怕重门阻，胜赏何妨后日来。\r\n酒兴已随斜照远，诗情无待片云催。\r\n黄昏鼓棹欲归去，望望烟林首重回。"
        },
        {
            "title": "送赵晦之丞彭泽",
            "content": "淮甸归来涉学深，孤云又出亦何心。\r\n公余岩下读书去，远继风流石橘林。"
        },
        {
            "title": "王给事挽词",
            "content": "宦学素称豪，仍闻吏事高。\r\n精神虽腹满，抚字亦心劳。\r\n藩辅连三组，沉痾见二毛。\r\n胡床庾楼在，残月堕江皋。"
        },
        {
            "title": "赵安国梅坡",
            "content": "隆暑倦行役，梅坡得暂閒。\r\n卷帘南浦岸，终日对成山。\r\n竹里清风远，棋边夕照还。\r\n岁寒重卜醉，觅句暗香间。"
        },
        {
            "title": "送朱叔止守南剑",
            "content": "万竹蟠山喉不乾，两龙潜水气犹寒。\r\n郡斋见说真图画，公退何妨一倚栏。"
        },
        {
            "title": "赵左司挽词",
            "content": "乡贡蚤驰誉，郎潜方比肩。\r\n求仙容我学，成佛叹君先。\r\n天癸年将暮，金丹语未圆。\r\n忽传长别偈，天阔散云烟。"
        },
        {
            "title": "娄忠简公挽词",
            "content": "壮岁志先定，耆年气不衰。\r\n治高为县日，名重佐州时。\r\n雅望登朝著，忠言彻帝墀。\r\n亨途日千里，阔步不容迟。"
        },
        {
            "title": "太淑人管氏挽词",
            "content": "彤史久不作，谁能有妇功。\r\n宁知贵家子，乃有昔人风。\r\n钿轴恩何渥，芝庭泽不穷。\r\n死生无可憾，况已悟真空。"
        },
        {
            "title": "游西山次范丞韵",
            "content": "东风吹我上西冈，更觉僧房白昼长。\r\n草色已翻新岁碧，梅花只是去年香。\r\n好山围绕屏三面，野竹萧森玉数行。\r\n千里同游逢范叔，绨袍他日未相忘。"
        },
        {
            "title": "启霞冰壶亭",
            "content": "拍拍新漪彻底清，两山写照翠光凝。\r\n笑看风动轂纹起，坐我玉壶春夜冰。"
        },
        {
            "title": "寄题蜀李氏义概堂",
            "content": "养气非为侠，轻财弗市恩。\r\n仁声高月旦，义概彻天阍。\r\n称美推贤嗣，扬名有顺孙。\r\n活人几百万，何止驷容门。"
        },
        {
            "title": "余永颜挽词",
            "content": "户外诸生屦，门前长者车。\r\n柳袍空自染，瓶粟竟无储。\r\n隐行刑宗党，清风照晨闾。\r\n沉冥谁为表，赖有子云书。"
        },
        {
            "title": "题桃源王少卿占山亭",
            "content": "纳纳乾坤一草亭，西山尽见若秋屏。\r\n霜余远水呈天碧，雨过遥空现帝青。\r\n逸叟真成陶令隐，高怀长似屈原醒。\r\n肯堂固赖贤孙子，精爽犹疑尚有灵。"
        },
        {
            "title": "郑华文挽词",
            "content": "兄弟忝同登，论交最有情。\r\n颓波知劲节，彻底叹真清。\r\n正尔寻烟好，胡然丧老成。\r\n抱痾难执绋，挥涕望佳城。"
        },
        {
            "title": "戴县丞挽词",
            "content": "高士终为簿，岂惟勾小稽。\r\n鸾凰虽在棘，桃李自成蹊。\r\n官府资关决，儒流仰品题。\r\n定知余庆远，遗爱满双谿。"
        },
        {
            "title": "高端叔挽词",
            "content": "满卷变离骚，欧公一素袍。\r\n岂惟将厚意，要使丐残膏。\r\n宿草成千古，生刍为一号。\r\n虽无韩子诔，贞曜本来高。"
        },
        {
            "title": "六言问天池宝华",
            "content": "昔年曾赋虎丘，犹恨灵岩未游。\r\n天池之景绝胜，宝华有水倒流。\r\n老矣不复西去，梦入陶朱扁舟。\r\n烦君为我寻访，能以新诗寄不。"
        },
        {
            "title": "游大梅山护圣寺",
            "content": "江东东畔更东山，又过东山数里间。\r\n试问招提在何处，万山深处白云环。"
        },
        {
            "title": "杨花",
            "content": "雨压轻寒春较迟，春深不见柳绵飞。\r\n忽然飞入閒庭院，疑是故人何处归。"
        },
        {
            "title": "送黄直护道人住茅山赠以小黑玉虎",
            "content": "少从黑虎谷中行，晚得於菟玉琢成。\r\n辍以赠君俱隐处，大茅峰顶看风生。"
        },
        {
            "title": "嵩岳图",
            "content": "先世前踪不可追，君从何处得全碑。\r\n上横嵩岳三千丈，下列齐公廿四诗。\r\n室号揖仙怀旧书，庵名面壁认遗基。\r\n青毡真是我家物，欲以琼瑶厚报之。"
        },
        {
            "title": "樊运使挽词",
            "content": "横浦云亡后，斯文付此贤。\r\n命其随道丧，学又绝心传。\r\n河洛湮来派，西州忆旧缘。\r\n伤心耆老尽，挥泪对霜天。"
        },
        {
            "title": "再过鹿伯可",
            "content": "又上先生见一堂，澹然宾主两相忘。\r\n不知海内清风满，但觉山中白昼长。\r\n小雨络林妨蜡屐，靓妆环坐快瑶觞。\r\n曲终扶杖欲归去，即咏白驹三四章。"
        },
        {
            "title": "姜秘监挽词",
            "content": "久闻政绩最淮淝，鄮岭循良亲见之。\r\n梓里尚遗前日爱，棠阴还长旧年枝。\r\n钓璜方兆非熊卜，曳杖俄兴梁木悲。\r\n千里佳城空望断，他时归哭岘山碑。"
        },
        {
            "title": "梁审计挽词",
            "content": "寿夭固难问，吁嗟不忍言。\r\n婴啼催玉树，衰泪洒芳萱。\r\n事契深群从，英才怆九原。\r\n悲吟慙楚些，无地与招魂。"
        },
        {
            "title": "张运使挽词",
            "content": "惠周剑外与淮南，归卧空山且避谗。\r\n宴坐几年期不死，临行一著信非凡。\r\n不应杜乂束高阁，真使谢鲲居石岩。\r\n欲向西陵寻宿草，秋风何日送归帆。"
        },
        {
            "title": "次韵十绝·安心",
            "content": "但使心如水在槃，坐令四体自然胖。\r\n有人来问安心法，将汝心来与汝安。"
        },
        {
            "title": "陈天成诗多和东坡韵兹因寄喜雨诗走笔谢之",
            "content": "一春垂垂困多雨，虽曰如膏反成苦。\r\n自知潦后必成旱，果见晴天雨黄土。\r\n连旬不雨已叹嗟，涤涤山川云不吐。\r\n未闻鹁鸠鸣屋角，但有蚊蝇争振羽。\r\n一梅无望望重梅，旱魃为妖无术御。\r\n閒居忧国徯云霓，夜夜三星正当户。\r\n君王侧身叹凉德，云汉之诗无愧古。\r\n避殿减膳率以躬，己责纵囚真有补。\r\n史君精祷尽诚意，千里归心称杜母。\r\n四郊神物招螉蜒，所在疲氓加手抚。\r\n风伯在今诚可讼，已闻石燕空中舞。\r\n时时小雨慰人心，渴瓦流膏仅儿乳。\r\n传言望日当通济，老巫已得灵神语。\r\n霈然三日果应期，靡神不举谁为主。\r\n河流顿已复旧痕，良苗喜见兴南亩。\r\n中宵愁念不成梦，摩挲便腹眠清午。\r\n从今一饱便可望，坻京行见曾孙庾。\r\n陈侯忽就舂容篇，径遣长须入城府。\r\n叹君健笔今已老，不草敕书招赞普。\r\n坡翁相去已百年，时出新诗追步武。"
        },
        {
            "title": "忘归亭",
            "content": "一峰凛凛插烟霏，谁筑新亭占石矶。\r\n标榜未应专一壑，此山何处不忘归。"
        },
        {
            "title": "杨待制挽词",
            "content": "蜀用东南彦，皇家属意深。\r\n贰卿频报政，上相最知心。\r\n泛宅俱杭苇，同朝拟断金。\r\n庙廊期引类，疾病两侵寻。"
        },
        {
            "title": "送赵德老观文东归",
            "content": "往还不过酒三行，成败同观棋一枰。\r\n东海敢言成二老，西湖自足度余生。\r\n朅来便觉废兹事，归去定须寻旧盟。\r\n锦里锦坊秋色里，梦魂先已到江城。"
        },
        {
            "title": "赠别章茂献尚书",
            "content": "我辈重来鬓已皤，贞元朝士苦无多。\r\n才堪柱石犹归去，柰此摧颓一老何。"
        },
        {
            "title": "郑司法挽词",
            "content": "倾盖欢如故，相从沧海隅。\r\n方将理诗社，忽已閟泉途。\r\n归路孤飞旐，交情一束刍。\r\n梅霖将客泪，凄澹洒平芜。"
        },
        {
            "title": "送赵伯藏添倅永嘉",
            "content": "分教分符恰五年，异乡几若故乡然。\r\n归来几作池塘梦，送别欲随驺御仙。\r\n目断甘林应饱熟，手栽栾实想芳鲜。\r\n邦人若问老州牧，为说清霜绕鬓边。"
        },
        {
            "title": "余给事挽词",
            "content": "桂籍兄联弟，兰阶子克家。\r\n上恩嘉踵式，京秩为增华。\r\n朝著蒙倾盖，纶闱睹判花。\r\n遽成千古别，南望相悲笳。"
        },
        {
            "title": "姚江高风阁",
            "content": "不从文叔作三公，归著羊裘大泽中。\r\n石濑钓台非故地，云山江水自高风。\r\n烟迷宿草古遗恨，树拥危楼新奏功。\r\n仙驭飘飖疑不远，翩然独鹤度寒空。"
        },
        {
            "title": "宁海刘君挽词",
            "content": "不识紫芝眉，空传有道碑。\r\n义方真可法，闇室肯容欺。\r\n未觉山川改，深明昼夜知。\r\n薤歌慙不称，冢子素能诗。"
        },
        {
            "title": "支茂先烟蓑亭",
            "content": "人生逆旅困风波，大似寄居鹦鹉螺。\r\n月白江空无一事，不须更作钓鱼蓑。"
        },
        {
            "title": "送卫清叔著作提举淮东",
            "content": "羡君持节拜庭闱，未老双亲看彩衣。\r\n若过盖公烦问信，坐曹日念旧游稀。"
        },
        {
            "title": "送黄景声秘丞提举浙西",
            "content": "论诗才了便谈禅，鄙吝冰消更豁然。\r\n稽首心空先及第，敢将癸未论同年。"
        },
        {
            "title": "秋日怀国仲观",
            "content": "四明耸秀一溪流，曾记经行十里秋。\r\n行李今从何处住，宦游自笑几时休。\r\n儿时故旧今谁在，老去光阴不借留。\r\n赢得东归访丘壑，约君同上钓鱼舟。"
        },
        {
            "title": "乌戍道中",
            "content": "田在港西家港东，断桥春水步难通。\r\n束芦挟瓮稳来去，不碍小船分钓筒。"
        },
        {
            "title": "七月上浣游裴园醉翁操",
            "content": "茫茫，苍苍。\r\n青山，绕千顷。\r\n波光，新秋露风荷吹香。\r\n悠颺心地翛然，生清凉。\r\n古岸摇垂杨，时有白鹭飞来双。\r\n隐居如在，鹤与翱翔。\r\n老先何处，尚有流风未忘。\r\n琴与君兮宫商，酒与君兮杯觞。\r\n清欢殊未央，西山忽斜阳。\r\n欲去且徜徉，更将霜鬓临沧浪。"
        },
        {
            "title": "送赵清臣宰姚江",
            "content": "鄞江水与舜江通，久矣威名满一同。\r\n试问何时到封部，数声柔橹一帆风。"
        },
        {
            "title": "夜坐烧香台",
            "content": "长昼苦炎热，夜分凉始生。\r\n电中千嶂立，琴外一蛩鸣。\r\n急雨催诗思，遥空答鼓声。\r\n谁知一府地，得此意凄清。"
        },
        {
            "title": "李才翁贺除天官次韵",
            "content": "九年奔走只思闲，归梦时时堕故山。\r\n已媿演纶词禁上，更堪曳履侍臣閒。\r\n官曹顾我空无补，世事惟君了不关。\r\n但欲相从游物外，不应久此玷清班。"
        },
        {
            "title": "史敷文挽词",
            "content": "学问源流远，乐哉贤父兄。\r\n人琴亡旧曲，风木怆寒声。\r\n深痛几成毁，沉痾汔丧生。\r\n孝恭无可憾，犹得傍佳城。"
        },
        {
            "title": "金峨漱石亭",
            "content": "溪声真是广长舌，历劫谈空声不绝。\r\n不知来自何处山，一意倾东忘万折。\r\n我欲漱石向水滨，无奈齿牙摇落频。\r\n夜半寒声到客枕，只疑身是枕流人。"
        },
        {
            "title": "林正惠公挽词",
            "content": "爱直赵清献，忠文范景仁。\r\n累朝推旧德，今日见斯人。\r\n正色欲劘上，敢言宁顾身。\r\n紫枢方大用，惜不究经纶。"
        },
        {
            "title": "谢林景思和韵",
            "content": "黄昏门外六花飞，困倚胡床醉不知。\r\n冻合玉楼犹强项，拥衾方咏雪巢诗。"
        },
        {
            "title": "赠僧文可往黄州建东坡寺",
            "content": "一坡久矣郡城东，居士来游地望崇。\r\n问舍求田烦作计，拈槌竖佛看谈空。\r\n共分庞老沈江宝，要奉儋州秃鬓翁。\r\n去作开山第一代，灯灯相续到无穷。"
        },
        {
            "title": "陈表道惠米缆",
            "content": "平生所嗜惟汤饼，下箸辄空真隽永。\r\n年来风痹忌触口，厌闻来力敕正整。\r\n江西谁将米作缆，捲送银丝光可鉴。\r\n仙禾为饼亚来牟，细剪暴乾供健啗。\r\n如来螺髻一毛拔，卷然如蠆都人发。\r\n新弦未上尚盘盘，独茧长缲犹轧轧。\r\n旴江珍品推南丰，荷君来归携来东。\r\n知君正直如羔羊，贻我素丝踰五总。\r\n仙禾本出从嘉谷，色味俱同无饼毒。\r\n鼎深熟煮葱鼓香，大美元年加脔肉。\r\n有时饭素芼以虀，馋口属餍味更奇。\r\n束晳一赋不及此，为君却作补亡诗。"
        },
        {
            "title": "宜人闻人氏挽词",
            "content": "四郡歌贤牧，鱼轩从隼旟。\r\n深闺无里谒，色养谨安舆。\r\n故里称家法，诸郎读父书。\r\n美哉彤史笔，三诵为欷歔。"
        },
        {
            "title": "书全无用语录",
            "content": "全公无用，无用之用。\r\n生前已自无用，死后葛藤何用。\r\n虽然如是，善用者必自有用，\r\n不善用者不如勿用。试问大众，\r\n如何则为善用。有时拈起一枝草作丈六金身，\r\n有时把丈六金身却作一枝草用。"
        },
        {
            "title": "隐潭",
            "content": "灵潭深入白云堆，带雨春云为我开。\r\n乳石半空浑欲堕，瀑泉千尺正中来。\r\n两军酣战鼓鼙急，一雨生寒霹雳催。\r\n中有卧龙君勿狎，有时平地起风雷。"
        },
        {
            "title": "题驾临李谪仙二像",
            "content": "不有风流贺季真，更谁能识谪仙人。\r\n金龟换酒今何在，相对画图如有神。"
        },
        {
            "title": "双峰二偈",
            "content": "道非身外亦非中，左右逢原作麽逢。\r\n绕寺寻山无好处，不知门外有双峰。"
        },
        {
            "title": "送吕周辅宗丞守崇庆",
            "content": "从昔传家学，当今良史才。\r\n声名冠西蜀，风节象东台。\r\n朝迹何收速，归心挽不回。\r\n一麾从此去，万里可能来。"
        },
        {
            "title": "杨武恭王挽词",
            "content": "王爵报元勋，临危更致身。\r\n鲸波飞战舰，狼子叹江神。\r\n木落淮南暮，尘清塞外春。\r\n功臣谁第一，图画在麒麟。"
        },
        {
            "title": "送林子方吏部将漕江东",
            "content": "望郎三度到长安，垂上青云作好官。\r\n暂向江东一澄按，却归径著侍臣冠。"
        },
        {
            "title": "袁通判挽词",
            "content": "仅有一区宅，曾无二顷田。\r\n相过惟载酒，至老不言钱。\r\n几得拜床下，何堪哭道边。\r\n门人多著籍，下马向新阡。"
        },
        {
            "title": "刘德修右史去国示所和从父东谿及杨子直诗走",
            "content": "阁下相期久，山中把酒稀。\r\n未能容我去，又复送君归。\r\n柱史宁终隐，威颜暂咫违。\r\n壮心谁与语，看剑一灯微。\r\n\r\n【注释】：【原题】：\r\n刘德修右史去国示所和从父东谿及杨子直诗走笔次韵"
        },
        {
            "title": "叔韶弟上连桂堂牌会群从",
            "content": "我家簪绂百余年，书种子今幸有传。\r\n折桂时能取黄牒，肯堂赖子挹青毡，\r\n一新扁榜照华屋，共集尊罍招众贤。\r\n须信后生尤可畏，要当争著祖生鞭。"
        },
        {
            "title": "鹿伯可郎中园池杂咏·止室",
            "content": "流行坎止事无多，举世营营自网罗。\r\n珍重主人真止矣，直如古井更无波。"
        },
        {
            "title": "李度支挽词",
            "content": "忽作堂堂去，门前爵已罗。\r\n梦随弹指断，事向盖棺多。\r\n心系六州铁，身倾千丈坡。\r\n喑喑昼夜哭，柰此敬姜何。"
        },
        {
            "title": "鲁少卿挽词",
            "content": "前辈风流泯，灵光独岿然。\r\n指囷推甲簇，跪履记丁年。\r\n有子伤埋璧，惟翁亦蜕蝉。\r\n功名虽已矣，千载尚遗编。"
        },
        {
            "title": "周左司挽词",
            "content": "从政心无愧，敢言人所难。\r\n精忠忧世切，清节照人寒。\r\n交臂失持橐，乞身终考槃。\r\n老成今已矣，西望涕汍澜。"
        },
        {
            "title": "陪沈虞卿使君游钱园",
            "content": "休沐无官事，公庭且放衙。\r\n城中寻胜地，道上引高牙。\r\n潭府临芳径，东岩玩物华。\r\n山林真夐绝，栋宇谢豪奢。\r\n陶令亲栽菊，秦侯晚种瓜。\r\n裴公余绿野，六一醉琅玡。\r\n幽阪森三友，飞桥粲百花。\r\n树深藏曲折，谷险路谽谺。\r\n道院罗星斗，禅房供释迦。\r\n鳌峰思御气，画舸想乘槎。\r\n佳处城环雉，吟边路绕蛇。\r\n登山携翠袖，喝道屏银檛。\r\n井市花相映，湖陂柳半遮。\r\n高歌惊野鸟，叠鼓乱鸣蛙。\r\n陛级青珉滑，秋千彩旆斜。\r\n丛篁穿嫩笋，芳草绽新葩。\r\n静憩方开宴，徐行更试茶。\r\n仙醪斟玛瑙，玉指奏琵琶。\r\n清绝嚣尘远，苍茫望眼赊。\r\n诗情弥海峤，饮兴渺天涯。\r\n贤尹民同乐，名郎子克家。\r\n才高修月户，笔妙补天娲。\r\n挥麈风流胜，凭栏笑语夸。\r\n追风惭款段，倚玉媿蒹葭。\r\n逸韵迷春蝶，清欢接暮雅。\r\n舞茵收地锦，画烛照笼纱。\r\n耋稚欣相告，舆台靖不哗。\r\n微风朝趁马，好雨夜随车。\r\n土脉兴原隰，霖膏润甲芽。\r\n相将劝耕去，和气满桑麻。"
        },
        {
            "title": "又谢申之示诗卷",
            "content": "不见贤甥十一年，新诗示我百余篇。\r\n古风已喜能行意，近体尤欣细属联。\r\n宅相真成珠在侧，冷官休叹坐无毡。\r\n作诗勿谓今余事，更下工夫继玉川。"
        },
        {
            "title": "赵提荆挽词",
            "content": "毓秀从天派，盱衡动至尊。\r\n使星方炳耀，卿月遽侵昏。\r\n已矣悲吴馆，谁欤护北门。\r\n庆源流未艾，文献蔼诸孙。"
        },
        {
            "title": "经筵讲诗彻章进诗",
            "content": "圣主承丕祚，于今岁几迁。\r\n昭回光饰物，刚健位乘乾。\r\n善治新更化，当阳独揽权。\r\n诛鉏及共鲧，擢任列闳颠。\r\n曩日方谋始，宸心最急先。\r\n未遑亲政理，首务闢经筵。\r\n恭俭甘卑室，尊严拱细旃。\r\n昼居勤已甚，坐侍礼无前。\r\n讲彻诗三百，时逢运半千。\r\n诸儒深诵说，六义极摩研。\r\n俯阅毛公传，旁参郑氏笺。\r\n慨寻中古意，重是素王编。\r\n旧本三千首，终存十二篇。\r\n虽遭煨烬厄，所赖咏歌全。\r\n开迹因农事，安民在井田。\r\n成功时迈酌，兴业大明绵。\r\n东国思平赋，南山乐道贤。\r\n艰难由后稷，劳来美周宣。\r\n起自绍熙载，迨兹嘉定年。\r\n关雎从肇彼，殷武遂终焉。\r\n宠数传中旨，恩光被迩联。\r\n神文期继踵，元佑介齐肩。\r\n内厩颁云骑，雕鞍绚锦鞯。\r\n茗分龙焙品，香拂御炉烟。\r\n众俊威宣力，孤生亦备员。\r\n少时曾学依，老去未忘筌。\r\n纳禄诚休矣，归耕久晏然。\r\n锋车俄促召，梓里谓登仙。\r\n词禁容挥翰，天官命典铨。\r\n岂知侵莫境，重得侍甘泉。\r\n朽质何能报，孱躯殆欲捐。\r\n尚思求谲谏，海岳效尘涓。"
        },
        {
            "title": "冀北马群空诗",
            "content": "冀北虽多马，知惟伯乐工。\r\n只因良种去，便觉举群空。\r\n过视千蹄众，先收八骏雄。\r\n谩闻余布野，无复见追风。\r\n骐骥方奔逸，驽骀岂混同。\r\n傥非承一顾，鸣意孰能通。"
        },
        {
            "title": "客省听燕乐",
            "content": "晓入金门拜紫宸，门前错立士如云。\r\n未容密侍君王宴，只许钧天隔殿闻。"
        },
        {
            "title": "求参议挽词",
            "content": "玉立期清贵，庞眉望寿龄。\r\n父兄嗟奄忽，姑姊亦凋零。\r\n厚德今谁在，佳城惨欲扃。\r\n孙曾闻竞爽，兰玉在阶庭。"
        },
        {
            "title": "安人郑氏挽词",
            "content": "勤俭佐家肥，犹齐举案眉。\r\n锦封俱被宠，鸾鉴可胜悲。\r\n谢砌森群玉，郄林先一枝。\r\n木华文隽丽，铭德粲堂碑。"
        },
        {
            "title": "范致政挽词",
            "content": "酒后升平曲，闲中安乐窝。\r\n千金曾累致，一醉竟无何。\r\n老骥志空在，孤鸾悲亦多。\r\n相望才岁许，托体共山阿。"
        },
        {
            "title": "赵南仲寄王朴画猫犬戏为之赋",
            "content": "{上髟下监}鬖两狻猊，胡为到庭户。\r\n细观画手妙，模写真态度。\r\n意足谢繁笔，不待丹青汙。\r\n乱扫腹背毛，头足巧分布。\r\n尨也如愁胡，眉攒眼光注。\r\n岂惟足生氂，垂耳纷败絮。\r\n掉尾固自若，狸奴为惊瞿。\r\n侧耳实畏之，冲目犹取怒。\r\n诚知取形似，不吠亦不捕。\r\n对之辄一笑，聊用慰沈痼。"
        },
        {
            "title": "孺人陈氏挽词",
            "content": "追忆宫端旧典刑，三贞况复是难兄。\r\n岂惟门户生光彩，直使朝廷列姓名。\r\n烟海乘桴谁可夺，天风反火报尤明。\r\n虽云弟娣相从去，自有英灵凛若生。"
        },
        {
            "title": "五月望月蚀历家又言六月朔日蚀",
            "content": "闾巷夜争呼，相传救望舒。\r\n偶因云暂破，真似月之初。\r\n孰谓蟆能瞎，端知历不疎。\r\n太阳交蚀近，试看更何如。"
        },
        {
            "title": "鹿伯可郎中园池杂咏·云龛",
            "content": "浮云舒卷原无定，此意谁能为饱参。\r\n出岫无心归亦尔，不妨今日与同龛。"
        },
        {
            "title": "送内弟汪庄仲赴浙西仓幕",
            "content": "家食八经秋，兹焉嘉宦游。\r\n往依王仲宾，况事薛居州。\r\n寄信凭鸿羽，题诗记虎丘。\r\n云飞亲舍近，时望海东头。"
        },
        {
            "title": "赵待制挽词",
            "content": "半世谁知己，登门意气倾。\r\n交情忘父行，文会忝余盟。\r\n持论先忠厚，谈经叹老成。\r\n幽光谁为发，落笔泪纵横。"
        },
        {
            "title": "鲍潮州挽词",
            "content": "客授壬辰岁，巍科盛永嘉。\r\n芹宫屡挥麈，竹院几烹茶。\r\n假守深交谊，清谈及道家。\r\n犹怀郡斋晚，群雀噪檐蛇。"
        },
        {
            "title": "陈留柏",
            "content": "驿门深闭柏参天，月可中庭夜影圆。\r\n人静好风喧客枕，坐令归梦到林泉。"
        },
        {
            "title": "送陈表道倅岳阳",
            "content": "垂上青云去，如何乘贰车。\r\n轻为千里别，时寄几行书。\r\n剸剧才无滞，传家学有余。\r\n当涂足知己，应不费吹嘘。"
        },
        {
            "title": "题陈简斋寄夫人书",
            "content": "行书满纸遗君文，可见闺门敬若宾。\r\n应与少文能协趣，定因元亮遂忘贫。"
        },
        {
            "title": "次韵五诗·秋凉有感",
            "content": "公看鱼跃与鸢飞。鹤胫虽长断则悲。\r\n世事不容人苦较，秋风自有叶先知。\r\n青奴难免交新绝，素扇宁须手自持。\r\n宋玉赋篇送未达，不如老子笑成诗。"
        },
        {
            "title": "王观国挽词",
            "content": "晚识三珠树，方知独笑翁。\r\n旧游亏半面，遗恨想高同。\r\n小楷墨犹湿，残膏泽未穷。\r\n梅花缟寒夜，埋璧众香中。"
        },
        {
            "title": "史文惠王挽词",
            "content": "八行源充远，三师庆系遥。\r\n枢庭先附凤，相国荐簪貂。\r\n感会逢千载，荣华冠四朝。\r\n甘盘称旧学，绮季簉储寮。\r\n历数终归舜，羹墙欲见尧。\r\n圣图滋广大，孝治极光昭。\r\n善类茅连茹，英才楚刈翘。\r\n经纶任钧轴，询访及刍荛。\r\n未急宣攘狄，先求禹格苗。\r\n訏谟裨庙筭，长策御天骄。\r\n衮阙心勤补，羹和手自调。\r\n临机杜如晦，处事李文饶。\r\n越俗怀恩纪，闽人服教条。\r\n群公推治行，所至起民谣。\r\n晚岁车垂薛，皇慈第赐萧。\r\n精鏐杯引寿，宝玉带横腰。\r\n潭府辉宸翰，频年走使轺。\r\n中书输尚父，封户溢票姚。\r\n教子躬师道，传家作世标。\r\n绅緌成继踵，铅椠到垂髫。\r\n持论书还著，谈经屡烧。\r\n官虽居鼎鼐，乐不改箪瓢。\r\n门外车长满，樽前客载招。\r\n人间等游戏，物表自消摇。\r\n几见承三接，重来侍九韶。\r\n桑榆方借暖，蒲柳叹先凋。\r\n洮頮俄凭几，衣冠忽葬桥。\r\n信能依日月，端合配宗祧。\r\n贱子慙愚懵，平时荷"
        },
        {
            "title": "送王仲矜倅兴元",
            "content": "蜀道难，难於上青天。\r\n蜀道易，易於履平地。\r\n蜀山天险固自若，视难为易在人尔。\r\n王尊真有四方志，叱驭径行了无累。\r\n早登岷峨仕阴城，谈笑动行千万里。\r\n汉中由来说鸡肋，意谓弃之为可惜。\r\n君今此去良似之，更欲远游寻故迹。\r\n汉都南郑启炎图，秦置石牛山径闢。\r\n淮阴拜将余高台，武侯葬处空松柏，\r\n大笑出门何慨慷，天涯离愁各尽觞。\r\n荷君走马却笑我，李侯参语夜未央。\r\n君方往蹈功名机，何止别驾歌王祥。\r\n先正九年遗爱在，更携故笏访甘棠。"
        },
        {
            "title": "代仲舅尚书赋江山得助楼",
            "content": "江山信美非吾土，王粲登楼意凄楚。\r\n丽谯井干高则高，未免绮罗相滓污。\r\n君家华屋照城隅，丹壁重重不知数。\r\n谁令作此三层楼，雪脊干霄千尺所。\r\n几番贻书来索诗，只许归田为君赋。\r\n快哉今日真得归，无复黄尘涴巾屦。\r\n试凭栏干俯人世，城郭村畦可枚数。\r\n四山云物任卷舒，大江波涛恣吞吐。\r\n晓看红日上沧溟，夜见冰蟾转天宇。\r\n四明山水秀东南，只恨青山不肯入城府。\r\n我家朗朗屋百间，欲创一楼兄未许。\r\n羡君轮奂日日新，鼛鼓一声纷郢斧。\r\n眼明见此高突兀，骚人当得江山助。\r\n我久欲归未得间，门巷相望才尺五。\r\n赋诗幸不负前盟，但惭笔底无风雨。\r\n从今造门不复问主人，醉倒楼上君莫嗔。"
        },
        {
            "title": "太恭人刘氏挽词",
            "content": "籍甚成天助，薰然蔼妇容。\r\n家肥身愈约，福备礼弥恭。\r\n上寿九开秩，湛恩四受封。\r\n何人纪遗德，女婿正乘龙。"
        },
        {
            "title": "上史太傅",
            "content": "衮绣堂中语夜分，几将经史细评论。\r\n不知世上三公贵，只是东湖八行孙。"
        },
        {
            "title": "赠画梅吕生",
            "content": "西湖处士赋疎影，未似希真好乐章。\r\n岂是无情甘澹泊，受它风月几凄凉。"
        },
        {
            "title": "林景思雪巢",
            "content": "四时不皆雪，陆居本非巢。\r\n高人兴寄远，表此一把茅。\r\n吾非二祖可，夜立寒齐腰。\r\n吾非鸟窠师，结庐真树梢。\r\n白日照我心，不以见晛消。\r\n两脚踏实地，风雨无漂摇。\r\n作诗穷益工，寒瘦逼岛郊。\r\n落笔句惊人，不复寻推敲。\r\n客至不问谁，淡若君子交。\r\n直气干霄上，下视鄙斗筲。\r\n富贵顷刻花，谁能等幻泡。\r\n附离如幕燕，自谓漆与胶。\r\n先生阅世熟，兀坐山城坳。\r\n春阳会有时，岂曰终系匏。\r\n锡山寄雄文，凛然竖发毛。\r\n我非敢言诗，为君聊解嘲。"
        },
        {
            "title": "陈文懿公挽词",
            "content": "众口推文伯，何人识吏师。\r\n义襟惟古有，心地只天知。\r\n至死终无玷，平生本不欺。\r\n在公亡可憾，犹恨哲人萎。"
        },
        {
            "title": "次韵伯父与心闻偈",
            "content": "法器何妨待晚成，一朝点铁便成金。\r\n拽开鼻孔力无限，坐断舌头功更深。\r\n扬子江头言在耳，灵山会上笑传心。\r\n自怜钝置无香气，四十年来只似今。"
        },
        {
            "title": "王给事挽词",
            "content": "主眷逢千载，宠光倾一时。\r\n铨曹著官簿，禁掖粲英辞。\r\n论议推东省，威声憺北夷。\r\n平生经世意，怀卷竟何之。"
        },
        {
            "title": "尺五亭",
            "content": "旧说城南社，今登山外亭。\r\n官墙步可到，御柳望中青。\r\n引啸千岩响，哦诗过鸟听。\r\n曲栏频徙倚，归思渺东溟。"
        },
        {
            "title": "杨花",
            "content": "为我轻攀绿柳枝，带花低护笑携归。\r\n日长深院微风动，要看鬆绵当面飞。"
        },
        {
            "title": "粮料院葵向亭",
            "content": "结屋苍崖昼不哗，崚嶒乱石绕帘牙。\r\n涛江渺莽三千顷，烟瓦参差百万家。\r\n雉堞环山余暮雪，龙楼耸阙焕朝霞。\r\n登临可是望都省，但有葵心向日华。"
        },
        {
            "title": "天寒割蜜房诗",
            "content": "场圃功初毕，天寒乐岁穰。\r\n山居收蜜课，檐外割蜂房。\r\n弱羽依晴日，纤腰怯晓霜。\r\n铅刀开户牖，棘匕荐甘香。\r\n作室何时再，趋衙未用忙。\r\n百花辛苦处，今日为君尝。"
        },
        {
            "title": "妙峰亭",
            "content": "一峰高出白云端，俯瞰天涯千万山。\r\n试向冈头转圆石，不知何日到人间。"
        },
        {
            "title": "商侍郎挽词",
            "content": "矫矫真御史，风生白笔端。\r\n出持肤使节，始著侍臣冠。\r\n给饟鬓先雪，筹边心为寒。\r\n天乎惊玉折，不及上金銮。"
        },
        {
            "title": "次韵十诗·西山",
            "content": "两岸杉松翠荫长，轻舆连日得彷徉。\r\n绝怜林下朝还莫，不问人间炎与凉。\r\n睡起闲情方自乐，斋余归路未须忙。\r\n何时更向月溪去，愿著青鞋走侍旁。"
        },
        {
            "title": "戏赠怡云平老",
            "content": "深山中拔出闲身，闹市里寻得静处。\r\n相逢了白话三通，那个是末后一句。\r\n不因闻所闻而来，不为见所见而去。\r\n岭上白云君自怡，何时许得同龛住。"
        },
        {
            "title": "行荆坑道中",
            "content": "古涧随山转，征人趁水行。\r\n悬崖当步险，空翠逼人清。\r\n石路无寻直，沙田不亩平。\r\n千岩得一二，亦足慰平生。"
        },
        {
            "title": "东谷",
            "content": "旧说东柯谷，兹来到此山。\r\n树深烟冉冉，花落雨潺潺。\r\n有客礼师塔，何人叩祖关。\r\n天连秋水远，此意尚人间。"
        },
        {
            "title": "戏题珪老借庵",
            "content": "莫道庵子是借底，只你也是借将来。\r\n劝君莫作来生债，尽底还他亦快哉。"
        },
        {
            "title": "戏和淳诗卷",
            "content": "琴弈心偏好，丹铅手自磨。\r\n衰翁会同社，吾子揖余波。\r\n歌动玉条脱，酒倾金叵罗。\r\n好为文字饮，行乐未宜多。"
        },
        {
            "title": "病目初愈张子家有诗次韵",
            "content": "年来视物隔褷褵，只有昏花似退之。\r\n强起归鸿聊自放，妙穿悬虱恐难为。\r\n相亲黄奶交亲绝，见代青姑事寖危。\r\n写照苦添云蔽日，不应更诮虎头痴。"
        },
        {
            "title": "题汪季路侍郎所藏吴道子天龙八部",
            "content": "妙绝天龙八部图，细看真不失锱铢。\r\n声名自足高千古，题品尤难过二苏。\r\n旌旆冕旒犹可想，鬼神人物亦何殊。\r\n君看坐位兰亭草，费尽工夫学得罪。"
        },
        {
            "title": "送卫清叔著作提举淮东",
            "content": "屡从樽酒接从容，叔宝风姿照座中。\r\n他日相逢年益老，棋坛尚可角雌雄。"
        },
        {
            "title": "送吕周辅宗丞守崇庆",
            "content": "旧矣唐安郡，龙潜府号新。\r\n当年一绛帐，今日两朱轮。\r\n民意来何暮，仁声暖似春。\r\n剑南毋恋却，鳌禁要词人。"
        },
        {
            "title": "早起戏作",
            "content": "枕稳衾温梦乍回，閒居不怕漏声催。\r\n天明更欲从容睡，长被孙儿恼觉来。"
        },
        {
            "title": "以玉兰赠王习父",
            "content": "华屋翚飞庆事绵，芝兰玉树喜庭前。\r\n似闻楚畹芽初茁，便看蓝田生晚烟。"
        },
        {
            "title": "送卫清叔著作提举淮东",
            "content": "通泰牢盆亘海滨，宅家专欲用儒臣。\r\n淮南草木生颜色，又见龙头第一人。"
        },
        {
            "title": "连云亭望海中诸山",
            "content": "雁山本在云海中，波涛千古相撞舂。\r\n泥沙洗尽见山骨，岩壑所在皆玲珑。\r\n是谁一口吸水尽，平地卓立成奇峰。\r\n至今往往有遗迹，相传渺漭何能穷。\r\n我乘单车来自东，佳处千数一览空。\r\n晚登四十九盘顶，旷望巨海烟濛濛。\r\n群山错立不知几，朝日照耀天霞红。\r\n是閒瑰奇定多有，鲸波掩蔽深莫通。\r\n我无太真燬犀法，安得一闯冯夷宫。\r\n会闻沧海变成陆，却与雁山争长雄。"
        },
        {
            "title": "从子涤濯寒纳凉",
            "content": "杨柳阴阴映粉墙，密云藏雨晚来凉。\r\n高荷欲出栏干上，笑挹红英吸净香。"
        },
        {
            "title": "放鹤送潘恭叔司理",
            "content": "冲霄六翮困蓬蒿，清唳时时发九皋。\r\n鹄立固应能独出，鸡群未免叹徒劳。\r\n相从顾我怜冰玉，欲去知君刷羽毛。\r\n幸脱樊笼随所适，平平飞去不须高。"
        },
        {
            "title": "莫子执挽词",
            "content": "乐有父兄贤，谈经绛帐前。\r\n桂林孤素志，芹泮老遗编。\r\n小阮情何切，童乌业未传。\r\n槔閒最崇笃，口口话齐年。"
        },
        {
            "title": "吴待制挽词",
            "content": "三仕入储闱，堂堂夹日飞。\r\n初同四皓起，终作二疏归。\r\n冰玉清班近，衣冠盛事稀。\r\n间居忽仙去，西望是邪非。"
        },
        {
            "title": "尚书尤公挽词",
            "content": "旧学方登用，公来领从臣。\r\n末光依日月，听履上星辰。\r\n共政将图旧，腾章屡乞身。\r\n甘盘终罔显，雨露未霑新。"
        },
        {
            "title": "表兄陈安行迁右司仲兄迁大理丞余迁太府丞寄",
            "content": "为亲敢说宦情轻，公退委蛇懒自营。\r\n朝路一时偕雨进，适斋新句已先成。\r\n圉师况复今同里，武子非惟爱外生。\r\n旧日阿重今欲冠，此恩更欲到弥甥。\r\n\r\n【注释】：【原题】：\r\n表兄陈安行迁右司仲兄迁大理丞余迁太府丞寄诗为贺次韵"
        },
        {
            "title": "次韵胡元用末利花",
            "content": "残暑未尽秋欲来，玉刻万叶琼英开。\r\n孤标雅韵一枝足，江上紫翠空成堆。\r\n素娥长与明月约，青女细把轻绡裁。\r\n主人好事趁时买，买置此地真宜哉。\r\n墙间闲地方丈所，几年累甓装层台。\r\n春花秋卉纷互发，胡葵芍药参徘徊。\r\n眼明忽见此奇绝，弟畜素馨兄事梅。\r\n夜深飞香性幽独，未许蜂蝶来相陪。\r\n糖甖封余有闽土，会须扫取添花栽。\r\n吾闻闽山千万本，人或视此齐蒿莱。\r\n何如航海上天阙，玉色照映瑠璃杯。\r\n新凉徙倚看不足，坐见日影欹庭槐。"
        },
        {
            "title": "一月三捷诗",
            "content": "勇甚鹰扬将，身从虎穴探。\r\n六师心不二，一月捷凡三。\r\n戎卒时非久，边庭战已酣。\r\n神戈穷逐北，露布屡驰南。\r\n貔旅弥思奋，狼心敢肆贪。\r\n七旬有苗格，较德可无慙。"
        },
        {
            "title": "昼寝",
            "content": "弹彻悲风更广陵，沧浪一为濯尘缨。\r\n邯郸枕上梦初觉，喜听檐閒秋雨声。"
        },
        {
            "title": "送苏伯昌大卿",
            "content": "禁路岧嶤欲问津，抗章便自乞閒身。\r\n闵劳剧部皇情厚，寓直中奎宠数新。\r\n飞輓正资经济手，典刑终念老成人。\r\n赤松未许长为伴，归取青毡继颍滨。"
        },
        {
            "title": "送赵振文主簿",
            "content": "去去江西不作难，片帆双桨荡秋澜。\r\n已知官业非时样，尤喜情亲耐岁寒。\r\n志大自然羞附骥，官卑何用叹栖鸾。\r\n少卿膝上加文度，更比年时辞眼看。"
        },
        {
            "title": "朝退",
            "content": "谢事不得去，趋朝愈更难。\r\n谁怜八旬老，日冒五更寒。\r\n指冻怯持笏，腰酸强踞鞍。\r\n细思谁缚汝，只合挂衣冠。"
        },
        {
            "title": "枢密新府",
            "content": "平生苦欲住山间，每恨家居不傍山。\r\n游仙忽来参宥密，公余却得对孱颜。\r\n援琴万壑自同响，缓步一丘犹可攀。\r\n信美终非吾久处，乞身惟待老乡关。"
        },
        {
            "title": "送王粹中教授入蜀",
            "content": "万山四塞围平陆，大为关中次为蜀。\r\n我生东南未曾到，蜀士游从闻颇熟。\r\n自从襄阳上峻途，高欲登天下临谷。\r\n女娲大山塞空虚，麻线名堆千万曲。\r\n行人一升鹿头关，下瞰平川如画幅。\r\n幅员二百四十里，里出万缗民日蹙。\r\n向来陕西五路兵，退守诸关疆地促。\r\n计臣权宜重增赋，民力尚宽随所欲。\r\n尔来因仍七十年，鬼不输钱无雨粟。\r\n民生哀哉不堪命，外若富饶中不足。\r\n益梓尚有繁盛风，夔峡穷民几比屋。\r\n侧耕危穫供税租，饭多稊稗无嘉谷。\r\n朝廷谋帅弄印久，宣谕尚书剖符竹。\r\n尚书当今第一流，翁婿相望冰映玉。\r\n贻书挽君为此行，古人义概非流俗。\r\n君亦慨然挈家去，掺祛未免再三祝。\r\n君行岂为温饱计，一举高飞快鸿鹄。\r\n丈夫生有四方志，登览山川非碌碌。\r\n顷为假吏到燕山，未行先取山经读。\r\n所至访寻多得力，中原至今在吾目。\r\n北征西征昔有赋，何肯徒行空逐逐。\r\n子西尝因过岘首，遐想羊公欲相沃。\r\n关右放贾眼拔镞，表留卒使癰溃肉。\r\n试推此意向前去，到处前人有遗躅。\r\n五丁开山果何在，赞皇筹边言可覆。\r\n剑门石角皆北向，雪岭界天望身毒。\r\n高皇将坛在汉中，武侯八阵留鱼复。\r\n栈阁绳桥世称险，威茂渡笮来夷族。\r\n李冰离堆如底柱，大宁盐泉若飞瀑。\r\n四路尤多未见书，买归何止三万轴。\r\n黄松次功蜀檮杌，石湖居士吴船录。\r\n君宜预考经行地，却随所见书之牍。\r\n幕中便可资筹策，远业因兹增蕴蓄。\r\n又闻渡泸不在泸南在沉黎，邛崃九折是君家世尤当知。\r\n艺祖按图挥玉斧，大度河外等弃之。\r\n本朝独无南诏患，一语决定无敢违。\r\n成都郡庠千白袍，后来之秀日益奇。\r\n周公礼殿岿然在，画像盘古继宓牺。\r\n春秋奠谒用旧乐，想见节奏并威仪。\r\n谈经约史各专门，学问可以相发挥。\r\n康节遗书有传者，不惜师问穷精微。\r\n先天仅得十二三，声音律吕无窥。\r\n更有异闻多细事，试因余暇质所疑。\r\n青城大面访仙迹，普贤灵变穷峨眉。\r\n街名棋盘路九逵，江号濯锦如汙池。\r\n古柏参天二千尺，水浒鼎立三石犀。\r\n药有珂贝说尤诡，字书不见栮与桤。\r\n金堂鹦鹉扫孤塔，苍溪橘柚五出椑。\r\n嘉陵梵像为最巨，阆州城南天下稀。\r\n少陵入蜀往来久，须行万里方知诗。\r\n我慙寡闻言又拙，君其更为加询咨。\r\n老我无复为世用，但当杜门待君归。\r\n归期未知果何时，时寄尺楮宽吾思。"
        },
        {
            "title": "史敷文挽词",
            "content": "少小相从久，自慙雌甲辰。\r\n交情日加存，姻好晚逾亲。\r\n别去惊葭律，归来见棘人。\r\n西庄行乐地，望断为沾巾。"
        },
        {
            "title": "题老融画牛溪烟雨",
            "content": "暝烟吹雨冥冥，两牛半渡深情。\r\n京尘久污巾履，颇思归濯吾缨。"
        },
        {
            "title": "赠凌一源道人",
            "content": "知君曾住武当山，更解寻幽灊皖閒。\r\n老矣无缘穷胜处，但思归去卧乡关。"
        },
        {
            "title": "十月旦尚暖用夹公服二月初吉雪寒甚服单",
            "content": "尚暖先添夹，方寒却用单。\r\n不惟春料峭，况值雪飞翻。\r\n但欲朝仪肃，难求已分安。\r\n衣囊如欲懒，归去老江干。"
        },
        {
            "title": "它山",
            "content": "过尽水禽并野凫，风标惟许一舂鉏。\r\n可怜久立梅梁上，不为谿光只为鱼。"
        },
        {
            "title": "端明殿学士张公挽词",
            "content": "籍甚张京兆，精神满腹中。\r\n才高解牛刃，手敏运斤风。\r\n河浒恩波远，廛间狡穴空。\r\n章台旧时柳，无复映金狨。"
        },
        {
            "title": "次病足韵",
            "content": "定数无过偶与奇，达人处顺更安时。\r\n不於椿菌量长短，岂为彭殇较疾迟。\r\n虽是一时身有疾，行开九秩寿无期。\r\n外生六十头先白，杖屦相从最得宜。"
        },
        {
            "title": "送秦仲防通判",
            "content": "清德曾瞻启庆碑，孙曾清更畏人知。\r\n只缘一介弗轻取，坐使斯民不忍欺。\r\n濑水家传御书卦，宣城手写送行诗。\r\n典刑尚继金銮旧，马氏一门谁白眉。"
        },
        {
            "title": "重阳淳生日时年四十九矣",
            "content": "汝生四十九年春，犹记双亲喜得孙。\r\n当慕知非过能寡，敢言学易道弥尊。\r\n喜吾父子为知己，赖尔诗书遂满门。\r\n但得团栾长似此，年年萸菊醉清樽。"
        },
        {
            "title": "泉口净明院昼寝",
            "content": "沙头古招提，往来几经行。\r\n兹来当春昼，解衣愒西楹。\r\n玉立青琅玕，小窗虚且明。\r\n纸帐白如雪，床软枕更平。\r\n偃仰四体适，欠伸困思生。\r\n须入华胥城。无人梦自觉，\r\n閴然四无声。林间婆饼焦，\r\n悠悠时一鸣。翻身更口容，\r\n意泰气亦清。连朝走丘垄，\r\n百拜不遑宁。老我久倦游，\r\n幸兹息营营。衰相益已迫，\r\n世念日愈轻。自欣天与閒，\r\n身是半发僧。未能遂高隐，\r\n庶几保余龄。"
        },
        {
            "title": "李删定挽词",
            "content": "冰玉心相照，谁云内举私。\r\n深居无浪出，清节畏人知。\r\n尚忆紫芝宇，无慙有道碑。\r\n填空雨黄叶，西望不胜悲。"
        },
        {
            "title": "题郭恕先雪霁江行图",
            "content": "妙绝丹青郭恕先，幻成雪霁大江船。\r\n沿流更饱轻帆举，上水仍劳百丈牵。\r\n捩柂长年浑欲动，褰帷佳客若将仙。\r\n侍亲曾泛沧浪月，犹记兰成射策年。"
        },
        {
            "title": "谢叶处士写照",
            "content": "老我旧曾官日边，随众年除仍岁迁。\r\n母子日夜念乡国，但欲共耕绵上田。\r\n叶君写照妙一世，画我形模在山水。\r\n有如虎头貌幼舆，正合置之岩石里。\r\n犹记有客为谀言，盍更野服为貂蝉。\r\n我笑不答心不然，拂衣径得归林泉。\r\n归来岁月不知久，十余年中何不有。\r\n此心炯炯尚如丹，只为幽忧成老丑。\r\n久矣与世俱相忘，荷君念我应老苍。\r\n新图白髭添一二，岂知双鬓皆成霜。\r\n两图对挂耿相照，顾盼从容成一笑。\r\n更添松竹作寿星，我已甘心就枯槁。\r\n人言姿态与真同，如照止水窥青铜。\r\n明知已非故吾矣，小孙指点能呼翁。\r\n君居天街号称首，侯王生面罗左右。\r\n边头飞将新立功，飒爽英气照窗牖。\r\n名满四方求者多，千金造门君不呵。\r\n能事固不受促迫，应酬虽繁可柰何。\r\n胡为有暇及衰朽，楚楚装池意尤厚。\r\n我今已是行路人，不须重累丹青手。"
        },
        {
            "title": "太淑人叶氏挽词",
            "content": "妇职躬苹涧，芳华誓柏舟。\r\n壶彜全肃睦，梵行极清修。\r\n贝叶开空性，神篦豁病眸。\r\n飘然指归路，净观日西流。"
        },
        {
            "title": "送汪庄仲赴江东仓幕强仲荆门签判",
            "content": "之子游何许，平州更玉州。\r\n山川称胜绝，幕府信风流。\r\n翠巘寒逾秀，金莲夜不收。\r\n天涯念乡国，少上仲宣楼。"
        },
        {
            "title": "娄忠简公挽词",
            "content": "边事衅初开，惟公论不回。\r\n深谋比娄敬，极力阻王恢。\r\n儿戏何堪用，冰山忽已推。\r\n朝廷始更化，大老盍归来。"
        },
        {
            "title": "它山",
            "content": "素霓横卧作雷吼，日射细鳞银雪光。\r\n安得此身如白鹭，修然终日在梅梁。"
        },
        {
            "title": "曹工部挽词",
            "content": "宦达推公早，丁年备皂衣。\r\n几为铜虎去，终向石桥归。\r\n齐国世臣少，贞元朝士稀。\r\n松风谈笑地，回首倍歔欷。"
        },
        {
            "title": "句",
            "content": "门前莫约频来客，坐上同观未见书。"
        },
        {
            "title": "表兄陈安行迁右司仲兄迁大理丞余迁太府丞寄",
            "content": "东塾谈经岁月轻，外家生长复何营。\r\n王生此舅若无有，杨恽一书安得成。\r\n首寄新诗钦厚意，却思往事念平生。\r\n当时更荷外祖母，幼惠尤怜盛氏甥。\r\n\r\n【注释】：【原题】：\r\n表兄陈安行迁右司仲兄迁大理丞余迁太府丞寄诗为贺次韵"
        },
        {
            "title": "书葛氏诗卷",
            "content": "未年六十蚤休官，海角投闲尽自安。\r\n一纪时容奉香火，七旬遂许挂衣冠。\r\n重来深愧妨贤路，此去终期保岁寒。\r\n三上封章归未得，葛家诗卷却羞看。"
        },
        {
            "title": "次韵十绝·病起",
            "content": "老去情怀百不宜，上楼腰腰觉舒迟。\r\n适斋异禀人难及，病起精神略不衰。"
        },
        {
            "title": "送王林叔推官分韵得锦字",
            "content": "王郎天下士，中和自生禀。\r\n澹然初无营，见者辄敛衽。\r\n幕中资婉画，处事极精审。\r\n与人如恐伤，律己渊冰懔。\r\n深恐马骇舆，要使鸮食葚。\r\n一寸忧国心，几年不甘寝。\r\n此意大未酬，退静若已甚。\r\n使之行所学，庶几人奠枕。\r\n向来孰间之，未免斯立噤。\r\n川泳而云飞，赖有东阳沈。\r\n露章极推毂，分韵句裁锦。\r\n风流有如许，不复叹踔踸。\r\n如君岂蓬高，人物妙流品。\r\n不应奉香火，为养谋禄廪。\r\n与君幸瓜葛，心交今十稔。\r\n岂惟我惜别，行道情苒荏。\r\n红莲色何似，翠柏风逾凛。\r\n愿君疎药裹，一意护茵饪。\r\n弃鼎宝康瓠，浮名如拾渖。\r\n行矣无多言，临岐且剧饮。"
        },
        {
            "title": "孺人曾氏挽词",
            "content": "婉嫕应眉寿，天胡弗与龄。\r\n情深孙楚咏，泪尽女挐铭。\r\n苹藻空南涧，芝兰有谢庭。\r\n越山埋璧处，秋雨湿铭旌。"
        },
        {
            "title": "题少潜兄得闲",
            "content": "平日君多暇，如今我亦闲。\r\n人归真得地，吏隐胜居山。\r\n烟浪一千顷，茅檐三四间。\r\n天寒倚修竹，空翠湿欹鬟。"
        },
        {
            "title": "次曾子固韵",
            "content": "惊见银河空外翻，奔湍千丈有余寒。\r\n下流不用长劳望，只向悬崖顶上看。"
        },
        {
            "title": "殿上闻杜鹃",
            "content": "衰晚三年侍玉墀，高梧又擢凤凰枝。\r\n封章屡上未容去，更向殿头闻子规。"
        },
        {
            "title": "寄题江西刘氏勤有斋",
            "content": "朴斲敷菑皆用勤，况吾儒者务多闻。\r\n万书插架非关我，一卷入心方属君。\r\n为学从来无止法，立身宁只富多文。\r\n自怜习气今犹在，尚欲焚膏到夜分。"
        },
        {
            "title": "跋涂毒与惠老偈",
            "content": "我铭师塔，而不识面。\r\n一瞻顶相，烂烂岩电。\r\n横说贤说，不待饶舌。\r\n涂毒一声，百兽脑裂。"
        },
        {
            "title": "题杨子元琪所藏东坡古木",
            "content": "东坡笔端游戏，槎牙老气横秋。\r\n笑揖退廉博士，信酷似文湖州。"
        },
        {
            "title": "洛社老僧听琴",
            "content": "自言几载不闻琴，屡听清弹苦契心。\r\n少待庭柯蝉噪静，为师更作醉翁吟。"
        },
        {
            "title": "苏江阴挽词",
            "content": "伊昔初倾盖，摛文已甚工。\r\n亲闻南涧语，谓有魏公风。\r\n既往言多验，归来道更穷。\r\n诲言非教佞，后裔报宜丰。"
        },
        {
            "title": "送从子渊葬",
            "content": "晨起霜如雪，天寒水欲冰。\r\n引舟拖急濑，扶杖历危层。\r\n北阮苦多事，二疎俄丧朋。\r\n山阿埋白璧，悲恸不能胜。"
        },
        {
            "title": "刘吏部挽词",
            "content": "剸剧最云间，题舆上越山。\r\n洞庭王泽远，庾岭使星还。\r\n中道趋台治，名曹切近班。\r\n阴功多及物，阳报看循环。"
        },
        {
            "title": "端明殿学士王公挽词",
            "content": "片言寤主上亨途，几向专城佩左鱼。\r\n羊陆遐冲虽坐折，高文宿愤竟谁摅。\r\n平时屡草千言奏，垂绝犹腾八难书。\r\n汉殿履声今已矣，两州遗老倍欷歔。"
        },
        {
            "title": "跋正法眼藏",
            "content": "正法眼藏当时灭却，那得许多落落索索。\r\n问著则差，答著则错。\r\n喝也喝不住，棒也打不著。\r\n妙喜更得工夫，时与下个注脚。\r\n休休休，莫莫莫。\r\n若要拈花微笑底事，不二法门也低一著。"
        },
        {
            "title": "许待制挽词",
            "content": "吏事缘儒术，人材第一流。\r\n宦游几五纪，遗爱满诸州。\r\n叱驭无长阪，筹边有旧楼。\r\n遗安阴德在，衮衮见公侯。"
        },
        {
            "title": "樊运使挽词",
            "content": "妙龄便有老成风，孝友丹心天与通。\r\n师友渊源得西洛，文章声价冠南宫。\r\n固知夫子才难用，犹喜先生道不穷。\r\n他日凤皇山下路，几人下马拜茔中。"
        },
        {
            "title": "送一老住庐山归宗",
            "content": "啐啄同时不偶然，史君提起正当年。\r\n向来闹市难行道，今日人天听说禅。"
        },
        {
            "title": "赠相手文李道人",
            "content": "生有文在手，纵横殆天予。\r\n其閒动成字，往往传自古。\r\n舜褎梁武武，老十子贡五。\r\n季友太叔虞，仲子竟归鲁。\r\n仲弓有钩文，宰我亦握户。\r\n敏士自文雅，习道本因辅。\r\n邓渊彭神符，琐琐不足数。\r\n李郃陶士衡，三公皆定数。\r\n白帝矜奇瑞，见诮汉世祖。\r\n何为言祸福，历历如君语。\r\n自言传希夷，妙处胜貌取。\r\n见手知国封，况此细纹缕。\r\n研油燎旃檀，始见掌中虏。\r\n何如一览顷，坐谈乐与苦。\r\n老我缩袖閒，不复烦推步。\r\n子其访尘中，英杰在何许。"
        },
        {
            "title": "灵光",
            "content": "鲁邦宫殿久芜荒，惟有灵光最久长。\r\n身似灵光终变灭，岿然别有一灵光。"
        },
        {
            "title": "送赵清臣宰姚江",
            "content": "玉立君家好弟兄，蓝田风采照花城。\r\n版舆寿母人间盛，千里何曾去送迎。"
        },
        {
            "title": "送王仲方添倅海陵",
            "content": "遂初陈迹遽凄凉，击叹青箱极荐杨。\r\n谈笑於侬情易厚，典刑使我意差强。\r\n重屏旧画论中主，古殿遗文话阿章。\r\n旧事从今向谁得，尺书时许到淮乡。"
        },
        {
            "title": "永嘉试院谢曾使君送酒",
            "content": "脱身场屋几春秋，故步重寻我自羞。\r\n闭置有如三日妇，画成应遣一生愁。\r\n与钱谁是老司业，送酒更无贤郡侯。\r\n掩卷出门花下坐，真成一酌散千忧。"
        },
        {
            "title": "重阳",
            "content": "佳处逢佳节，宁辞望眼劳。\r\n有楼皆眺远，无日不登高。\r\n野栗炊新秫，寒萸泛濁醪。\r\n黄花何太晚，篱落上萧骚。"
        },
        {
            "title": "八月十四日携家泛月次韵",
            "content": "稍先一日我中秋，行遍芙蓉与菊洲。\r\n作意安排却非适，不如乘兴径行舟。"
        },
        {
            "title": "王夫人挽词",
            "content": "淑质依名士，身期百不忧。\r\n藁砧家万里，蓬首日三秋。\r\n随母传遗业，嵇孤托旧游。\r\n幽原诵诗传，无愧柏为舟。"
        },
        {
            "title": "钱殿撰挽词",
            "content": "枌社归来晚，翛然得故吾。\r\n哦诗频刻烛，点易细研朱。\r\n有泪悲连璧，无阶奠束刍。\r\n名门余庆远，丹穴看奇雏。"
        },
        {
            "title": "沿檄柯山归别张特秀",
            "content": "我昔志学年，侍亲宦西安。\r\n弟兄游庠校，见君平生欢。\r\n君才独颖出，逸驾不可攀。\r\n夜窗共檠灯，春游合杯盘。\r\n虚堂卧雪岭，杰阁横云山。\r\n烂柯上危磴，乌巨沿溪湾。\r\n是时气相高，辩论俱澜翻。\r\n一别二十年，天街见峩冠。\r\n殿庐香决科，蓝袍立清班。\r\n黄牒墨犹湿，大弨力能弯。\r\n尔来又五载，短书能几番。\r\n兹焉捧檄来，吏牍方拿烦。\r\n室迩叹人远，一朝脱笼樊。\r\n满意纵剧谈，痛饮到夜阑。\r\n十步九太行，此事亦孔艰。\r\n进哭老先生，画图惨青纶。\r\n特显顾何为，一昔成大还。\r\n回思我伯氏，人琴有余叹。\r\n感今念畴昔，相与涕泪潸。\r\n故人怅无几，恍如春梦残。\r\n有酒不得饮，有琴不成弹。\r\n复归坐冷屋，使我凋朱颜。\r\n我归不可迟，倚门梦连环。\r\n君言欲舂粮，伴我行路难。\r\n欲去不得去，僧坊话閒关。\r\n年各几半百，后会鬓亦斑。\r\n何处更有诗，此心匪石顽。\r\n群忧发孤笑，属联不当悭。\r\n气岸有如君，著身簿尉间。\r\n盐车勿长鸣，会当上天闲。\r\n掺祛不忍别，雨声为潺潺。\r\n君有门户责，殷勤愿加餐。"
        },
        {
            "title": "王原庆诉盘餐萧然走笔次韵",
            "content": "愁绝诗人太瘦生，也无北食与南烹。\r\n君看俚语亦堪笑，何日能填鼻下横。"
        },
        {
            "title": "括苍烟雨楼",
            "content": "莫为看山只凭栏，远怀犹恨两山间。\r\n坐深却得无穷趣，只看平川一半山。"
        },
        {
            "title": "王原庆新迁居南堂以古风求写恕斋二大字并石",
            "content": "三槐诸孙有奇士，才高特未遇时尔。\r\n作诗尤能备众体，短章大篇仍杂拟。\r\n解纷使掉三寸舌，随陆苏张何足比。\r\n雕鹗犹未离风尘，蛟螭尚尔蟠泥滓。\r\n平生曳裾向侯门，豪杰闻风竞瞻企。\r\n只今交游亦凋落，凛凛一身嗟独峙。\r\n槐阴满庭渺何在，久寓瀛壖成故里。\r\n濒湖小楼太孤露，何殊玉川洛城里。\r\n迩来深入作郊居，高屋好山成二美。\r\n未能技剑斩楼兰，几欲袖椎摧晋鄙。\r\n便将拂袖武陵溪，谁能著脚长安市。\r\n西门性急佩柔韦，柳子气高戕曲几。\r\n衡宇全似归柴桑，茅茨大胜居儋耳。\r\n我诗非工字尤拙，荷子爱忘刚见喜。\r\n夜来纵笔写恕斋，自笑黔驴技止此。\r\n更求古刻访少作，颇记醉中曾诺唯。\r\n旧书纷沓费搜寻，鱼钥未开尘事起。\r\n呼童卷送三数轴，仅可障风同故纸。\r\n新诗鼎来亟予和，颠字敢追张长史。\r\n不须更投苦海中，一笑以还随弃毁。\r\n径须推酒登南堂，朗咏白驹三四章。\r\n\r\n【注释】：【原题】：\r\n王原庆新迁居南堂以古风求写恕斋二大字并石刻次韵"
        },
        {
            "title": "虎家",
            "content": "辛勤玉柙更珠襦，或见叉牙出骨须。\r\n鸷兽一心能护法，敝帷千载尚全躯。\r\n余威凛凛空埋骨，遗像眈眈若负嵎。\r\n及见当年梅子熟，自应惊倒老妖狐。"
        },
        {
            "title": "姜钟离挽词",
            "content": "别去期三载，伻来痛一书。\r\n死生诚大矣，力量果何如。\r\n平日真知我，遗言苦问予。\r\n作铭虽不愧，回首倍欷歔。"
        },
        {
            "title": "送叔韶弟赴官钱清",
            "content": "蕞尔钱清镇，兹行正为贫。\r\n九夷犹可处，十室岂无人。\r\n官守毋卑小，城居缓卜邻。\r\n老夫平日事，所至若终身。"
        },
        {
            "title": "病后戏作",
            "content": "河鱼腹疾未全除，一饭充饥不愿余。\r\n从有珍羞难下箸，真成顿顿食黄鱼。"
        },
        {
            "title": "刘德修赴遂宁示和篇改除荆南复寄之",
            "content": "老矣思归铗屡弹，七旬望八合抛官。\r\n我将东去计安出，君欲西还事亦难。\r\n好向渚宫寻故迹，更从雄楚纵遐观。\r\n上游正倚公为重，莫向蓬谿更上滩。"
        },
        {
            "title": "王原庆诉盘餐萧然走笔次韵",
            "content": "莫嗜鳆鱼如老曹，但应菜饭学参寥。\r\n坡翁晚节更清苦，玉糁新羹手自调。"
        },
        {
            "title": "观文殿学士赵公挽词",
            "content": "千古盛周宗，皇朝实比隆。\r\n位多穷贵爵，谁见立王功。\r\n一语国先定，寸心天与通。\r\n龙飞稽事实，信史诏无穷。"
        },
        {
            "title": "送一老住庐山归宗",
            "content": "千古名山大道场，止因赋重遂荒凉。\r\n后之君子谁能弛，试向山前问老苍。"
        },
        {
            "title": "题寿居仁独说图",
            "content": "向来八万四千偈，舌端辩才若翻水。\r\n山空月落说向谁，不如出口入吾耳。\r\n当时受者亡是公，乌有先生子虚子。\r\n我却曾见语录来，只有空空数张纸。"
        },
        {
            "title": "娄忠简公挽词",
            "content": "得姓共东楼，同朝两故侯。\r\n文编叨二序，诞日颂千秋。\r\n老矣俱宜去，公乎不少留。\r\n来书墨犹湿，展读泪空流。"
        },
        {
            "title": "谢少微兄惠牡丹",
            "content": "乍观泉石分新种，想为黟山忆旧葩。\r\n病后不妨风韵在，此花之外更无花。"
        },
        {
            "title": "游隐清",
            "content": "簿领丛中偷得閒，轻舆相与出乡关。\r\n乱流先已登孤屿，采蕨还来上北山。\r\n藤绕龟身增贔屭，水涵虹影照孱颜。\r\n老农拥道迎人笑，今日使君来破悭。"
        },
        {
            "title": "送吕周辅宗丞守崇庆",
            "content": "秘甚先天学，谁传陆士龙。\r\n上方留自近，天岂不相容。\r\n契托君家厚，情惟我悲钟。\r\n殷勤训犹子，他日使追踪。"
        },
        {
            "title": "戏赠张汉卿",
            "content": "张侯理窟妙无穷，雅谑于人亦有功。\r\n渺渺江湖千万顷，未闻饿死信天公。"
        },
        {
            "title": "苏江阴挽词",
            "content": "万卷蟠胸次，千篇秀笔端。\r\n朝行期奋迅，贤路竟艰难。\r\n虽号循良守，欠为文字官。\r\n遗编幸无恙，留与后人看。"
        },
        {
            "title": "次韵十诗",
            "content": "甥舅相寻向酒边，相忘情话更怡然。\r\n人言难过双延阁，自愧叨联两大天。\r\n只觉光阴诗里过，何妨枕簟醉时眠。\r\n此中别有真消息，莫为人间醒者传。"
        },
        {
            "title": "次韵十诗·昼寝",
            "content": "才尽甘为世所捐，不如高卧了余年。\r\n时逢毁誉心无诤，间有诗文手自编。\r\n老去已知身是梦，闲来更得酒中天。\r\n帘深午寂浑无念，只与白鸥相对眠。"
        },
        {
            "title": "以太湖石响板为文季寿",
            "content": "太湖中心洞庭山，千岩万壑高孱颜。\r\n风涛舂撞自太古，漱成乐石如雕剜。\r\n玲珑中空穷变态，奇奇怪怪罗沧湾。\r\n良工巧手琢威凤，片云承足向飞翻。\r\n叩之五声八音足，疑有仙风摇佩环。\r\n月卿蜚声塞宇宙，文如九苞瑞世间。\r\n只今在治真若凤，朝阳一鸣闻九关。\r\n先从鵷阁掌帝制，径上鸾台领朝班。\r\n德既不衰石不泐，祝公遐寿如彭籛。"
        },
        {
            "title": "刘吏部挽词",
            "content": "兄长与慈恩，相亲色笑温。\r\n公方持使节，余忝代王言。\r\n共约游三径，俄悲作九原。\r\n佳城隔风浪，丹旐怆飞翻。"
        },
        {
            "title": "太令人轩氏挽词",
            "content": "缘断身先隐，年侵鬓未华。\r\n死生犹晓梦，富贵更空花。\r\n佛祖亲提印，儿孙竞起家。\r\n无因拜灵几，一奠赵州茶。"
        },
        {
            "title": "千佛阁",
            "content": "平横云栋塞空虚，倒影仍临碧玉壶。\r\n千佛威光归宝所，九霄宸藻粲河图。\r\n人天共叹未曾有，燕雀相惊不敢踰。\r\n试问南询童子看，化城曾见此楼无。"
        },
        {
            "title": "次韵东坡武昌西山诗",
            "content": "党论一兴谁可回，贤路荆棘争先栽。\r\n窜流多能擅笔墨，囚拘或可为盐梅。\r\n雪堂先生万人敌，议论磊落心崔嵬。\r\n向来罗织脱一死，至今诗话存乌台。\r\n凭高望远想宏放，眼界四海空无埃。\r\n黄冈踏遍兴未尽，绝江浪破琉璃堆。\r\n漫郎神交信如在，石为窊樽胜金罍。\r\n邓侯先曾访遗迹，铭文深刻山之隈。\r\n山荒地僻分埋没，二公前后搜莓苔。\r\n元佑一洗人间怨，天地清宁公道开。\r\n玉堂同念旧游胜，笔端万物挫欲摧。\r\n时哉难得复易失，弟兄远过崖与雷。\r\n北归天涯望阳羡，买田不及归去来。\r\n我为长歌吊此老，恸哭未抵长歌哀。"
        },
        {
            "title": "令人王氏挽词",
            "content": "宦达方资助，家肥忽悼亡。\r\n一区终异室，千载尚高冈。\r\n奉倩神犹惨，安仁鬓欲苍。\r\n黄昏愁绝处，谁伴紫微郎。"
        },
        {
            "title": "次韵十诗",
            "content": "笑它咄咄向空书，既老投闲计未疏。\r\n釜里有鱼长自足，门前无舜是吾吾。\r\n休论仙子生尘袜，莫问高轩织翠裾。\r\n百念已如灰样冷，更无骄色与人锄。"
        },
        {
            "title": "谢潘端叔惠红梅",
            "content": "旧家桃李种河阳，今日红梅自楚湘。\r\n根墢送春君意重，为移绝艳到吾乡。"
        },
        {
            "title": "陈夫人挽词",
            "content": "作配知名士，周旋内则篇。\r\n宜家兼四德，训子见三迁。\r\n就养荣方逮，归宁病忽缠。\r\n庆源流未已，佳兆得牛眠。"
        },
        {
            "title": "赠丁相士",
            "content": "相形何似且论心，眼力工夫见浅深。\r\n古怪清奇任君说，灵台一片若为寻。"
        },
        {
            "title": "以六经左氏传庄子遗伯中第有诗来谢次韵",
            "content": "书种传来直到今，读书几似孝标淫。\r\n欲君终就九经库，与子平分一片心。\r\n更向漆园穷妙旨，何殊清庙奏遗音。\r\n中郎书籍付王粲，想得知余此意深。"
        },
        {
            "title": "游隐清",
            "content": "穷冬吏鞅解纷缠，重入兹山忆少年。\r\n千里幸同丰岁乐，三生曾结郡人缘。\r\n几番山色望空外，今日水声来耳边。\r\n坐上何须听丝竹，与君啸咏和风前。"
        },
        {
            "title": "题申之寄示春郊画轴",
            "content": "郊原膴春好意足，细草凄迷芳树绿。\r\n雁鹜无数泛陂塘，羊牛相与随刍牧。\r\n几年不泛浙西船，恍如苏台俯平川。\r\n闲人忧国无他策，但愿好雨成丰年。"
        },
        {
            "title": "孙子才挽词",
            "content": "身后名何用，人亡意愈深。\r\n盖棺悲昨梦，挂剑答初心。\r\n潜德仍能发，遗言尚可寻。\r\n悼元情更切，接陇柏森森。"
        },
        {
            "title": "郑华文挽词",
            "content": "蚤擅春秋学，贤关第一流。\r\n少公清泽国，赞府著神州。\r\n试邑人交荐，还朝誉更优。\r\n如何急流退，不使上瀛洲。"
        },
        {
            "title": "枢密谢公挽词",
            "content": "千古台山秀，名流列雁行。\r\n惟公登政路，一旦破天荒。\r\n故里空华屋，佳城映夕阳。\r\n送车无路，东望泪浪浪。"
        },
        {
            "title": "题孟东野听琴图因次其韵",
            "content": "谁欤住前溪，夜深以琴鸣。\r\n天高颢气肃，月斜映疎星。\r\n橡林助萧瑟，泉声激琮琤。\r\n弹者人定佳，能使东野听。\r\n束带不立朝，遥夜甘空庭。\r\n龙眠发妙思，神交穷杳冥。\r\n不见弹琴人，画出琴外声。\r\n郊寒凛如封，作诗太瘦生。\r\n恨不从之游，抚卷空含情。"
        },
        {
            "title": "大龙湫",
            "content": "北上太行东禹穴，雁荡山中最奇绝。\r\n龙湫一派天下无，万口赞扬同一舌。\r\n行行路入两山间，踏碎苔痕屐将折。\r\n山穷路断脚力尽，始见银河落双阙。\r\n矩罗宴坐看不厌，骚人弄词困搜抉。\r\n谢公千载有遗恨，李杜复生吟不彻。\r\n我游石门称胜地，未信此湫真卓越。\r\n一来气象大不侔，石屏倚天惊鬼设。\r\n飞泉直自天际来，来处益高声益烈。\r\n从他倒泻三峡流，到此谁能定优劣。\r\n雁山佳趣得要领，一日尽游神恶亵。\r\n骊龙高卧唤不应，自媿笔端无电掣。\r\n轮囷萧索湍不怒，非雾非烟亦非雪。\r\n我闻冻雨初霁时，喷击生风散空阔。\r\n更期雨后再来看，净洗一生烦恼热。"
        },
        {
            "title": "导引",
            "content": "吾皇尽孝，宗庙务崇尊。巨典备弥文。巍巍东向开基主，七世祔神孙。追思九闰整乾坤。环宇慕洪恩。从今密迩高宗室，千载事如存。"
        },
        {
            "title": "导引",
            "content": "孝宗纯孝，前圣更何加。高蹈处重华。丹成仙去龙輴远，越岸暮山遐。波臣先为卷寒沙。来往护灵槎。九虞礼举神祗乐，万世佑皇家。"
        },
        {
            "title": "醉翁操",
            "content": "冷然。清圆。谁弹。向屋山。何言。清风至阴德之天。悠颺馀响婵娟。方昼眠。迥立八风前。八音相宣知孰贤。有时悲壮，铿若龙泉。有时幽杳，彷佛猿吟鹤怨。忽若巍巍山巅。荡荡几如流川。聊将娱暮年。听之身欲仙。弦索满人间。未有逸韵如此弦。"
        },
        {
            "title": "月夜泛舟姚江",
            "content": "秋暑不可耐，几思泛中川。\r\n晚来兴有适，溪船偶及门。\r\n凉月才上弦，平潮可黄昏。\r\n倚楫纵所知，卧看龙泉山。\r\n长虹跨空阔，过之凛生寒。\r\n坐稳兴益佳，夜气方漫漫。\r\n草虫鸣东西，飞乌相与还。\r\n仰头数明星，垂手摇碧澜。\r\n坐客惜此景，不及携清樽。\r\n无酒要不恶，徜徉足幽欢。\r\n幽欢有何好，叩舷澹无言。"
        },
        {
            "title": "醉翁操",
            "content": "茫茫。苍苍。青山绕、千顷波光。新秋露风荷吹香。悠颺心地け然，生清凉。古岸摇垂杨。时有白鹭飞来双。隐君如在，鹤与翱翔。老仙何处，尚有流风未忘。琴与君兮宫商。酒与君兮杯觞。清欢殊未央。西山忽斜阳。欲去且徜徉。更将霜鬓临沧浪。"
        }
    ]
}