{
    "dynasty": "宋",
    "author": "刘子翚",
    "intro": "刘子翚（1101-1147），字彦冲，号屏山，一号病翁，建州崇安（今属福建）人。著有《屏山集》。",
    "items": [
        {
            "title": "奉酬少稷道旧之什",
            "content": "少日胸怀辄自奇，与君谈笑叩天扉。\r\n南宫试艺联裾出，上苑寻芳结骑归。\r\n乱后交游今孰在，向来心事已多违。\r\n双鱼忽得平安信，回首家乡梦欲飞。"
        },
        {
            "title": "汴京纪事二十首",
            "content": "宫娃控马紫茸袍，笑捻金丸弹翠毛。\r\n凤辇北游今未返，蓬蓬艮岳内中高。"
        },
        {
            "title": "论俗十二首",
            "content": "何州无战争，闽粤祸未销。\r\n或言杀子因，厉气由此招。\r\n蛮陬地瘠狭，世业患不饶。\r\n生女奁分赀，生男野分苗。\r\n往往衣冠门，继嗣无双髫。\r\n前知饮啄定，妄以人力侥。\r\n三纲既自绝，余泽岂更遥。\r\n王化久淘漉，刑章亦昭昭。\r\n那无舐犊慈，恩勤愧鸱鸮。\r\n冤报且勿论，兹义古所标。"
        },
        {
            "title": "武帝问日{左石右单}",
            "content": "汉朝人物尽英奇，武帝招延盛一时。\r\n拒谏不能容汲直，托孤何至用胡儿。"
        },
        {
            "title": "论俗十二首",
            "content": "粤人多悍骄，风声亦惟旧。\r\n儿童仅胜衣，挟箠相格斗。\r\n艺精气益横，质化心忘陋。\r\n家饶喜称侠，世乱甘为寇。\r\n岂伊天性然，习俗所成就。\r\n吾闻互乡童，翱翔圣贤囿。\r\n隐豺弄斓斑，攻驹发驰骤。\r\n佩觽尔何知，义方得无谬。"
        },
        {
            "title": "客路",
            "content": "客路经春雨，淹留未得归。\r\n径泥黄染屦，林雾白侵衣。\r\n直气何由吐，愁心只欲飞。\r\n东风如解事，吹梦落渔矶。"
        },
        {
            "title": "孤翼吟",
            "content": "哀哀孤飞禽，声鸣何悲酸。\r\n含情若有诉，口讷无由宣。\r\n瞻云忆旧侣，悠悠隔山川。\r\n勿言异类微，聚散同悲欢。\r\n零霜解叠翼，错采销文翰。\r\n殒身未足辞，失意诚可怜。\r\n群飞尽投林，凌空独翩翩。\r\n岂无栖巢枝，托迹常不安。\r\n啄食朝竞场，流饮暮争源。\r\n鸣弦应机发，薄命当其先。\r\n长翮易奋飞，穷途少周旋。\r\n风云肯借便，一举谁能攀。"
        },
        {
            "title": "湆淡滩",
            "content": "南来瓯粤无平陆，林峦起翠波腾绿。\r\n扶舆政恐犯霜露，买舟傥可休僮仆。\r\n清滩白昼雷霆作，乱石惊湍犬牙错。\r\n平生珍重千金躯，舟子一篙那可托。\r\n飘摇叶漾势转急，釜灶倾颓不能立。\r\n眼看白浪散银山，蛟螭百怪堂堂出。\r\n人皆乘险欲趋利，我不安行悔可及。\r\n吁嗟世路风波猛，巧阱危机暗驰骋。\r\n江湖溺舟犹自戒，势利溺人终莫省。\r\n矫情镇物未足言，书此聊为后来警。"
        },
        {
            "title": "梦仙谣",
            "content": "鹅子峰前波色清，刘郎看山无俗情。\r\n癯儒自昔有仙骨，夜梦体飞如叶轻。\r\n云中不识朝天路，双童导我凌空去。\r\n侧身度岩隈，盘盘复回回。\r\n翛然意往形不碍，石窟藓窦俄天开。\r\n乘槎夜泛牛女渡，鞭鸾晓入金银台。\r\n花深不逢人，时闻佩环声。\r\n仙翁睡起方结袜，见客坦易无崖垠。\r\n击蒙冀垂矜，叩妙获一言。\r\n七情汩心心愦昏，窒慾如水澄其源。\r\n臼中{左口右父}咀药，手撮仍见分。\r\n旁有泠泠泉，三漱乃尽吞。\r\n驻红却白非难事，贪生虑死真愚计。\r\n当时同游七姓俱，但记古月成胡字。\r\n尘缘未断不得留，海风吹过蓬瀛洲。\r\n觉来窗户冥曚晓，玉镜晶晶堕松杪。"
        },
        {
            "title": "入白水怀士特温其",
            "content": "晓山随意开，夏气含露澄。\r\n扶筇过巇嶮，飞仙亦凌兢。\r\n松涛净可漱，岚烟起如蒸。\r\n巨崿转鼎鼎，危塍上层层。\r\n悠然瞻眺地，仿佛记昔曾。\r\n是乡虽穷深，泥泥秀色凝。\r\n高扉静相对，招邀足嘉朋。\r\n宴度覆大斗，吟窗烨烨灯。\r\n於今安在哉，骨冷唤不应。\r\n轩轩鸾凤游，惊飙失飞腾。\r\n岂伊黄壤恨，兴言鲠烦膺。\r\n含章不震辉，憔悴非所应。\r\n虽微三字显，要许二豪称。\r\n余衰怠好修，故态了不惩。\r\n倏尔念离索，终焉愧环能。\r\n噫嘻长风来，踌蹰素蟾升。\r\n及时痛自策，迅彩不可凭。"
        },
        {
            "title": "馆中简张约斋",
            "content": "书生赋分合穷愁，官与休辰不肯休。\r\n清晓犯寒开省户，谁家见雪似瀛洲。\r\n烂银宫阙云端见，素奈园林月下游。\r\n说与南湖张祠阁，速来同直道山头。"
        },
        {
            "title": "谢刘致中瓜二首",
            "content": "万言不直一杯水，才似谪仙良可嗟。\r\n顾我小诗偏发市，年年博得萧屯瓜。"
        },
        {
            "title": "泊舟",
            "content": "莽莽荒茨岸，回回乱石滩。\r\n雨寒收市早，风急泊舟难。\r\n宇县兵犹斗，乾坤网正宽。\r\n殷勤嘱龙剑，莫久卧波澜。"
        },
        {
            "title": "张守唱和红字韵诗八首",
            "content": "漂流今海角，胡骑忽秋风。\r\n旧隐怀空翠，征途厌软红。\r\n时平犹卷仕，力小况从戎。\r\n欲遣愁城破，须论酒子功。"
        },
        {
            "title": "哭士特二首",
            "content": "自古才难得，斯人又早亡。\r\n青蝇频去国。白首叹为郎。\r\n不睹遗书奏，徒怀挂剑伤。\r\n楚魂招不得，南斗夜无光。"
        },
        {
            "title": "瀑布",
            "content": "路穷岩瀑挂，爽气净尘纷。\r\n溜险时依壁，源高半隔云。\r\n入池惊练尽，触石听雷分。\r\n接胜多幽侣，筇声破藓纹。"
        },
        {
            "title": "建康六感·宋",
            "content": "寄奴真伟人，落拓龙潜地。\r\n据筵呼五木，已有吞世气。\r\n世期值阳九，天纲日沦夫。\r\n偏邦可跨州，卑号犹称帝。\r\n匪乘艰棘运，英姿畴能济。\r\n南戡奠番禺，西狩澄泾渭。\r\n功虽与世隆，道亦因人废。\r\n缅怀揖让风，黄屋身如寄。\r\n颓波日奔迫，夜壑迁神器。\r\n巢由独贤哉，高纵貌难继。"
        },
        {
            "title": "送彭奭应礼部试",
            "content": "君家诗礼冠南区，文阵堂堂尽壮夫。\r\n流杰姓名归大族，周官事业属吾儒。\r\n争题玉字传金榜，翻奋朱鸾与凤雏。\r\n月桂香传南北卷，千言长策耀天衢。"
        },
        {
            "title": "省拱辰山",
            "content": "豺狼已烟销，言归省先茔。\r\n岂无消息至，怵惕意自惊。\r\n兵戈道孔由，不折寸草径。\r\n神物阴有护，凶威肃其狞。\r\n敬瞻垅阙云，堕泪眶睫盈。\r\n如承慈穆颜，如闻謦咳声。\r\n道余孤风存，泽本遗爱成。\r\n昔我罹祸苦，结庐傍佳城。\r\n哀慕宁有极，忽忽时序更。\r\n惭愧旧巢鸟，常绕松柏鸣。"
        },
        {
            "title": "汴京纪事二十首",
            "content": "河汉如云扫泬寥，登东寒铁响清宵。\r\n竹窗惊破高人梦，门外骎骎万马朝。"
        },
        {
            "title": "和徐从道韵二首",
            "content": "拂袖归来日，柴门稚子迎。\r\n贫甘守藜藿，名不愧公卿。\r\n宝剑空藏匣，良弨惜解檠。\r\n中兴谁草诏，君盍在承明。"
        },
        {
            "title": "与温其对榻",
            "content": "细雨南窗夜，青灯对榻眠，\r\n升沈嗟汪宦，聚散忽流年。\r\n失路谁推毂，他时看著鞭。\r\n竹林须款集，君亦暂留连。"
        },
        {
            "title": "续赋家园七咏·横秋阁",
            "content": "秋山万尺青，影落杯酒中。\r\n登临岂不佳，寒色见远空。\r\n未忘天下忧，胡尘起西风。"
        },
        {
            "title": "寄行夫兼怀如愚珙",
            "content": "已把重阳菊，吟怀不为秋。\r\n江湖三俊远，天地一翁愁。\r\n日近书来少，宵长梦不休。\r\n吴云犹可望，时上堇峰头。"
        },
        {
            "title": "次韵六四叔村居即事十二绝",
            "content": "饭了呼童叠石门，雨余幽事不胜繁。\r\n花残不用深惆怅，梧竹新阴又满园。"
        },
        {
            "title": "花椒",
            "content": "欣忻笑口向西风，喷出元珠颗颗同。\r\n采处倒含秋露白，晒时娇映夕阳红。\r\n调浆美著骚经上，涂壁香凝汉殿中。\r\n鼎餗也应知此味，莫教姜桂独成功。"
        },
        {
            "title": "和士特栽果十首·枨",
            "content": "枨橘甘酸各效能，南苞锡贡不同升。\r\n果中亦抱遗才叹，有客攀条气拂膺。"
        },
        {
            "title": "田家",
            "content": "长空淡淡如云扫，暮过田家风物好。\r\n耕犁倚户寂无人，饥牛卧啮墙根草。"
        },
        {
            "title": "中渡",
            "content": "渡南渡北是长亭，沙上行人立马情。\r\n回首若无烟树隔，只应犹望见高城。"
        },
        {
            "title": "与纯臣原仲温其煮鱼羹",
            "content": "从宾会高堂，嘉鱼脱重渊。\r\n霜鳃尚呀呷，绿藻仍牵连。\r\n厨人起揎袖，刀机鸣铿然。\r\n断尾頳縠碎，批鳞玉花翩。\r\n云雷蓊深釜，清香已遥传。\r\n投葱裂素丝，裁姜落金钱。\r\n陶瓯举筠箸，更觉真味全。\r\n细纹松江鲈，缩颈槎头鳊。\r\n吾侪但知饱，美恶无弃捐。\r\n何论调羹手，聊复试小鲜。"
        },
        {
            "title": "蓦山溪 寄宝学",
            "content": "浮烟冷雨，今日还重九。\r\n秋去又秋来，但黄花、年年如旧。\r\n平台戏马，无处问英雄；\r\n茅舍底，竹篱东，伫立时搔首。\r\n\r\n客来何有？草草三杯酒。\r\n一醉万缘空，莫贪伊、金印如斗。\r\n病翁老矣，谁共赋归来？\r\n芟垅麦，网溪鱼，未落他人后。\r\n【注释】：【注释】：\r\n这首词的两片各有中心。上片是“无处问英雄”。“平台戏马”系用项羽典故 。“戏马台”在彭城（今江苏徐州市）南效云龙山下，昔日项羽曾在此操练兵马。后来，刘裕也于重阳节在此大会宾客。项羽、刘裕，皆一时豪杰，但时过境迁，英雄已逝 。“无处问英雄 ”，既是作者对已逝英雄的感叹，也是对当世英雄的寻觅，但理想的英雄又在何处呢！由于作者为没有英雄人物可报效祖国而焦虑，所以他才感到重九时节“浮烟冷雨”的压抑，才觉得“年年如旧”的只有黄花，也才“伫立时搔首 ”。下片的中心是“一醉万缘空 ”。正因为作者要在昏醉中寻找解脱与安慰，所以客来后才只有“草草三杯酒 ”，所以才劝宝学“莫贪伊、金印如斗”，与作者一道“赋归来”，去过“芟垅麦，网溪鱼”的隐居生活 。把上下两片联系起来，那么全词的主旨应该是 ：深感救国无人，国事无望，作者遂欲断绝万缘。——从以上分析可以看出，中心突出，组织紧密，是这首词的特色。\r\n刘子翬生活在南北宋交替之际，国家面临覆亡危险，急需济世之才。当时善于带兵的大将并不少，但他们互不信任，彼此掣肘、猜忌，致使宋军节节失利。\r\n这阕词中“无处问英雄”一语蕴含着作者极深沉的时事之叹，不是普通的吊古诗词。\r\n这是一首重阳寄人之作。词中全用与重阳有关的物事，经过加工处理，作者有意识地改变了它们的面貌，使其更好地为抒情达意服务。比如，词篇一开始用“浮烟冷雨”形容就跟秋高气爽的时节相异。作者勾画这幅天色，是要为全篇笼罩一层寒冷阴霾的气氛。\r\n至于三、四句提点黄花，不去欣赏也未描写，只说是“但黄花 、年年如旧”。说只有黄花“年年如旧”言外之意此外的一切都不“如旧”，这当然就深化了“无处问英雄”的感慨 。“茅舍底，竹篱东”是重阳赏菊的地方，陶渊明有“采菊东篱下，悠然见南下。山气日夕佳，飞鸟相与还”的诗句，李清照也有“东篱把酒黄昏后，有暗香盈袖”的吟咏。不过，本篇的主人公于此，却不把酒，也不赏菊，而是“伫立时搔首”。\r\n这里，词篇再现人物形象把作者忧国的情绪推到了高峰。自然，词人过重九也并非无酒，比方说客来之后就有“草草三杯酒 ”。只是这里的饮酒，并非是为赏菊助兴，也不是为了登高催诗，而是要自己“一醉万缘空”，要宝学“莫贪伊、金印如斗”。——以上写黄花、写竹篱、写饮酒，都直接触及社会现实，同单纯的赏菊的品酒、慕求清高是大相径庭的。接下去，“病翁”是子翬自号。“赋归来”，用陶渊明《归去来辞》，以示归隐之意。陶渊明以爱菊闻名，这事本身也就和重阳有关。不过刘子翬的“赋归来”乃是要“芟垅麦，网溪鱼 ”，并非有意恋菊。总之，只因作者的心绪不佳，所以在他眼里的重九美景全都变了样；而出现作者笔下的、改变风物又反衬和强化了作者的思想感情。\r\n这种情景交融的创作方法，是这阕词存在艺术魅力的根本原因。"
        },
        {
            "title": "李伯时画十古图郑尚明作诗诗辞多振绝因为同",
            "content": "婕妤下辇辞荣日，冯媛当熊效死时。\r\n带砺称忠惟一传，宫闱著节有双姬。\r\n\r\n【注释】：【原题】：\r\n李伯时画十古图郑尚明作诗诗辞多振绝因为同赋·冯媛当熊"
        },
        {
            "title": "同詹明诚传茂元游晞真馆有诗因次其韵",
            "content": "橘柚垂红百观秋。归途邂逅得寻幽。\r\n晴沙散策随山远，夜月回船信水流。\r\n胜处无诗端可恨，它时有酒更来游。\r\n相陪二妙平生友，老矣襟期共一丘。"
        },
        {
            "title": "和士特栽果十首·桃",
            "content": "手种桃花满北山，花红艳艳照春湾。\r\n不知何代儿孙老，却见渔舟乍往还。"
        },
        {
            "title": "病中赏梅赠元晦老友",
            "content": "梅边无与谈，赖有之子至。\r\n荒寒一点香，足以酬天地。\r\n天地亦无心，受之自人意。\r\n韬白任新和，风味要如此。"
        },
        {
            "title": "书斋十咏·图书",
            "content": "惭非苏子佩，聊置简书间。\r\n尺牍予慵理，何劳汝汗颜。"
        },
        {
            "title": "秋宵",
            "content": "秋宵如许永，兀坐思悠哉。\r\n手误挑灯灭，情长鼓瑟哀。\r\n清号生窍穴，皓色转崔嵬。\r\n醉觉雄心在，流光且莫催。"
        },
        {
            "title": "题盖竹庙",
            "content": "双猿啸月寒岩幽，陈侯故家官渡头。\r\n阴阴老木旆旌暗，渺渺惊滩云雾流。\r\n九旅已荷本朝渥，三雁更忻同日侯。\r\n我来瞻拜想遗直，叹息此道今悠悠。"
        },
        {
            "title": "吕居仁挽词三首",
            "content": "粹美元功畀，风流相国传。\r\n有文化圣道，无物累心渊。\r\n侃侃常春气，堂堂忽逝川。\r\n东莱一点秀，冥漠楚山边。"
        },
        {
            "title": "四不忍",
            "content": "平沙月转旌旗影，擐甲为衾戈作枕。\r\n此时饮恨念銮舆，玉体能胜暴露无。\r\n问安使者空相继，清跸不回宫殿闭。\r\n请缨傥未缚酋渠，我榻虽安保忍寐。"
        },
        {
            "title": "和黄德钦韵赠公路二孙",
            "content": "佩{蝶虫换角}趋跄政妙年，阶庭兰玉固天然。\r\n人间百世皆由学，惟有读书如子贤。"
        },
        {
            "title": "次韵士特赠别",
            "content": "客舍愁分袂，梅花小雪前。\r\n夜看牛渚月，春别剡溪船。\r\n丽句光行色，悲歌惨别筵。\r\n后期相约处，双阙五云天。"
        },
        {
            "title": "闻韩侯至",
            "content": "今代淮阴将，宣威瘴海东。\r\n夜营兵气黑，寒啧战声雄。\r\n有冠常亲讨，无官可赏功。\r\n屹然沈鸷貌，识汝未侯中。"
        },
        {
            "title": "池莲四咏分韵·藕",
            "content": "密蕴罗文细，明含玉色清。\r\n冰盘时荐美，刀惹断丝轻。"
        },
        {
            "title": "和李巽伯春怀",
            "content": "山寒古寺清，断续春朝雨。\r\n遥怜远客情，寂寞谁晤语。\r\n平生气轩昂，失意今易与。\r\n有酒即佳晨，无兵皆乐土。\r\n微吟对节物，林静幽花吐，\r\n悠悠念乡邑，耿耿悲豺虎。\r\n知有济时才，从横在谈尘。\r\n功名恐未迟，老翮期更举。"
        },
        {
            "title": "建康六感·吴",
            "content": "龙翔大耳儿，虎视捉刀人。\r\n风云竞追逐，逸轨谁能遵。\r\n大皇负英材，沈潜欻求伸。\r\n一呼定南国，再战威强邻。\r\n抗魏既摇岳，攘刘亦披鳞。\r\n组练绕平隰，艨艟蔽通当。\r\n伟哉人物盛，成功岂无因。\r\n代祀已飘忽，风流久弥新。\r\n停桡眺迥陆，裂蔓登层堙。\r\n卧龙昔来游，万古怀清尘。"
        },
        {
            "title": "过邺中",
            "content": "逐鹿营营一梦惊，事随流水去无声。\r\n黄沙日傍荒台落，绿树入穿废苑行。\r\n遗恨分香怜晚节，胜游飞盖想高情。\r\n我来不暇论兴废，一点西山入眼明。"
        },
        {
            "title": "张巨山赋蜡梅因成四首",
            "content": "取名慕横枝，要自同风格。\r\n虽微调鼎味，宛有金铉色。"
        },
        {
            "title": "园蔬十咏·波{上艹下棱}",
            "content": "金镞因形制，临畦发永叹。\r\n时危思撷佩，楚客莫纫兰。"
        },
        {
            "title": "程婴墓",
            "content": "停车莽苍认孤坟，烈烈英标尚想存。\r\n已脱遗孤安赵氏，更轻一死报公孙。\r\n荒林雀噪风常急，古道人稀日自昏。\r\n惆怅九原如可作，欲凭楚些为招魂。"
        },
        {
            "title": "过东阳",
            "content": "小箔呜机几万象，时清犹想旧繁华。\r\n楼台夜映双溪月，箫鼓春迷后坂花。\r\n回首十年真梦寐，停骖四顾但风沙。\r\n却过萧寺无人语，独对枯林数暝鸦。"
        },
        {
            "title": "次明仲凉字韵",
            "content": "浮暑熏人只欲狂，秋声未肯抹横塘。\r\n倦看黄奶浑无味，醉着白練如许凉。\r\n扫砌政须修竹舞，荫花绝爱巨荷张。\r\n紫髯不是轻风景，更拟回鞭向葛强。"
        },
        {
            "title": "赋双溪阁用蔡君谟诗声字韵",
            "content": "雄观今古快幽情，突兀层楼出市甍。\r\n二水交流何处尽，孤舟不见乱山横。\r\n丹炉寂寞仙游远，剑气萧条和恨盈。\r\n向晚移樽话流落，可堪时听鼓鼙声。"
        },
        {
            "title": "食鹅梨三首",
            "content": "寒烽夜灭楚淮长，客舸轻摇度碧光。\r\n北果初来珍重意，层层般纸透清香。"
        },
        {
            "title": "宿士特山堂怀似表",
            "content": "襆被重来宿，山堂故宛然。\r\n池清秋过月，林静晚生烟。\r\n仙李朝双阙，诗翁閟九泉。\r\n无罪访存殃，搔首暮山前。"
        },
        {
            "title": "次韵温其元日诗",
            "content": "晓来飞雨挟风颠，洗出韶容换故年。\r\n花动一红明屋角，山寒乱碧到樽前。\r\n病如夜鹤孤还警，老似春蚕饱即眠。\r\n赖有故人开寂寞，锦囊诗句许时传。"
        },
        {
            "title": "有感三首",
            "content": "孝感柔强敌，和盟定一朝。\r\n龙輴来瀚海，鹤驾返神霄，\r\n歌吹仍祠禹，羹墙若见尧。\r\n稽山同峻极，从此百神朝。"
        },
        {
            "title": "哭吕粹",
            "content": "瞑目荒山裹，携家万里来。\r\n旅茔犹借地，儿哭不胜哀。\r\n裂甑妖难测，藏舟事可猜。\r\n大贤应有后，天道信悠哉。"
        },
        {
            "title": "春夜二首",
            "content": "楼迥星河转，宵残鼓角催。\r\n重门和月锁，寒梦绕花回。"
        },
        {
            "title": "次韵新乡诸公雪诗二首",
            "content": "贪行璀璨意无寒，不管飞花著鬓斑。\r\n一段清光贻老境，十年胜览在家山。\r\n遥知物外徜徉乐，肯放毫端造化閒。\r\n寸铁不携当百战，欲申前令愧辞艰。"
        },
        {
            "title": "送曾彦思减罢赴阙",
            "content": "马首成南渡，西风木叶疏。\r\n去程烟雨外，孤馆别离初。\r\n未试平戎策，空怀逐客书。\r\n汉皇方问赋，谁复荐相如。"
        },
        {
            "title": "寄题郑尚明煮茶轩三首",
            "content": "鼋鼎从渠染指，麯车绝念流涎。\r\n犹有清馋未已，茶瓯日食万钱。"
        },
        {
            "title": "论俗十二首",
            "content": "悬墙挂德音，尽驰今年租。\r\n旄倪发欢谣，助达和气舒。\r\n皇恩施甚厚，疲疗望少苏。\r\n吁嗟吏舞文，诏纸墨未渝。\r\n借贷尽白著，勾稽穷宿逋。\r\n掊克傥归公，民贫犹乐输。\r\n量权徵倍耗，夤缘窃其余。\r\n宁逢盗剽攘，厌闻吏追呼。\r\n盗奸久必戢，吏奸无由锄，\r\n雷霆不言威，肉食忍自诬。\r\n故态勿狃习，穷阎勿侵渔。\r\n勿谓天听高，勿谓黔首愚。"
        },
        {
            "title": "士特赠笔",
            "content": "书成痴，传成癖，\r\n平生识字真无益。笔扛鼎，\r\n思涌泉，何如蹶张强弩弦。\r\n管城雅贶情虽重，感此囏难拙於用。\r\n君不见翠华南渡江，江路八百里。\r\n胡儿饮马镜湖边，不逢汉兵胡自止。\r\n只今城阙多旌旗，报国拟将雕面儿。\r\n长星吐彗南扫北，转祸为福须乘时。\r\n虎头心事不能已，劝君勿弄毛锥子。"
        },
        {
            "title": "胡文定公挽诗三首",
            "content": "有意扶名教，躬行语默中。\r\n楷模陶士器，药石补天聪。\r\n衡岳邻新卜，伊川道已东。\r\n传经知有子，接武大明宫。"
        },
        {
            "title": "吊史",
            "content": "禽殚繁弱弃，免尽韩卢烹。\r\n英雄起乘时，时徂力难争。\r\n精魂闭尽穴，壮骨扬飞尘。\r\n凄凉千载下，闻风凛如生。\r\n嬴秦失其鹿，图王各峥嵘。\r\n斯人顾眄间，汉楚分重轻。\r\n臣虽替末路，君亦寒初盟。\r\n岂不念畴昔，百战同艰辛。\r\n谁云汉网疏，豪俊屡拂索。\r\n高蹈欣系解，括囊闻饮醇。"
        },
        {
            "title": "论俗十二首",
            "content": "震雷霹枯松，顽龙失其据。\r\n浮云三日雨，盈亩复他注。\r\n商羊舞未休，旱魃消何遽。\r\n稍宽人心切，仰荷天恩布。\r\n稻畦袌连颠，挼穗给翰饫。\r\n菜畦擢新萌，荡涤死群蠹。\r\n岁俭民怨咨，时丰家悦豫。\r\n青青寒莠色，亦复贪雨露。"
        },
        {
            "title": "寄彭子静",
            "content": "冻岫立高白，晓寒生太虚。\r\n闭门翻巾幐，偶见良友书。\r\n书中有长句，别怀陈郁纡。\r\n吐凤词既绝，续貂理难如。\r\n起望新乡云，一读三卷舒。\r\n繁思揽中扃，赖此豁欲无。\r\n鹄鸡有潜化，蓬麻岂资扶。\r\n吾人交义深，不恨相见疏。\r\n但恐德不修，心期愧非初。"
        },
        {
            "title": "论俗十二首",
            "content": "故园丧乱余，归来复何有。\r\n邻人虽喜在，忧悴成老叟。\r\n为言寇来时，白刃穿田亩。\r\n惊忙不知路，夜踏人尸走。\r\n屋庐成飞烟，囊橐无暇取。\r\n匹夫快恩仇，王法谁为守。\r\n艰难历冬夏，迁徙遍林薮。\r\n深虞逻寇知，儿啼扼其口。\r\n树皮为衣裳，树根作粮糗。\r\n还家生理尽，黑瘦面如狗。\r\n语翁翁勿悲，祸福较长久。\r\n东家红巾郎，长大好身手。\r\n荒荒战场中，头白骨先朽。"
        },
        {
            "title": "张守唱和红字韵诗八首",
            "content": "济难资长策，常怀国士风。\r\n秦强因将白，鲁弱更蒐红。\r\n叹已怀孤愤，忧时咏小戎。\r\n儒冠须勿溺，邂逅亦成功。"
        },
        {
            "title": "梨",
            "content": "尚想飞花照崎疏，离离秋实点烟芜。\r\n丹腮晓露香犹薄，玉齿寒冰嚼欲无。\r\n旧有佳名留大谷，谁分灵种下仙都。\r\n蔗浆不用传金碗，犹得相如病少苏。"
        },
        {
            "title": "离居",
            "content": "马嘶何陇暮，有意念离居。\r\n去路经秋雨，行装一担书。\r\n穷知身计拙，病觉世缘疏。\r\n晓枕残归梦，翻然忆旧庐。"
        },
        {
            "title": "哭士特二首",
            "content": "世绪风流远，乡评誉望清。\r\n苦心几传癖，老笔擅诗名。\r\n已讶祥占鹏，终怜梦泣琼。\r\n五峰云外碧，一恸见交情。"
        },
        {
            "title": "汴京纪事二十首 其七",
            "content": "空嗟覆鼎误前朝，骨朽人间骂未销。\r\n夜月池台王傅宅，春风杨柳太师桥。"
        },
        {
            "title": "诗寄懒翁兼简士特温其原仲致仲昆季",
            "content": "懒翁疏散无与俦，结庵名懒山之幽。\r\n萧然杖履岩壑裹，似是当年嵇阮流。\r\n云何出处戾初志，束书负剑俄西游。\r\n悲猿攀车鹤卧辙，去意勇决谁能留。\r\n庵垂铁锁人迹断，破窗鸣纸风飕飕。\r\n曳裾我昔翁六客，岂知继踵居翁室。\r\n里闾应记往还频，猿鹤乍惊宾主易。\r\n尔来庭户已更创，尚榜翁名志陈迹。\r\n傍庵小树昔亲栽，凿沼今迁在檐北。\r\n我山亭阚旧墙东，此景新成翁未识。\r\n遥知捧檄遵归途，摘山官况今何如。\r\n书来颇厌作吏冗，傣禄仅可供妻孥。\r\n趋庭日一见官长，脚靴手板常睢盱。\r\n簿书有程那得懒，却视故隐真蘧庐。\r\n寄声频慰吾人望，往时交友皆无恙。\r\n鹅峰诸刘更互来，清湖居士时相访。\r\n中郎司户又继归，酒社文盟气增壮。\r\n我惭浅拙难强陪，每忆翁才真辈行。\r\n指衣早赴竹林期，莫遣移文重前谤。"
        },
        {
            "title": "题懒庵二首",
            "content": "幔亭隐沦翁，作庵更名懒，\r\n纷纭万念繁，要以一理遣。\r\n我衰百无长，此兴复不浅。\r\n他时傥卜邻，心赏符二阮。"
        },
        {
            "title": "和熊叔雅四咏·屏山夜雪",
            "content": "谁怜组练寒，夜雪连营积。\r\n有客卧衡茅，淮山梦中白。"
        },
        {
            "title": "池莲四咏分韵·子",
            "content": "分房圆戢戢，弄色翠娟娟。\r\n摘实怜空的，方知雨露偏。"
        },
        {
            "title": "送杜季习四首",
            "content": "闻道华亭已解围，亲朋消息未全知。\r\n君归为遣书来报，细说从初丧乱时。"
        },
        {
            "title": "再和六四叔所赋十二相属诗",
            "content": "饥鼠缘条殊果堕，舍如蜗牛足高卧。\r\n无心虎殿逐群英，尚想兔园倾一坐。\r\n同年我又蓑龙锺，夔蛇相怜宁有穷。\r\n马革战场空白骨，羊裘钓濑余清风。\r\n棘端造猴巧难学，且赴茅檐鸡黍约。\r\n云深杞狗夜可寻，已办猪靴走硗确。"
        },
        {
            "title": "同汪正夫行夫望鄱江",
            "content": "夜梦鄱江清，晓踏鄱阳县。\r\n云涛著眼新，还疑梦中见。\r\n寒声彭蠡合，冻色庐峰现。\r\n时方冬气深，水缩川原变。\r\n连沙突堆阜，派港分组练。\r\n萧萧蓬鬓风，瑟瑟葭丛霰。\r\n奇观信幽绝，领略殊未遍。\r\n何当烟艇高，载我行镜面。\r\n二难今胜流，爱客移清燕。\r\n饮酣生泰和，语妙融交战。\r\n衰迟百不堪，一快天与便。\r\n回筇晚霁中，路压沧浪转。\r\n波光似留人，随裾荡华绚。"
        },
        {
            "title": "同范智闻五月十四日夜赏月",
            "content": "微风净郊原，暮色含清夏。\r\n层巅月欲上，炯炯木叶罅。\r\n丰姿一发亏，爽气千毫射。\r\n流光不著地，黄抹溪西舍。\r\n翩然释峤飞，云流鳞鳞化。\r\n常恐螺髻青，失此骊珠挂。\r\n奇观天所吝，老眼得屡借。\r\n不嫌神太清，跣立高梧下。\r\n故人肯留连，一笑偶良夜。\r\n浊醪勿虚杯，庭缟醉可藉。"
        },
        {
            "title": "弃竹夫人",
            "content": "爱憎情易迁，感物思郁纡。\r\n念昔未弃捐，尝侍君子居。\r\n烦襟一披豁，雅抱何清虚。\r\n蹉跎怨时暮，凉德竟见疏。\r\n飞霜皓中庭，枵然委墙隅。\r\n的皪珠帏深。荧煌锦茵铺。\r\n岂不怀旧恩，君心已非初。\r\n当年纨扇谣，抱恨同区区。"
        },
        {
            "title": "游朱勔家园",
            "content": "晨晕丽丹槛，翼翼侔帝居。\r\n向来堂上人，零落烟海隅。\r\n联翩际进会，振迹皆刑余。\r\n闺帷尚帝王，皁隶乘轩车。\r\n流威被东南，生杀在指呼。\r\n楼船载花石，里苍无裤襦。\r\n至今江左地，风云亦嗟吁。\r\n叨荣已过量，受祝如偿逋。\r\n荒凉戟门路，尚想冠盖趋。\r\n客舸维岸柳，邻人罾池鱼。\r\n徘徊极幽观，曲折迷归途。\r\n夜月扃绮户，春风散罗裾。\r\n繁华能几时，丧乱实感予，\r\n曹郐予何讥，此曹真人奴。"
        },
        {
            "title": "春圃六言三首",
            "content": "南堂面山已胜，北槛俯涧仍幽。\r\n千岩莫非石友，万壑总是清流。"
        },
        {
            "title": "清泉亨老寄鼓枕二首",
            "content": "团团鼓枕样新传，竹簟绳床得饱眠。\r\n耳界若闻声外意，不须挝击也铿然。"
        },
        {
            "title": "晓起闻明仲谒空叔尝过门追已无及继读观雾长",
            "content": "公才凛若干将铸，胆落诗流失以倨。\r\n弄毫邂逅即挥奇，造化玄机悉披露。\r\n凌晨访客忽飞筇，双涧徐穿碧交互。\r\n笑声只在竹林东，梦破急追无复处。\r\n是时秋雾正涵空，润气一解骄阳怒。\r\n霏霏半掩景贤峰，翳翳全没屯中树。\r\n初疑争先摩玉垒，惊尘漠漠桑乾渡。\r\n又如怀渴望梅林，细雨蒙蒙江左路。\r\n烦公一吐胸中豪，与此氤氲角驰鹜。\r\n可怜南山玄豹姿，终以班班作身误。\r\n何如雾隐长暗然，岂用毛采夸夭嫮。\r\n沾濡稻垄更潸珠，联络松岗尚横素。\r\n南箕忽哆遂雄吞，顾视怳若南柯寤。\r\n向来昧昧六合间，日月山河但如故。\r\n世缘所遇孰非虚，不具真眼那能觑。\r\n醯鸡瓮裹有全痴，陷虎机中惟一悟。\r\n我虽不获从斯游。兀坐深观亦同趣。\r\n况知陶令有名酒，未觉许询无胜具。\r\n便思追膛胡公墩，恐激长言又生怖。\r\n愿低笔力许我陪，韩孟才悬亦联句。\r\n\r\n【注释】：【原题】：\r\n晓起闻明仲谒空叔尝过门追已无及继读观雾长句因次原韵"
        },
        {
            "title": "次韵六四叔村居即事十二绝",
            "content": "酒恶时来漱浅溪，玉池汩汩自生肥。\r\n游鲦岂解吾曹意，聊复蓬头坐钓矶。"
        },
        {
            "title": "闻筝作",
            "content": "月高夜鸣筝，声从绮窗来。\r\n随风更迢递，萦云暂徘徊。\r\n余音若可玩，繁弦互相催。\r\n不见理筝人，遥知心所怀。\r\n宁悲旧宠弃，岂念新期乖。\r\n含情郁不发，寄曲宣余哀。\r\n一弹飞霜零，再抚流光颓。\r\n每恨听者稀，银甲生浮埃。\r\n幽幽孤凤吟，众鸟声难谐。\r\n盛年嗟不偶，况乃容华衰。\r\n道同符片诺，志异劳百媒。\r\n栖栖墙东客，亦抱凌云才。"
        },
        {
            "title": "井泉",
            "content": "石井水溅溅，寒莎映碧藓。\r\n雨声添溜急，天影入波圆。\r\n晓汲连山寺，春耕润野田。\r\n杖藜三宴罢，毛发更萧然。"
        },
        {
            "title": "桃源",
            "content": "桃花深处蜜蜂喧，山近前峰鸡犬村。\r\n若有胡麻泛流水，武夷转作武陵源。"
        },
        {
            "title": "分花公美子应预为白曬之约",
            "content": "梦裹壶山寻二妙，不因荔子鬓丝华。\r\n聊分茗碗应年例，故有筠笼来海涯。\r\n鲜苞尚想妃子笑，槁面何取西施羓。\r\n老馋惟作耐久计，一瞬红紫真空花。"
        },
        {
            "title": "怀致中",
            "content": "梦觉残夜永，山寒气逾清。\r\n林幽万籁息，月出虚堂明。\r\n披衣坐复起，怀人思空盈。\r\n经时不对面，素榻浮埃生。\r\n遥知念盍赞，临风亦关情。\r\n褰帏望岐路，慨然欲宵征。\r\n无人导我先，何因识门庭。\r\n仰凭鸿雁飞，书词写深诚。\r\n词多意莫宣，益遣幽恨并。"
        },
        {
            "title": "次韵挹山亭张子猷绝句",
            "content": "鹤驾腾空春复秋，淡烟寒日锁林丘。\r\n夕郎自是金门客，莫更临风思远游。"
        },
        {
            "title": "转秩奉词蒙朝佐子静庆以四六戏裁长句为谢",
            "content": "一岭无情阻面谈，鸣翰忽堕得双函。\r\n抽黄对白虽云妙，刻朽嘘枯祗益惭。\r\n小转只缘官带右，雄飞无复梦图南。\r\n借留赖有天台侣，老矣真成七不堪。"
        },
        {
            "title": "题吴若愚一经堂",
            "content": "老矣惟书爱未消，喜闻新塾出尘嚣。\r\n轩窗近水来无厌，弦诵因风听忽遥。\r\n游艺定知轻拾芥，正心端欲似耘苗。\r\n一经教子诚为乐，家世从今未寂寥。"
        },
        {
            "title": "奇仲和致中棋诗有玄中一著是吾宗之句",
            "content": "局上深机未足穷，玄中一著若为通。\r\n五宗惟明不是物，三语孰解将无同。\r\n常恨老怀多愦愦，每逢益友太匆匆。\r\n金篦刮眼宁无赖，况是墙西有德公。"
        },
        {
            "title": "宿回向寺",
            "content": "清秋聊命驾，细雨独行山。\r\n浅淡烟云裹，回还紫翠间。\r\n病多新觉老，心懒旧能閒。\r\n宿遍山南寺，何曾兴尽还。"
        },
        {
            "title": "绝句五首",
            "content": "干戈扰扰恨何穷，南北东西任转蓬。\r\n世事不堪长龃龉，胸中赖有气如虹。"
        },
        {
            "title": "酴醾",
            "content": "颠风急雨退花晨，翠叶银苞照眼新。\r\n高架攀缘虽得地，长条盘屈总由人。\r\n横钗素朵开犹小，扑酒余香韵绝伦。\r\n唯有金沙颜色好，年年相伴殿残春。"
        },
        {
            "title": "续赋家园七咏·百花台",
            "content": "森沈径易迷，搘筇为徘徊。\r\n何处春光多，时登百花台。\r\n主人澹无情，林花为谁开。"
        },
        {
            "title": "汴京纪事二十首",
            "content": "天厩龙媒十万蹄，春池蹴踏浪花飞。\r\n路人争看萧衙内，月下亲调御马归。"
        },
        {
            "title": "雪",
            "content": "晚天冥漠霰初飞，皓皓出颜复水湄。\r\n莫遣瑶林生染污，却忧云路隐巇危。\r\n寒侵夜褐樽前觉，春入晴檐枕上知。\r\n忆得梁园探花早，十年泪眼看旌旗。"
        },
        {
            "title": "汴京纪事二十首",
            "content": "空嗟覆鼎误前朝，骨配人间骂未销。\r\n夜月池台王傅宅，春风杨柳太师桥。"
        },
        {
            "title": "晨兴",
            "content": "晨兴访萧寺，爽气清如沐。\r\n坐看雨离山，飞阴断平陆。\r\n归途阻夕涨，伫立惊幽独。\r\n曳杖听残钟，却寄僧坊宿。"
        },
        {
            "title": "次张守韵四首",
            "content": "促席山堂夜，寒灯吐碎金。\r\n酒分邻瓮美，栗爆地炉深。\r\n疏懒难堪事，纷华易坏心。\r\n自惟贪寸禄，双鬓老侵寻。"
        },
        {
            "title": "张守唱和红字韵诗八首",
            "content": "断虹明晚井，烟霭半随风。\r\n岸柳霜收绿，庭榴日贷红。\r\n酒酣肠有海，棋战手兴戎。\r\n赓唱逢勍敌，方知比兴功。"
        },
        {
            "title": "汴京纪事二十首",
            "content": "辇毂繁华事可伤，师师垂老过湖湘。\r\n缕衣檀板无颜色，一曲当时动帝王。"
        },
        {
            "title": "次明仲矼字韵诗",
            "content": "頖宫德厚仍信矼，北扉笔力谈笑扛。\r\n重圭叠璧凛群视，不使东瓯成陋邦。\r\n日边时见召仙李，林下那容栖老庞。\r\n故园此日成胜聚，归梦不泛潇湘江。\r\n万畦流泉裹云屋，一点远岫低吟窗。\r\n客来有酒辄均醉，长啸手拊高梧幢。\r\n挽蔬唯便玉本脆，碎鲤屡惜银鋋双。\r\n伊予於世真长物，扫迹自分逃崆{左山右亢}。\r\n骤揄扬之则过矣，岂有骨相当奇厖。\r\n左提右挈傥闻道，一了快若船下泷。\r\n极知鲁冲兄弟国，邾小尚许趋风降。\r\n峣峣岌岌正壁立，涛濑未敢轻舂撞。"
        },
        {
            "title": "野墅",
            "content": "野墅惊秋晚，残年匆匆过。\r\n海潮通井浅，林日到窗多。\r\n酒尽邻翁饷，诗成稚子哦。\r\n人生行乐耳，轩冕奈余何。"
        },
        {
            "title": "次翁来借诸家易解闻已有新说以诗借观",
            "content": "天庭吐气作静红，警逻犹烦小试中。\r\n政使著鞭无暇日，惟应读易有清风。\r\n昼评一卦纷然异，夜梦三爻廓尔通。\r\n闻说新笺极玄妙，可无残剩到衰翁。"
        },
        {
            "title": "送原仲之荆南",
            "content": "风急尘埃满汉关，送君行处路漫漫。\r\n不知争战几时定，常恐别离相见难。\r\n三径旧游松竹老，五湖新隐水云宽。\r\n交朋日觉知音少，绿绮从今莫浪弹。"
        },
        {
            "title": "奇仲德华第二转语皆有旨趣致中乃谓仆操两可",
            "content": "不可无诗绝盍簪，杂然嘲玩寄嘉首，\r\n唯阿似是摸棱手，虚静初无照物心。\r\n莲荡远阴波面合，堇峰横翠雨中深。\r\n颇能逐胜此来否，一笑又成染甫吟。\r\n\r\n【注释】：【原题】：\r\n奇仲德华第二转语皆有旨趣致中乃谓仆操两可於其间戏成长句"
        },
        {
            "title": "雨歇",
            "content": "雨歇长虹淡欲收，疏疏寒霭暮依楼。\r\n西风满院催摇落，已觉梧桐不耐秋。"
        },
        {
            "title": "有怀十首",
            "content": "翁侯满腹是精神，三谒金门计未成。\r\n却跨蹇驴游霅上，秋风雄剑匣中鸣。"
        },
        {
            "title": "洛阳桥",
            "content": "跨海飞梁叠石成，晓风十里度瑶琼。\r\n雄知建业牙城峙，势若常山蛇陈横。\r\n脚底波涛时汹涌，望中烟屿晚分明。\r\n往来利涉歌遗爱，谁复题桥继长卿。"
        },
        {
            "title": "寄茶与曾吉甫",
            "content": "两焙春风一塍隔，玉尺银槽分细色。\r\n解苞难辨邑中黔，瀹盏方知天下白。\r\n岸巾小啜横碧斋，真味从底倾输来。\r\n曩归畀余一语妙，三岁暗室鹜轰雷。"
        },
        {
            "title": "凉月",
            "content": "凉月未出山，浮云半空白。\r\n徘徊步轩窗，宛若待佳客。\r\n经林漏飞辉，映溆生华泽。\r\n及兹秋影清，吾庐更幽寂。\r\n殊观发祠藏，妙听生寥閴。\r\n营营息初机，炯炯怀新得。\r\n岂无平生心，所乐已非昔。\r\n天旋河汉动，夜久邻机息。\r\n凄凄感庭兰，岁莫霜霰集。\r\n呼儿温浊醪，独酌醉永夕。"
        },
        {
            "title": "时中良弼茂元慎仪集水阁",
            "content": "水色兼山影，漂摇小阁西。\r\n风来幽啭活，雨过万红低。\r\n炯炯杯中趣，喧喧枕裹学。\r\n新年一声笑，四友在潭溪。"
        },
        {
            "title": "有怀",
            "content": "溪石磊磊出，溪光失溶溶。\r\n呼童理新堰，小驻万折东。\r\n素杙竞骈立，苍皮堆已重。\r\n谁裁一道天，忽堕顾视中。\r\n远渌送凫鹜，余兹上杉松。\r\n微波且勿摇，照我澹有容。\r\n炎曦为变色，爽气排高空。\r\n怀哉所亲爱，此适未遽同。\r\n徜徉孰为伴，惟有溪头风。\r\n时来翻素书，颇似惊我慵。\r\n骚骚复策策，涉猎味正浓。\r\n久而寂无声，无乃意逢融。\r\n却泛碧沧浪，鳞鳞散遗踪。\r\n我亦隐几酣，那能辨雌雄。"
        },
        {
            "title": "题大义泉",
            "content": "移筇山未深，切骨寒无那。\r\n蜿蜒瘦苍虬，脚底飞腾过。\r\n幽亭护石池，庭事不敢涴。\r\n虚中涵月静，冷面从云呵。\r\n欲捶玄璧试，恐触方诸破。\r\n平生泉石痴，屡此箕踞坐。\r\n重来照清癯，白发添个个。\r\n凡心未痛浣，老气日以惰。\r\n缅怀大义风，绝唱宁无和。\r\n悚然听琮琤，耳观为之大。"
        },
        {
            "title": "次韵刘宪诗二首",
            "content": "已筑高城受虏降，盟言端的有如江。\r\n翠华回跸清驰道，绣指观风绝犬庞。\r\n凯奏花卿初卷甲，诗成草圣屡题窗。\r\n还朝有策裨聪明，纳谏那忧以杖撞。"
        },
        {
            "title": "园蔬十咏·瓠",
            "content": "溉釜熟轮囷，香清味仍美。\r\n一线解琼瑶，中有家人齿。"
        },
        {
            "title": "和温其对月之什",
            "content": "意根如乱苗，已薙仍复生。\r\n读君对月吟，知君怀未平。\r\n怀凄有丰恨，吟苦无和声。\r\n雄豪睨一世，失路鸿毛轻。\r\n所以达观士，荣枯两忘情。\r\n苍苍古松林，下有寒泉清。\r\n醉倒石上眠，山禽唤人耕。"
        },
        {
            "title": "汴京纪事二十首",
            "content": "梁园歌舞足风流，美酒如刀解断愁，\r\n忆得少年多乐事，夜深灯火上樊楼。"
        },
        {
            "title": "木犀古风",
            "content": "化工吝幽香，斑斑被花木。\r\n氤氲寒岩桂，高韵盖群馥。\r\n无人尽日芳，守志何幽独。\r\n士介耻求知，女贞惭自鬻。\r\n凄凉楚山秋，樛枝吐金粟。\r\n浅水映轻明，微飙发含蓄。\r\n楼端静忽闻，马上遥相逐。\r\n踟蹰为延伫，但见林峦绿。\r\n瓶罂谁折赠，清芬閟庐屋。\r\n久处不自知，乍至弥郁郁。\r\n客悲芳岁暮，梦绕寒溪曲。\r\n长吟小山词，古意恐难复。"
        },
        {
            "title": "次韵原仲竹",
            "content": "夕烟浮野圃，春竹过邻墙。\r\n石涧深深影，风轩远远凉。\r\n禅心敲有韵，翠袖倚生香。\r\n不有冰霜劲，蒿莱到汝长。"
        },
        {
            "title": "古松",
            "content": "手植知何代，枞枞万盖齐。\r\n韵清琴易写，干直鸟难栖。\r\n惨淡连云坞，鬅鬙荫石溪。\r\n刳明虽小用，曾照路人迷。"
        },
        {
            "title": "云际赠施子",
            "content": "惊沙惨淡连云起，曳杖悲歌行复止。\r\n春城是处闻鼓鼙，好风依旧开桃李。\r\n对花惆怅忽逢君，把酒无欢如啜水。\r\n六年丧乱两相见，世路艰难嗟若此。\r\n江边盗贼真游魂，挟虏声援图并吞。\r\n金陵失守数骑入，会稽移跸千官奔。\r\n只今州县多阻绝，消息时听行路说。\r\n百川背海欲西流，八柱搘天愁更折。\r\n苻坚陈乱丘山摧。夜闻鹤唳犹惊猜。\r\n莫轻赤壁一炬火，曹瞒气焰随飞灰。\r\n功名邂逅有快意，岂在今日无人哉。\r\n天方稔祸祠豪杰，故遣君辈多沈埋。\r\n亦知兴衰运有极，天时一半因人力。\r\n男儿遇事不作难，看君赤手排荆棘。"
        },
        {
            "title": "江山突星石士特欲易为独醒有诗因次其韵",
            "content": "群石翠参错，兹峰峙云林。\r\n突星名固夸，流传经古今。\r\n幽姿俨向背，异态生晴阴。\r\n怒若抽翠笋，端如立瑶簪。\r\n不有融结奇。宁知化工深。\r\n翁郎丘壑人，篮舆越秋岑。\r\n崎岖丧乱间，逢幽亦登临。\r\n把酒视云汉，浩歌散愁襟。\r\n著鞭虽后余，归踪略相寻。\r\n独醒订讹谬，怀人识君心。\r\n政恐五字诗，光芒射奎参。\r\n球味不可忘，写之朱丝琴。"
        },
        {
            "title": "次韵明仲游将军岩",
            "content": "乐哉今日游，结友尽英秀。\r\n山灵欣客来，阁雨开云岫。\r\n步屣出烟岚，声呼答岩窦。\r\n轻生快险奇，一坠那复捄。\r\n崇林蓊地幽，长湍泻天漏。\r\n精庐记旧经，密径迷新簉。\r\n将军隐高寒，古井余荒甃。\r\n当年百战疲，虮虱生戎胄。\r\n心存巢许间，功岂韩彭后。\r\n慨然望中原，毒子方交斗。\r\n曷不生斯辰，天骄过难宥。\r\n妖氛六合昏，长夜何时昼。\r\n尊周感获麟，怀楚歌啼狖。\r\n世变莽难如，如瞽窥篆籀。\r\n置之勿重论，大白引醇酎。\r\n幽禽静一闻，寒芳晚三嗅。\r\n方虚接胜怀，日毂转何骤。\r\n山南山北奇，脚力倦寻究。\r\n良游易蹉跎，澹境难宿留。\r\n诗囊归倒悬，琼琚羡君富。"
        },
        {
            "title": "子鱼",
            "content": "旧闻通印名，海错珍莫逾。\r\n火气烁鳞鬣，卤香泛庖厨。\r\n泥泥子盈胞，鲜美祸所区。\r\n生如粒芥微，多若囊粟储。\r\n他年想吞舟，勿轻此锱铢。\r\n一咀命千百，虽甘汝安无。\r\n穷冬孚乳时，罩{上四下鹿}海为虚。\r\n含冻体犹僵，得潟味已渝。\r\n虐戏等刳孕，淫刑几戮孥。\r\n人深襁褓恩，在物爱岂殊。\r\n闽风易杀子，盥水沈其躯。\r\n讵有恻怛心，旁推及豚鱼。\r\n相残人兽均，自残兽不如。\r\n哦诗化蛮獠，因警饕餮徒。"
        },
        {
            "title": "题慎仪余清阁",
            "content": "并溪取次得奇观，更舞新甍翠木端。\r\n政喜閒身时可到，忽惊醉眼晚来宽。\r\n故添山色浮岚润，不逐湍流独月寒。\r\n散帙南窗更清绝，兴来直欲跨飞翰。"
        },
        {
            "title": "读平险铭寄李汉老",
            "content": "官侯凿平剑浦滩，游子不歌行路难。\r\n李公作铭垂不刊，峻峰激流生笔端。\r\n斯文岂但夸雄观，寓理之奥开聋眢。\r\n惟人性天同广胖，横目立见分庭坛。\r\n纷敷蔽翳榛苇萑，腾逃郁屈猿蛇蚖。\r\n铦剡猎利剑戟攒，离睽截裂赵魏韩。\r\n千崖百濑中绕蟠，覆溺嵬岸糜坚完。\r\n胡为气舒貌颟顸，旁观已洞其肺肝。\r\n浮思一纵坂走丸，不极不止巧九殚。\r\n涂膏然萁卒焦乾，万古乾坤元自安。\r\n堂堂灵君司五官，乍臣乍叛劳控搏。\r\n日渐月磨如印刓，壮哉情卉牢盘还。\r\n躁谋欲骤加雕剜，惨若萧斧临髀髋。\r\n自腥夷之良可叹，何如含垢休索瘢。\r\n洒洒落落从中看，豁然四通裂囊箪。\r\n有如滩流平不湍，鉴静天空秋月寒。\r\n疗性此是言中丹，至味淡薄谁能餐。\r\n我昔蒙公分剩残，桐花城西路漫漫，\r\n裁笺屡唤南飞翰，何当澡瀹纫椒兰。\r\n厚地为屦天为冠，从公上征鞭龙鸾。\r\n访瞿追孔聊游般，物外虚明如许宽。\r\n脚底日转红团栾，瑶池簉席一笑阑。\r\n春著万象流余欢，北游未遂心传传。\r\n吟余北窗睡长鼾，清风时来撼琅玕。"
        },
        {
            "title": "临池歌",
            "content": "君不见锺繇学书夜不眠，以指画字衣皆穿。\r\n当时尺牍来邺下，锦标玉轴争流传。\r\n又不见鲁公得法屋漏雨，意象咄咄凌千古。\r\n断碑零落翠苔封，直气英风犹可睹。\r\n元常独步黄初际，清臣后出今无继。\r\n风神迥处本天资，巧力亦自精勤至。\r\n羡君好尚何高奇，寒窗弄笔手生胝。\r\n向来失计堕尘网，锐气直欲摩云飞。\r\n男儿舌在心何怍，却拟临池寻旧学。\r\n要须笔外见锺颜，会自蛟龙生掌握。\r\n银钩石刻余何爱，劝以短歌君勿怠。\r\n他时八体妙有余，此歌傥可君绅书。"
        },
        {
            "title": "次韵白水雪梅二诗",
            "content": "豪气无根老自摧，尚留余习爱寻梅。\r\n苦寒扶病也须去，薄暮微吟垂欲开。\r\n静纳长芬风外坞，醉临高白水边台。\r\n无言自得幽贞意，莫吐肝肠锦绣才。"
        },
        {
            "title": "汴京纪事二十首",
            "content": "云芝九干麦双岐，盍有嘉生瑞圣时。\r\n玉殿称觞闻好语，时教张补撰宫词。"
        },
        {
            "title": "潮",
            "content": "江晚潮风应，萧萧百里秋。\r\n寒声初战峡，怒力暗移洲。\r\n卷岸舟航尽，涵空日月浮。\r\n吴儿轻逐利，亡命雪山头。"
        },
        {
            "title": "同吴居安入开善四首·宿省轩",
            "content": "夜空合一寂，扰扰息万劳。\r\n幽怀耿不寐，孤灯侧残膏。\r\n稍知山雨来，声在横林高。\r\n凄然却成梦，梦泛秋江涛。"
        },
        {
            "title": "朱乔年风傅茂见访",
            "content": "眼食咍台时对床。山林情话政可乐，\r\n手谈逼剥屡争局，只恐云路双雕翔。"
        },
        {
            "title": "郡圃观酴醾",
            "content": "忆昔寻春西洛桥，酴醾结洞横朱架。\r\n翠帷银网一番新，百万花头相枕籍。\r\n飘摇羽客静疑仙，窈窕素娥娇欲嫁。\r\n细蕤摘贮绛纱囊，扑鼻清香夺兰麝。\r\n论花每恨流品杂，韵绝江梅此其亚。\r\n纷纷红紫已空条，耿耿冰霜犹照夜。\r\n只今漂泊一身存，海角逢春足悲咤。\r\n银苞翠蔓宛如昨，瘦骨苍颜忽惊乍。\r\n当时我最推少年，想见同游更衰谢。\r\n洛阳园苑狐兔生，虏骑时来北邙下。\r\n浮生荣悴均有老，万古兴衰那足讶。\r\n南邻地主好襟怀，官事稍闲须命驾。\r\n急须唤酒赏余研，恶雨狂风不相借。"
        },
        {
            "title": "沙头",
            "content": "沙头鸂鶒寒相傍，老树槃跚枝拂浪。\r\n前村急雨涨滩流，日暮渔舟撑不上。"
        },
        {
            "title": "李佐国携致中赠别诗来戏成二首",
            "content": "赞皇吟毫不可掣，交游酬答被恼深。\r\n赠言排拫入吾里，以邻为壑君何心。"
        },
        {
            "title": "同胡原仲吴公路游清湍亭赋诗得流字",
            "content": "出山曾几时，桂露飒已秋。\r\n兴来任两屐，散此默默忧。\r\n岚光近仍灭，鸟语静忽流。\r\n新亭迥临危，急润循岩陬。\r\n上有独树荫，下有鸣湍幽。\r\n长飙一振荡，俯仰闻飕飕。\r\n平生尘累心，净尽迥此游。\r\n徘徊啸咏发，瞻眺穷林丘。\r\n天寒云已归，山好客自留，\r\n悠然百不知，日月过则休。\r\n人生乐在我，何必遂所求。"
        },
        {
            "title": "夜饮",
            "content": "良宵乐未央，促席团栾坐。\r\n佳人意殷勤，唱歌属余和。\r\n幽期贵阔略，醉语多丛脞。\r\n沈沈玉卮酒，量浅难负荷。\r\n岂不怀极欢，恐重宾友过。\r\n褰惟望明河，山朋衔半破。\r\n回轩互追奔，伞指檐瓦堕。"
        },
        {
            "title": "酴醾四首",
            "content": "霜蕤薰碧醥，气味已相传。\r\n终以香为累，无人解倒悬。"
        },
        {
            "title": "次韵明仲畦字韵诗",
            "content": "祝融散仙在西溪，此老平生无町畦。\r\n一日不见十日恨，绿稻渺渺吞幽思。\r\n细红时浇垒块胸，跣行笑逆泠然风。\r\n意消万事如燎发，小醉扶头须半月。\r\n叩梧林谷为呼号，隐几乾坤有超越。\r\n自怜顽钝不可鞭，挽之欲置名流边。\r\n长言为我澡袢暑，洒目万线琮琤悬。"
        },
        {
            "title": "归田",
            "content": "声色家有阱，轩裳仕之囚。\r\n冥行不知迷，今将返吾辀。\r\n爱慕洗余习，清虚乐孤游。\r\n亭亭隐仙岩，迎人入双眸。\r\n稻色黄莽莽，溪光碧油油。\r\n佳树残照满，高穹乱云流。\r\n乍参樵牧群，辞气不婉柔。\r\n性有书史癖，时逢甲兵休。\r\n斯怀傥遂全，曩志不必酬。"
        },
        {
            "title": "寄题陈良臣颐轩四首",
            "content": "奇峰一叠两叠，乱涧清流浊流。\r\n那识高人胜处，閴然心地能幽。"
        },
        {
            "title": "燕子",
            "content": "燕子何光彩，飞飞引众雏。\r\n营巢终老章，解语只含胡。\r\n贺厦恩非浅，焚宫祸亦殊。\r\n寥寥鸿鹄志，嗟汝岂能俱。"
        },
        {
            "title": "橙子四首",
            "content": "花瓷泛蜜小剂供，极有痛快鏖邪功。\r\n生枝滋味虽可口，流品故应甘下风。"
        },
        {
            "title": "十七日集清湖",
            "content": "石堤蟠素虬，捍此百尺湾。\r\n临湾唤客饮，四座摇潺湲。\r\n残歊红荡析，凛若超尘寰。\r\n却愁凉吹多，夺我酣醉颜。\r\n时方雨声断，草木凄余潸。\r\n润气腾晚水，浮岚扑秋山。\r\n领略得妙趣，心游胜跻攀。\r\n那知百年忧，共乐此日闲。\r\n篝灯夜分归，危塍转弯环。\r\n芊芊稻苗风，绿乱不可删。\r\n不碍一月流，冰丸走其间。\r\n殷勤傍扶舆，宛若送我还。"
        },
        {
            "title": "访原仲",
            "content": "布及自昔有遗才，白首穷经隐涧隈。\r\n门掩青山朝暮色，客来浊酒两三杯。\r\n鸿冥岂复惊尘网，鹗荐虚闻达帝台。\r\n我亦放情依一壑，云间杖屐喜相陪。"
        },
        {
            "title": "有怀十首",
            "content": "当年册府仰才华，一跌青云万里赊。\r\n白首却来莲社裹，幅巾缁褐诵楞枷。"
        },
        {
            "title": "防江行五首",
            "content": "朝来杀气秋，千里无立草。\r\n翩翩黑帜飞，结垒天长道。\r\n猎罢楚天寒，黄云淡如扫。"
        },
        {
            "title": "听詹温之弹琴歌",
            "content": "鸣琴艺精非小道，可惜温之今已老。\r\n玲琅一鼓万象春，铁面霜髯不枯槁。\r\n自言寡和音，求我为作歌。\r\n号宫韵角可听不可状，锦肠绣舌空吟哦。\r\n吾意其一气之浊清，两曜之晦明，\r\n山河之结融，雷霆风雨之震惊。\r\n包罗具七弦，开阖造化由人心。\r\n又疑夫尧禹之躬行，丘轲之立言，\r\n瞿聃之同归，百家诸子之纷然，\r\n更历千万古，此意不灭丝桐间。\r\n涤除浮虑清，荡摩愁襟开。\r\n琴之气象广莫有如此，欲媚俗耳知难哉。\r\n寒缸烧涸夜向阑，罢琴归矣我欲眠。\r\n梦跨冰轮出瑶海，一笑碌碌瀛洲仙。"
        },
        {
            "title": "梅诗呈六四叔",
            "content": "一枝新白破长林，定想霜毫落有神。\r\n蹩{左足右薛}若予将底用，犹堪卧护北潭春。"
        },
        {
            "title": "次韵傅茂元二绝",
            "content": "酒兴何如毕吏部，诗情已过鲍参军。\r\n醉吟自足了一世，肯羡飘飘出岫云。"
        },
        {
            "title": "绝句五首",
            "content": "目送孤鸿独倚楼，晚风吹泪更横流。\r\n蕉花落处蛮烟碧，六十三程是白州。"
        },
        {
            "title": "张释之谏文帝",
            "content": "扰扰椎埋遍九原，因山独有霍陵存。\r\n孝文俭德虽天纵，亦赖忠臣效一言。"
        },
        {
            "title": "食鹅梨三首",
            "content": "琱盘一卵宁论价，新带中原雨露来。\r\n却忆春行梁宋野，雪花琼蕊数程开。"
        },
        {
            "title": "绝句送巨山二首",
            "content": "二年寄迹闽山寺，一笑翻然向浙江。\r\n明月不知君已去，夜深还照读书窗。"
        },
        {
            "title": "下滩作",
            "content": "青山锁连环，白间走鸣濑。\r\n迷津毫发间，舟与危石会。\r\n回渊聚浮沫，断壁余澎湃。\r\n玩奇心若惊，览景自不逮。\r\n悠然一回首，孤驿已茫昧。\r\n停桡念经历，履地犹旋愦。\r\n悲风啸枯林，暮野云相盖。\r\n隔船闻和歌，沽酒慰疲怠。"
        },
        {
            "title": "柳",
            "content": "体为常轻定复飘，间梅遮杏得春饶。\r\n别离处处添愁色，风雨年年换旧条。\r\n拂瓦半枯陶令宅，沿溪不断灞陵桥。\r\n凄凉又见千门绿，野老当时恨未销。"
        },
        {
            "title": "寄茶与汪正夫兼简行夫",
            "content": "绛囊团窳社边得，持归广文破枯寂。\r\n三人舌本有雌黄，一引胸次还虚白。\r\n平生目成惟素书，迩英能事知有余。\r\n欻然长啸风裂石，黟山方卧小於菟。"
        },
        {
            "title": "寄魏元履",
            "content": "世情事虚文，十幅了一书。\r\n片言倒肺腑，子独不佞予。\r\n班班眼中秀，学胆谁似渠。\r\n平生几两屩，踏破牛斗墟。\r\n小言谒侯门，大言叫天都。\r\n归来辟存室，默坐追亡逋。\r\n床头著韦编，盘礴万古初。\r\n时拈纸上语，破的妙有余。\r\n已甘酬对难，舌本噤不舒。\r\n矧予在半流，所见方模糊。\r\n蜗涎不自润，讵敢相沾濡。\r\n人生强多知，於已固已疏。\r\n睫边遗太极，意上町六虚。\r\n狞猿絷尚跳，况乃拊槛呼。\r\n是神非吾神，滓秽政可奴。\r\n尝闻不远复，佩作三字符。\r\n煌煌杏坛春，一枝明清湖。\r\n蜂蝶未全知，佳处自不孤，\r\n惟予先著眼，时来采芳腴。\r\n何法共叩微，归性有顺涂。"
        },
        {
            "title": "游密庵三首",
            "content": "半参樵径绕危岑，仿佛精庐若可寻。\r\n怪底扶筇箸力健，暖风晴日送登临。"
        },
        {
            "title": "北风",
            "content": "雁起平沙晚角哀，北风回首恨难裁。\r\n淮山已隔胡尘断，汴水犹穿故苑来。\r\n紫色蛙声真倔强，翠华龙衮暂徘徊。\r\n庙堂此日无遗策，可是忧时独草莱。"
        },
        {
            "title": "赠詹朝倚",
            "content": "之子词锋孰敢争，它时云路定飞腾。\r\n客怀未免悲弹铗，文社遥知喜得朋。\r\n旧隐生涯三径菊，夜窗弦诵十年灯。\r\n长篇寄人情何厚，欲和阳春愧未曾。"
        },
        {
            "title": "次韵六四叔村居即事十二绝",
            "content": "几许椎埋尽把耡，而今户户偃犀渠。\r\n太平无象从何见，一夜春风长碧蔬。"
        },
        {
            "title": "明皇览镜妃子剪鬟",
            "content": "不复青铜照瘁颜，耄荒从谏若移山。\r\n只将女子论贤否，陶母当时亦翦鬟。"
        },
        {
            "title": "题将军岩",
            "content": "昔年栖险人何在，仿佛楼台杳霭间。\r\n事去长空飞鸟没，时清宴坐一僧閒。\r\n霜秋石壁黄金树，月夜云涛碧玉湾。\r\n杖策时来访奇绝，渔樵幽兴自相关。"
        },
        {
            "title": "秋意",
            "content": "又见庭梧一叶飞，物华心事两差池。\r\n百年未半老相逼，四序平分秋独悲。\r\n过岸山川云漠漠，残灯院落雨丝丝。\r\n客怀料理须杯酒，哭向穷途定自痴。"
        },
        {
            "title": "祝道人日供梅兰偶成小诗二首",
            "content": "野客分花入户间，此心今合付翛然。\r\n平生费尽金鸦嘴，不负幽芳十七年。"
        },
        {
            "title": "清江行",
            "content": "渔翁一棹老清波，稚子学语能渔歌。\r\n日暮沙头寒爇竹，雨余船角乱堆蓑。\r\n鬻残小鲜仍自脍，湖海茫茫醉乡内。\r\n夜阑酒渴漱寒流，月照芦花上蓬背。"
        },
        {
            "title": "有怀十首",
            "content": "满空寒寒杂飞烟，湖上先生拥褐眠。\r\n借问茅斋容客否，夜灯相伴读韦编。"
        },
        {
            "title": "建康六感·梁",
            "content": "开图属英睿，失国由昏懦。\r\n斯人异前修，拨乱旋致乱。\r\n轻刑下益肆，厚爵臣弥叛。\r\n聪明驰万机，精苦徒宵旰。\r\n凤冕敬方袍，鸾旗游彼岸。\r\n悠然弃从怀，临机复难断。\r\n那知千佛力，不纾一寇难。\r\n酒色覆商周，神仙荡秦汉。\r\n趋亡固多轨，荒迷卒同贯。\r\n微圣常鲜终，抚岫三慨叹。"
        },
        {
            "title": "寄蜀二首",
            "content": "盗隔枝江远，人来蜀道稀。\r\n乱离非复昔，富贵不如归。\r\n戎马心何壮，家山愿莫违。\r\n阿圆从小慧，解叹白云飞。"
        },
        {
            "title": "论俗十二首",
            "content": "未须葺吾庐，且复修吾仓。\r\n求安当卜居，求饱当聚粮。\r\n营生力有限，先此计颇长。\r\n去年稻盈畦，避寇不得将。\r\n新芽雨后白，卧穗不盈箱。\r\n溪头廪与囷，累累已相望。"
        },
        {
            "title": "景阳钟二首",
            "content": "景阳钟动晓寒清，度柳穿花隐隐声。\r\n三十六宫梳洗罢。却吹残烛待天明。"
        },
        {
            "title": "巡寨偶书",
            "content": "穷寇转趋海，吾邦备宜先。\r\n连年戍役频，徽兵及渔佃。\r\n扶藏或稚齿，婴胄仍华颠。\r\n未知戎伍肃，朱旗乱长阡。\r\n林端晚澻发，石妹飞梯悬。\r\n崎岖樵牧地，万灶生浮烟。\r\n我行视营栅，儿戏端可怜。\r\n倚兹形势险，寇至常迁延。\r\n群凶昔吾军，赤指抨鸣弦。\r\n防胡屡瓦解，合冠俄星连。\r\n犹多燕赵儿，意气非当年。\r\n骈车载珍宝，结绮驰婵娟。\r\n时危天稔乱，事岂汝能专。\r\n怒风飞惊涛，河梁失归船。\r\n四顾天地黑，揽衣思茫然。"
        },
        {
            "title": "读李忠愍文集",
            "content": "英姿直节想堂堂，不忍偷生向扰攘。\r\n二帝蒙尘方幸虏，六臣奉玺更朝梁。\r\n身轻欲抗豺狼怒，名在终同日月光。\r\n曾与先君共褒录，拊编交感泪浪浪。"
        },
        {
            "title": "次张守韵四首",
            "content": "泣怀三献玉，谦拒四知金。\r\n势利焚和猛，诗书汲古深。\r\n贵无长得意，闲有自由心。\r\n岣嵝丹砂在，盟寒傥可寻。"
        },
        {
            "title": "春夜二首",
            "content": "叶叶风鸣幕，梢梢雨打窗。\r\n烟销寒宝鸭，膏浅侧银缸。"
        },
        {
            "title": "次韵张守立春",
            "content": "把酒酬佳节，遨头乐未央。\r\n池冰犹涩舫，岸柳已笼墙。\r\n晓院帘帏卷，春盘饼饵香。\r\n殷勤分彩胜，为掩鬓边霜。"
        },
        {
            "title": "续赋家园七咏·意远亭",
            "content": "雨余陂水平，徙倚聊一望。\r\n归云淡欲无，宇宙何清旷。\r\n吾心游太虚，聊寄此亭上。"
        },
        {
            "title": "偶步",
            "content": "郁郁思淫滞，振衣聊萍游。\r\n云晴霄宇丽，绿暗川原幽。\r\n伫步时引顾，心期叹无俦。\r\n路逢荷犁翁，笑我独何求。\r\n趋尘顾叩之，弃去不少留。\r\n心知所言非，龃龉自惭羞。\r\n归来面空牖，默坐穷其由。\r\n达人隆广度，曲士尊偏谋。\r\n临岐每易惑，怨已识未周。\r\n行藏命也夫，吾非斯人流。"
        },
        {
            "title": "杂题四首",
            "content": "残霞销暝色，新月长圆辉。\r\n黄落树滋本，夜眠人息机。"
        },
        {
            "title": "山寺见牡丹",
            "content": "倦游曾向洛阳城，几见芳菲照眼新。\r\n载酒屡穿卿相圃，傍花时值绮罗人。\r\n十年客路惊华发，回首中原隔战尘。\r\n今日寻芳意萧索，山房数朵弄残春。"
        },
        {
            "title": "出郊",
            "content": "路转囊山北，扶舆忆旧过。\r\n乾坤征战久，游宦别离多。\r\n瘴树余红叶，春江又绿波。\r\n平生豪横气，未老半消磨。"
        },
        {
            "title": "次韵茂元独速歌",
            "content": "大儿行文学苏黄，暗潮无声走茫茫。\r\n小儿分题拟甫白，手抉蟆颐取冰魄。\r\n自成机杼谁如君，悲歌乃有可怜色。\r\n晓来春归荠叶新，青女摧之良不仁。\r\n那知妙龄气如许，一睨辟易惊千人。\r\n我亦归为村衰翁，接花成条欹屋红。\r\n跣行肯追蹀躞步，杯饮不羡琉璃锺。\r\n相逢他事不发语，醉面彻日承溪风。\r\n君不见丰碑模糊立岘首。又不见繐帷虚斟百眉侑。\r\n何如吾侪见在身，有口犹堪著醇酎。\r\n陶陶兀兀未全非，赫赫炎炎岂长有。\r\n砚峰绝顶抚孤松，伊谁及此苍髯寿。"
        },
        {
            "title": "刘致中惠瓜",
            "content": "炎熇气如焚，块坐惟兀兀。\r\n刘侯惠甘瓜，胸资助次泻渤。\r\n丰肤素浪浮，翠理霜刀刜。\r\n因思少年时，窥园步清樾。\r\n百金酬地主，熟蒂香可揭。\r\n鄙怀须一快，聊效野人齕。\r\n种瓜虽贱工，爱护渠敢忽。\r\n{左女右蓐}芸治其烦，灌溉滋其竭。\r\n自然子母繁，翠蔓相连结。\r\n种瓜诚有道，养民岂无术。\r\n噫余夙昔知，此意未及物。"
        },
        {
            "title": "次韵明仲幽居春来十首",
            "content": "岂惭辛苦把渔竿，犹有机心傍钓滩。\r\n文定书堂最深稳，何如袖手试观澜。"
        },
        {
            "title": "谢刘致中瓜二首",
            "content": "病翁痴绝端可笑，文墨骫骳谁得称。\r\n故人分甘聊尔耳，更向诗流说我能。"
        },
        {
            "title": "题王岩起乐斋三首",
            "content": "数丛修竹拥斋居，兴味翛然乐有余。\r\n午枕睡酣窗寂寂，清风来去自翻书。"
        },
        {
            "title": "题懒庵二首",
            "content": "地偏宾至稀，昼静门常掩。\r\n深房纸瓦明，宴坐薄团稳。\r\n庭花落未扫，径草繁不剪。\r\n林泉倦出游，况乃市朝远。"
        },
        {
            "title": "次韵茂元茉莉花诗二首",
            "content": "三尺婆娑树，千英一律妆。\r\n眼孤犹眩彩，鼻熟不知香。\r\n向月资清润，承风发素凉。\r\n众芳如不忌，移植近潇湘。"
        },
        {
            "title": "池莲四咏分韵·花",
            "content": "孤红低映岸，并艳远连汀。\r\n露浥层层展，风披叶叶零。"
        },
        {
            "title": "次韵张守述怀",
            "content": "避地漂流更海隅，一身难料岂知余。\r\n晚楼独上非吾里，几日西来绝羽书。\r\n虏未息兵由运数，力难康世昧孤虚。\r\n郡侯恺梯忧民切，鲁史无因讽失鱼。"
        },
        {
            "title": "至日",
            "content": "客中双鬓老尘埃，海角仍逢至日来。\r\n近腊风光初染荔，新阳气力仅浮灰。\r\n豆糜厌胜怜荆俗，云物书祥忆鲁台。\r\n搔首故园心欲断，少陵赖有掌中杯。"
        },
        {
            "title": "次韵张守同往华严",
            "content": "浅水荷花开傍桥，晚钟楼殿碧山椒。\r\n林松绕路行不彻，野鸟避人飞更遥。\r\n喜有高情共捕壑，应须长啸混渔樵。\r\n老僧好事能延客，未觉山房苦寂寥。"
        },
        {
            "title": "翁仁山受恩归以诗相访因次其韵",
            "content": "寒阶响叶终日静，剥啄欣闻人叩关。\r\n一听清言风洒座，几回幽梦月沈山。\r\n遗珠未许留沧海，老骥终闻在六闲。\r\n献策明光岂无用，人心久矣厌多艰。"
        },
        {
            "title": "书斋十咏·唤铁",
            "content": "号令行惟信，人谁不我承。\r\n举烽诸国叛，敲铁小童应。"
        },
        {
            "title": "汴京纪事二十首",
            "content": "御路丹花映绿槐，瞳瞳日照五门开。\r\n五皇欲与民同乐，不惜千金筑露台。"
        },
        {
            "title": "赠宗周宾",
            "content": "我车南，君车北，\r\n相逢总是天涯客。拥炉谈笑一灯残，\r\n出门风雨千山隔。"
        },
        {
            "title": "同才仲入山有怀奇仲",
            "content": "客至那容懒，牵筇入翠萝。\r\n山光知雨过，野色见秋金。\r\n妙语时相夺，微吟只自哦。\r\n吹埙来独晚，此日恨如何。"
        },
        {
            "title": "次韵张守秋怀四首",
            "content": "岁事何仓卒，微吟寄各情。\r\n野耕方刈熟，邻酿已沽清。\r\n归雁年年急，寒烽处处明。\r\n予衰倦流转，梦想玉阶平。"
        },
        {
            "title": "次韵六四叔村居即事十二绝",
            "content": "桃花偏傍谪仙居，点缀高岩今几株。\r\n力士铛边欠何物，着鞭跨马是狂图。"
        },
        {
            "title": "次韵温其见寄长句",
            "content": "拂衣归去隐岩扃，世事悠悠亦饱经。\r\n午梦溪声摇户牖，夜吟花影转厢营。\r\n已甘衰病安尧壤，岂有声名动汉廷。\r\n好事髯翁每相过，幅巾藜杖喜逢迎。"
        },
        {
            "title": "访原仲山居",
            "content": "寂寂临湖屋，湖风为掩门。\r\n鸟声幽谷树，山影夕阳村。\r\n好事长留客，虽贫亦置樽。\r\n平生枯淡意，去此欲谁论。"
        },
        {
            "title": "书斋十咏·纸佛",
            "content": "拂儿虽草创，日用最相亲。\r\n莫遣维摩室，潜生庾亮尘。"
        },
        {
            "title": "园蔬十咏·韭",
            "content": "肉食嘲三九，终怜气韵清。\r\n一畦春雨足，翠发剪还生。"
        },
        {
            "title": "次韵六四叔村居即事十二绝",
            "content": "春来太半在农畴，邂逅相逢皆饮流。\r\n贪看暮烟驰万柳，不知明月上前洲。"
        },
        {
            "title": "吕居仁挽词三首",
            "content": "皓首犹贪学，谦虚德益丰。\r\n潜神无朕际，悟物不言中。\r\n虽处持荷贵，常安捽茹穷。\r\n笑谈惊委蜕，儒事有英雄。"
        },
        {
            "title": "吕尚书挽诗二首",
            "content": "昔在贤关日，雄飞接俊髦。\r\n家因登第起，名为谏君高。\r\n荷橐论思旧，牙旗出入劳，\r\n伤心淝水变，遗恨激秋涛。"
        },
        {
            "title": "和熊叔雅四咏·潭溪秋碧",
            "content": "秋空晚自明，孤烟澹难起。\r\n适意一枝筇，时来对寒水。"
        },
        {
            "title": "九日登北山",
            "content": "戏马英雄安在哉？閒因九日上崔嵬。\r\n步穷岩壑身忘倦，望尽乾坤意始开。\r\n已向晚风伴落帽，可无新菊共浮杯。\r\n佳时及早须行乐，老境侵人咄咄来。"
        },
        {
            "title": "海棠花",
            "content": "幽姿淑态弄春晴，梅借风流柳借轻。\r\n初种直教围野水，半开长是近清明。\r\n几经夜雨香犹在，染尽烟脂画不成。\r\n诗老无心为题拂，至今惆怅似含情。"
        },
        {
            "title": "续赋家园七咏·早赋堂",
            "content": "南溪抱山流，润气滋林麓。\r\n平生归欤心，寄老一堂足。\r\n梦破午窗阴，清风在寒竹。"
        },
        {
            "title": "借致明玉槌事药复以小者易去因而铭之",
            "content": "润色瑳，癯身楕。\r\n飞石尘，供药裹。\r\n以小代大无不可，汝虽眇乎是磊砢。\r\n摩顶至踵辅衰我，彼方归卧留莫果。\r\n魁梧之才用则左，{左口右画}然长叹口侈哆。"
        },
        {
            "title": "游密庵致明有喜雨诗次原韵",
            "content": "雨气经岩上，僧窗暗复明。\r\n溪流生急响，松吹助狂倾。\r\n{左禾右罢}稏无边润，蘧篨一味清。\r\n仁心乐同饱，拥鼻发吟声。"
        },
        {
            "title": "和丘斯行牧牛颂",
            "content": "软草丰苗任满前，苍然觳觫卧寒烟。\r\n直饶牧得浑纯熟，痛处还应著一鞭。"
        },
        {
            "title": "和士特栽果十首·橘",
            "content": "南北由来地气偏，凌寒松柏但苍然。\r\n逾淮种橘今为枳，岂比中人性易迁。"
        },
        {
            "title": "次张守韵四首",
            "content": "久分闽郡竹，屡赐汉庭金。\r\n才刃硎新发，恩波海并深。\r\n冠销乘间祸，民有不欺心。\r\n祗恐锋车起，云霄路莫寻。"
        },
        {
            "title": "次张守韵四首",
            "content": "瓦白霜封缟，波清月漾金。\r\n柝沈秋垒静，人语夜堂深。\r\n故国归何日，寒衾事满心。\r\n庭松怜手植，擢干已弥寻。"
        },
        {
            "title": "和士特栽果十首·椑柿",
            "content": "秋林黄叶晚霜严，熟蒂甘香味独兼。\r\n火伞頳虬浪褒拂，风标那似邑中黔。"
        },
        {
            "title": "晚饮",
            "content": "招提聊驻屐，却去白云堆。\r\n老眼看山仙，余怀向酒开。\r\n晚凉微雨送，秋意一蝉催。\r\n醉裹挥犀妙，方知有逸才。"
        },
        {
            "title": "府会次士特韵",
            "content": "夜宴芙蓉苑，华榱烛影光。\r\n史君频会客。侍女惯新妆。\r\n剧饮不胜醉，论诗非所长。\r\n倚栏霄汉近，宫殿郁相望。"
        },
        {
            "title": "野步",
            "content": "野步忘归远，春心不自休。\r\n管弦非老伴，风雨定花仇。\r\n柳暗深深路，溪寒小小楼。\r\n谢娘歌白伫，此意可忘忧。"
        },
        {
            "title": "偶书",
            "content": "风急胡尘暗九州，岸巾长啸一登楼。\r\n故园却忆桐孙在，薄宦端为荔子留。\r\n湖海以南兵尚斗，犬戎不死祸难休。\r\n似闻推毂皆飞将，盍有清谈谢傅流。"
        },
        {
            "title": "次韵文殊五言",
            "content": "小雨贻新句，端如印印泥。\r\n凝眸方过鸟，倚杖忽横溪。\r\n老态犹堪强，真豪已觉低。\r\n钟声隔林寺，惭愧有幽栖。"
        },
        {
            "title": "次韵明仲赠六四叔之作",
            "content": "平生一笑轻离别，林下相从各壮年。\r\n绝爱步兵胸垒块，更欣阿大语蝉连。\r\n杖藜只作寻常出，卮酒何辞一再传。\r\n燕颔虎头经赏识，定应接武向甘泉。"
        },
        {
            "title": "和晁应之大暑书事",
            "content": "蓬门久闭谢来车，畏暑尤便小阁虚。\r\n青引嫩苔留鸟篆，绿垂残叶带虫书。\r\n寒泉出井功何有，白羽邀凉计已疏。\r\n忍待西风一萧飒，碧鲈银脍意何如。"
        },
        {
            "title": "观二刘题壁",
            "content": "温其题诗新历寺，落笔风雨惊长林。\r\n眼高一世常欲骂，想见掀髯坐岩阴。\r\n致中题诗新兴寺，坏壁岁久莓苔侵。\r\n山僧好事亦可喜，解诵鸟啼春意深。\r\n我来经览浑如昨，玉友金昆念离索。\r\n投林倦翼不同栖，况复分飞在寥廓。\r\n故山终胜他山好，新交不如旧交乐。\r\n何况把酒问鸥盟，卧听松风同一壑。"
        },
        {
            "title": "续赋家园七咏·万石亭",
            "content": "岚光近却无，一径缘崖断。\r\n危亭势欲飞，翠石云中乱。\r\n小山閟清游，怀人发长叹。"
        },
        {
            "title": "寄茶与二刘",
            "content": "然松煮鼎山泉冽，松旗一水分优劣。\r\n凤饼推开雪照人，花瓷啜罢甘潮舌。\r\n大刘谈天紫髯张，小刘逃禅清兴长。\r\n会须酌此同翱翔，或凌刚风九天上，\r\n或泛弱水三山傍。"
        },
        {
            "title": "剑潭赠李似表",
            "content": "夜窗把酒对鹅峰，分手悠悠各转蓬。\r\n舣棹相逢烟浪际，有家皆在乱离中。\r\n胡儿久占清河地，壮士谁收赤壁功。\r\n它日着鞭先后耳，飘零不用叹途穷。"
        },
        {
            "title": "赠詹道人",
            "content": "道人山北住，乡曲旧知名。\r\n语妙初疑简，神藏久益清。\r\n夜衾寒楮白，归舄两凫轻。\r\n心静皆仙境，何劳款玉京。"
        },
        {
            "title": "春圃六言三首",
            "content": "候骑不侵南海，好山多近吾庐。\r\n醒歌醉眠任我，朝奏暮召从渠。"
        },
        {
            "title": "防江行五首",
            "content": "汉家飞将雄，夜战芜战北。\r\n双刀斫尽刓，月暗穿围出。\r\n低头拔胡箭，却向胡军射。"
        },
        {
            "title": "金陵怀古",
            "content": "荒城莽莽蔽荆榛，虎踞龙蟠迹已陈。\r\n赤壁战争江照晚，青楼歌舞鸟鸣春。\r\n十年王气雄图尽，一叠寒笳客恨新。\r\n折屐风流犹可想，只今高卧岂无人。"
        },
        {
            "title": "次韵上梅岭",
            "content": "鞭粳红入臼，剪菜玉登盘。\r\n是处喜相挽，我来如许难。\r\n沙清才{左氵右虢}{左氵右虢}，陟翠入磻磻。\r\n勃窣乾坤裹，伊谁不自安。"
        },
        {
            "title": "建康六感·齐",
            "content": "尧宫不翦茨，禹室无崇壤。\r\n巍巍天步隆，万代犹可仰。\r\n荒哉二三君，经营务华敞。\r\n落柹满清江，飞斤殷遥响。\r\n疏渊引澜澳，筑圃迁林莽。\r\n筋九毙民躯，赀财倾国币。\r\n雄心独未倦，矫首生遐想。\r\n时徂陵谷变，无事犹悲曩。\r\n殷忧易兴怀，逸乐难终亭。\r\n过客问青栖，荒畦棘花长。"
        },
        {
            "title": "次韵林吉甫游天宫",
            "content": "闻说星郎隐翠峰，鵷鸾回首大明宫。\r\n倦游壮岁抛朝绂，归梦清江忆钓筒。\r\n贤圣相期黄卷裹，是非都付浊醪中。\r\n更闻莲社多幽侣，我欲时来问苦空。"
        },
        {
            "title": "登鹅湖妙峰亭次韵",
            "content": "偶向妙峰亭上望，一襟寒色近春分。\r\n晴风吹放天全露，吹尽江南江北云。"
        },
        {
            "title": "秋怀",
            "content": "哲人叹逝川，志士悲廪秋。\r\n流光不暂停，忽忽岁欲周。\r\n凉飙袭迥野，飞霜皓盈畴。\r\n华林失鲜辉，奔溪杀湍流。\r\n万化傥日徂，吾生难独留。\r\n而我苦不乐，徘徊复何求。\r\n世途多轨辙，今行非昔谋。\r\n徒尊耿耿意，龃龉固莫投。\r\n时乎不再来，岂余敢怀尤。\r\n王道炳日星，历聘疲轲丘。\r\n归欤既改旆，浩然亦架辀。\r\n寂寞甯子歌，栖迟长卿游。\r\n客嘲徒自解，天问终不酬。\r\n长揖未免烹，说难竟遭囚。\r\n行藏或大谬，圣贤共悠悠。\r\n含思疚愤积，念往川途修。\r\n煌煌青春姿，蹉跎恐兹由。\r\n谅非宏达观，那能齐百忧。"
        },
        {
            "title": "袖刺",
            "content": "袖刺谒诸邻，徘徊寄心赏。\r\n潭潭广厦深，咳唾生余响。\r\n兹邦怀地宝，比屋夸雄敞。\r\n如何蓬庐士，贫贱安所养。"
        },
        {
            "title": "次韵六四叔村居即事十二绝",
            "content": "辽鹤归来本姓丁，咿哑几见弄文绷。\r\n人间过眼事如许，何用封侯羡戛羹。"
        },
        {
            "title": "橙子四首",
            "content": "自从天籞守吏散，老树零落烟云凄。\r\n今朝我为作知已，小摘秋风黄欲齐。"
        },
        {
            "title": "寒涧",
            "content": "林间幽鸟吸枯槎，落尽寒潮一涧沙。\r\n独林桥西游子宿，酒旗斜日两三家。"
        },
        {
            "title": "论俗十二首",
            "content": "西村人渐归，撑柱烧残屋。\r\n东村但蒿莱，死者无人哭。\r\n昔兹号富穰，被祸尤残酷。\r\n二三里中豪，丧乱身为僇。\r\n遗骸怅莫掩，饥鸢啄其腹。\r\n岂无平生时，意气凌乡曲。\r\n锥刀剥微利，舞智欺惸独。\r\n锦囊收地券，奕叶相传续。\r\n只今邻叟耕，岁岁输官谷。\r\n尔曹何专愚，人生固我欲。"
        },
        {
            "title": "游武夷山",
            "content": "回薄湍流漾翠岑，夷犹一舸纵幽寻。\r\n幔亭落日笙箫远，毛竹连云洞府深。\r\n似有碧鸡翔木杪，谁将丹鹤写岩阴。\r\n神仙可学非身外，多少游人浪苦心。"
        },
        {
            "title": "寄题观澜亭二首",
            "content": "未合沧溟势不休，喷云啮石几经秋。\r\n雄心戏欲相吞吐，一纵词澜笔下流。"
        },
        {
            "title": "怨女曲",
            "content": "空原悲风吹苜蓿，胡儿饮马桑乾曲。\r\n谁家女子在氇城，呜呜夜看星河哭。\r\n黄金为闺主为宇，平生不出人稀睹。\r\n父怜母惜呼小名，择对华门未轻许。\r\n干戈漂荡身如寄，绿鬓朱颜反为累。\r\n朝从猎骑草边游，暮逐戎王沙上醉。\r\n西邻小姑亦被虏，贫贱思家心更苦。\r\n随身只有嫁时衣，生死同为泉下土。\r\n出门有路归无期，不归长愁归亦悲。\r\n女身如弱难自主，壮士从姑不如女。"
        },
        {
            "title": "李丞相挽诗三首",
            "content": "文武中兴相，名高北斗南。\r\n茂弘恢远量，安石畅玄谈。\r\n六策陈丹扆，三休寄梦庵。\r\n人亡今孰赖，忧国意如惔。"
        },
        {
            "title": "次韵明仲幽居春来十首",
            "content": "蓬松衰发倦重簪，一榻惟便独寝甘。\r\n却忆少陵诗句好，依然云林晓相参。"
        },
        {
            "title": "论俗十二首",
            "content": "野人厌羹藜，家有庖丁刀。\r\n徒夸批导手，肯念耕稼劳。\r\n隐然肉山雄，畏彼尺箠操。\r\n春泥卧寒野，夜月犁东皋。\r\n辛勤力已尽，觳觫祸岂逃。\r\n谁无恻隐心，鲜能胜贪饕。\r\n盖惧犹示恩，况异犬马曹。"
        },
        {
            "title": "次韵明仲游栖云阁",
            "content": "溪山步步开图障，山影更随溪荡漾。\r\n回环两县烟雨奇，一目尽奄长桥上。\r\n乾枫枯柳澹不春，欢伯为解愁城屯。\r\n书空咄咄亦良苦，抵掌呜呜聊任真。\r\n山房竹阴生晚寂，客醉忘归主忘客。\r\n沉机已寄谢安棋，逸兴何惭阮孚屐。\r\n道人栖云乐其天，孰知为仙孰为禅。\r\n定应风蜩足枯槁，绝胜磨蚁争回旋。"
        },
        {
            "title": "汴京纪事二十首",
            "content": "仓黄禁陌放飞戈，南去我稀北去多。\r\n自古胡沙埋皓齿，不堪重唱蓬蓬歌。"
        },
        {
            "title": "入开善",
            "content": "双童肩竹舆，兀兀如乘舟。\r\n及兹朝暑微，远访招提幽。\r\n苍山望中横，清泉脚底流。\r\n所历已殊胜，况乃穷林丘。\r\n僧房在在凉，逢迎足茶瓯。\r\n岸帻幽鸟鸣，横琴素烟浮。\r\n倦借一榻眠，吾生复何求。\r\n薰风溪上来，虚檐散飕飕。\r\n开怀若倾倒，忽去不可留。\r\n人间苦炎热，物外常清秋。\r\n或名非所期，聊寻赤松游。"
        },
        {
            "title": "次韵六四叔兰诗",
            "content": "疏疏绿发覆清浔，漠漠微香起夕阴。\r\n无复风流追九畹，空余烟雨暗深林。\r\n谁分秀色来幽室，独写遗声入素琴。\r\n还似高人远尘俗，争辉玉树亦何心。"
        },
        {
            "title": "过天竺寺",
            "content": "一径联镳去，身疑在画图。\r\n林阴穿欲尽，山霭近还无。\r\n下榻聊盘礴，裁诗屡嗫嚅。\r\n道人留客意，片月出云孤。"
        },
        {
            "title": "寄题郑尚明煮茶轩三首",
            "content": "一点春回枯卉，万家譟动寒墟。\r\n凤饼龙团玉食，伤心半入穹庐。"
        },
        {
            "title": "新凉",
            "content": "新凉为招客，胜集非预图。\r\n前峰雨未散，泠风绕吾庐。\r\n披襟沐清驶，合席随沾濡。\r\n定知喧譊中，欲此一快无。\r\n兴来扩以酒，草具来须臾。\r\n田翁偶过我，添杯坐其偶。\r\n为言秋暑剧，稻畦日凋疏。\r\n宁辞抱瓮劳，仅给园中蔬。\r\n喜兹甘澍足，普润无遗墟。\r\n遥山莽难分，绿浪摇虚徐。\r\n我病不任耕，岁收仰微租。\r\n蒙成每自愧，一饱便有余，\r\n连觞使之釂，醉语杂叫呼。\r\n野人无他肠，我辈恐不如。"
        },
        {
            "title": "无诸策题问颜亡绝好轲没无传",
            "content": "孔林黄玉花飞埃，一派渊源有自林。\r\n具体好时心似谷，厉辞传处口如雷。\r\n闻声尽是缁帷客，见色无非古市槐。\r\n却讶文公迷圣户，不知灵钥有人开。"
        },
        {
            "title": "寄题陈良臣颐轩四首",
            "content": "啼鹃底用流血，渴水犹贪饮河。\r\n勿谓山雷象浅，人生口祸常多。"
        },
        {
            "title": "汴京纪事二十首",
            "content": "朝廷植党互相挺，政事纷更属纪年。\r\n曾读上皇哀痛诏，责躬犹是禹汤贤。"
        },
        {
            "title": "约致明入开善不至二首",
            "content": "乔松翠竹锁禅关，乘兴时来兴尽还。\r\n懊恨刘郎招不得，瘦筇独自入寒山。"
        },
        {
            "title": "有怀十首",
            "content": "曾访高人上翠峰，至今清兴逐松风。\r\n篮舆梦想行山处，白葛花开细雨中。"
        },
        {
            "title": "次韵白水雪梅二诗",
            "content": "闽雪少曾栖瓦白，怪来浩浩拥寒滨。\r\n严威故作敝裘厄，淡彩潜催幽幌晨。\r\n眼观醉中迷有色，心华净处照无垠。\r\n摇松旋拾晶荧煮，已觉肥生齿颊津。"
        },
        {
            "title": "投壶",
            "content": "暇日宾月集，投壶雅戏同。\r\n傍观惊妙手，一失废前功。\r\n礼盛周垂宪，词夸晋起戎。\r\n区区论胜负，转眼事还空。"
        },
        {
            "title": "感白发",
            "content": "儿时坐涧石，散发如浮烟。\r\n风惊绿鬅鬙，意谷凌飞仙。\r\n那知二毛见，倏忽到老边。\r\n蒙纱犹铲彩，猎鬓强呈鲜。\r\n星星傥未已，遂恐华吾颠。\r\n骑省叹遇合，郎潜感迍邅。\r\n万古寄一辙，长歌悲昔贤。\r\n流光不假借，志抱何由宣。\r\n余龄事可知，已矣宁非天。\r\n穷通各有待，憔悴孰使然。\r\n凄其槁梧畔，惕若明镜前。\r\n灵膏讵能涅，{左女右蓐}拂事可怜。\r\n惟应幽室处，一猛放万缘。\r\n尝闻卫生要，心白发自玄。"
        },
        {
            "title": "吴传朋游丝帖歌",
            "content": "园清无瑕二三月，时见游丝转空阔。\r\n谁人写此一段奇，著纸春风吹不脱。\r\n纷纭纠结疑非书，安得龙蛇如许癯。\r\n神纵政喜索不断，老眼只愁看若无。\r\n定知苗裔出飞白，古人妙处君潜得。\r\n勿轻漠漠一缕浮，力道可罣千钧石。\r\n睠予弟兄情不忘，轴之远寄悠然堂。\r\n谢公遗髯凛若活，卫后落鬓摇人光。\r\n翻思长安夜飞盖，醉哦声落南山外。\r\n乱离契阔三十秋，笔意与人俱老大。\r\n政成著脚明河津，外家风流今绝伦。\r\n文章固自有机杼，戏事岂足劳心神。"
        },
        {
            "title": "吕丞相挽诗二首",
            "content": "慎□重高鼎，宣威屡干方。\r\n夷吾欣在晋，尚父果兴唐。\r\n剑佩凌烟阁，笙歌逸老堂。\r\n犹闻病乘馹，遗恨隔清光。"
        },
        {
            "title": "次韵李汉老诗",
            "content": "蒙庄叹隙驹，孔圣悲逝川。\r\n百年生有涯，万感情无边。\r\n贤愚真唯阿，系心同一缘。\r\n内热蛊其中，伊谁肯求痊。\r\n乐哉今日游，众宾肃初筵。\r\n社樗间群材，嫫母参众妍。\r\n谑弄既莞尔，献酬亦颓然。\r\n胡为发争端，咄咄论深禅。\r\n击水但增波，止薪自无烟。\r\n便应三宜休，敢论四不迁。\r\n公如高车驰，扬尘绝通廛。\r\n我如驭小驷，交绥已回旋。\r\n初谋不自量，取困大敌前。\r\n金化质不亡，冰融水非坚。\r\n市门有真楼，相从待他年。"
        },
        {
            "title": "书斋十咏·压纸狮子",
            "content": "镇浮须假重，刻石作狻猊。\r\n偶以形模好，儿童竞见知。"
        },
        {
            "title": "次韵张守秋怀四首",
            "content": "杖藜乘兴出，佳处每关情。\r\n白石溪流浅，黄花篱落清。\r\n林烟经雨薄，野日傍山明。\r\n赖有杯中物，愁怀得暂平。"
        },
        {
            "title": "梦如愚珙",
            "content": "惊破池塘梦，宵长不再眠。\r\n寒声摇谷口，侧月到床边。\r\n一自芝兰远，都无翰墨传。\r\n老怀安得写，孤咏不成篇。"
        },
        {
            "title": "叶集之举士特唱和因次韵",
            "content": "漂泊分携后，囏难会面时。\r\n夜灯初献酒，春草旧题诗。\r\n游宦君虽厌，才名众所期。\r\n不应和倦翼，寂寞恋南枝。"
        },
        {
            "title": "吕尚书挽诗二首",
            "content": "国步多艰棘，忠诚誓翼扶。\r\n据鞍方矍铄，骂贼已含糊。\r\n义在光惇史，人亡失壮图。\r\n因公感家世，愤气欲吞胡。"
        },
        {
            "title": "寄秀峰忠老",
            "content": "高钟号月掩岩扉，遥想幽人不梦时。\r\n曾听微言知见妙，应怜懒我用功迟。\r\n帻疏种种宁相贷，窗静山山尚可疑。\r\n傥有一单容过客，眼中须接秀峰奇。"
        },
        {
            "title": "张守唱和红字韵诗八首",
            "content": "一卮那惜醉，引剑坐生风。\r\n怒发冠冲绿，忧颜镜损红。\r\n莫轻秦黩武，旧耻汉和戎。\r\n慷慨今贤守。燕然拟勒功。"
        },
        {
            "title": "致中招原仲游武夷",
            "content": "病暑冠裳与体忘，一廛幽僻得深藏。\r\n微风时度涧光活，残日忽无山气凉。\r\n但想子綦方隐几，终惭南郭谩连墙。\r\n何时九曲寻幽事，船尾应须著漫郎。"
        },
        {
            "title": "次韵傅茂元二绝",
            "content": "濠乐亭前花已披，马军送酒故来迟。\r\n只愁风雨卷春去，红染芳效一径泥。"
        },
        {
            "title": "景阳钟二首",
            "content": "一刀残月淡觚棱，遥望林梢晓色升。\r\n寂寞小帘风露冷，玉盆脂水已生冰。"
        },
        {
            "title": "和安汝功采紫竹杖篇",
            "content": "赤藤表珍奇，桃竹寄吟玩。\r\n高情在丘壑，微物怀深睠。\r\n徽工匝远林，弥山选一干。\r\n云根傍岸蹙，椹色涵霜变。\r\n匪凭精刃挥。根柢难立断，\r\n殷勤为摩抚。烨烨光浮烂。\r\n触石声含锺，撢波影摇电。\r\n矧余疲曳资，假力斯过半。\r\n皇皇驷马威，秦赵昔临按。\r\n胡为步槃跚，猥逐渔樵伴。\r\n千金一顾重，朽质增华焕。\r\n不经提携手，弃掷亦何算。\r\n夙怀用舍情，感兹发长叹。"
        },
        {
            "title": "早饮",
            "content": "柴椽百枝荫方塘，高梧老柳著两行。\r\n轻烟曳组适寒碧，芙蕖酿出秋风香。\r\n宿酲萦胸殊未快，冲之欲引天潢派。\r\n戏投小饵向深渊，锦鳞忽见空中挂。\r\n篘清脍雪更作豪，坐客狼狈已半逃。\r\n呜呜丛歌犹未彻，兀睡听作蜩蝉号。"
        },
        {
            "title": "次韵熊叔雅七言",
            "content": "只今漂荡贾长沙，来往三山蹑纬霞。\r\n马上新诗犹忆友，枕边幽梦不离家。\r\n风惊枯苇连汀雨，霜着寒枫满树花。\r\n却记梁园初识面，干戈岂料落天涯。"
        },
        {
            "title": "同吴居安入开善四首·游松庵",
            "content": "虚廓附山翔，泉声小庵闭。\r\n斋余恣行遨，剥啄忻屡至。\r\n午阴遇兰芳，夕照坐松吹。\r\n徜徉无所为，聊尽今日意。"
        },
        {
            "title": "梅花",
            "content": "玉骨绡裳韵太孤，天教飞雪伴清癯，\r\n林寒疏蕊半开落，野迥暗香疑有无。\r\n庾岭风光仍似旧，汉宫铅粉莫相污。\r\n惊心不必临空树，一白流空春便徂。"
        },
        {
            "title": "吕居仁挽词三首",
            "content": "江左欣初见，倾输便豁然。\r\n挽留尝一粥，契阔已三年。\r\n老去无新得，书来每自鞭。\r\n幽明虽永绝，凛若在吾前。"
        },
        {
            "title": "寒中偶书",
            "content": "寒从何处来，凛色照闽楚。\r\n挹之霜松下，清澹不成雨。\r\n豪生小病之，一笑窥寰宇。\r\n天转隐江湖，吾心正如许。"
        },
        {
            "title": "园蔬十咏·菘",
            "content": "周郎爱晚菘，对客蒙称赏。\r\n今晨喜荐新，小嚼冰霜响。"
        },
        {
            "title": "出郭诗呈张守",
            "content": "出郭篮舆载酒随，林边萧寺趁幽期。\r\n云依石度遥看久，路绕田分欲去疑。\r\n落日悲风沧海外，黄化翠竹晚秋时。\r\n凭诗一写登临胜，为报壶山太守知。"
        },
        {
            "title": "四不忍",
            "content": "渔阳叠鼓风沙战，泼水淋漓舞胡旋。\r\n此时太息念銮舆，玉体能胜寂寞无。\r\n六宫遭乱多奔迸，不复梨园歌舞盛。\r\n著鞭傥未蹂龙庭，我瑟虽调何忍听。"
        },
        {
            "title": "寄题清轩二首",
            "content": "中郎言语妙天下，曾向轩中记旧游。\r\n一尺翠珉挥染罢，冰轮夜转屋山头。"
        },
        {
            "title": "赠总上人兼简无求居士二首",
            "content": "双径山中一衲衣，曳筇远远叩岩扉。\r\n愧无白璧黄金赠，携取清风满袖归。"
        },
        {
            "title": "叠嶂",
            "content": "益遣归心快，愁霖喜乍晴。\r\n树阴迎马合，波影照人清。\r\n不见云山路，时闻樵斧声。\r\n暮云偏有意，相伴隔溪行。"
        },
        {
            "title": "任伯显昨寄日柹不至续以胆瓶为贶",
            "content": "石濑分携常惨惨，尺书沓至中弥感。\r\n槁柹不呈嫫母面，圆壶俄落雄儿胆。\r\n南窗吾伊俱不勤。汲泉养化聊任真。\r\n枝头造化岂耐久，我辈自有无穷春。"
        },
        {
            "title": "送瓜与胡原仲",
            "content": "呼儿急走送筠篮，敌暑惟应此物堪。\r\n一握青瑶含秀润，满襟寒雪沍清甘。\r\n搔园底用修邻怨，剪棘聊应益盗惭。\r\n它日傥收遗瓣种，离离虎掌遍山南。"
        },
        {
            "title": "致中手谈见知胡漳州而奇仲未有定论",
            "content": "子无胜负著胸中，三百枯棋破老慵。\r\n支陈春收花脱树，雹声夜碎月衔峰。\r\n危机每惮张颐虎，窘步休夸独眼龙。\r\n无复漳州赏新妙，只应公论付吾宗。"
        },
        {
            "title": "得天台命二首",
            "content": "奉祠得请向天台，清梦先寻紫翠堆。\r\n借问刘晨今在否，云间应见耳孙来。"
        },
        {
            "title": "春望",
            "content": "杳杳尽寒色，乘高望更迷。\r\n晓晴山气上，春涨野桥低。\r\n幽鸟啼无伴，閒花发欲齐。\r\n几多沈寂景，醉笔为提撕。"
        },
        {
            "title": "李伯时画十古图郑尚明作诗诗辞多振绝因为同",
            "content": "剧谈世事灞河滨，奇骨环姿两绝伦。\r\n却讶秦无豪杰至，坐中扪虱定何人。\r\n\r\n【注释】：【原题】：\r\n李伯时画十古图郑尚明作诗诗辞多振绝因为同赋·王猛扪虱"
        },
        {
            "title": "张巨山赋蜡梅因成四首",
            "content": "尖萼破微霜，明犀透清暾。\r\n不有朱紫繁，那知中色尊。"
        },
        {
            "title": "道中",
            "content": "微风收宿霭，细路绕平皋。\r\n石乱春溪急，山寒晓月高。\r\n鸟声时出树，花气欲侵袍。\r\n行役兼清赏，驱驰未觉劳。"
        },
        {
            "title": "观胡文定公手墨因求别本",
            "content": "温温文定公，至道夙所钦。\r\n神超虽缅邈，余英壮儒林。\r\n正容阅真翰，默默流至音。\r\n不事八法奇，天成写幽襟。\r\n有如瀚海鸿，随波自浮沉。\r\n又如太虚云，舒卷杳莫寻。\r\n乃知晋魏还，笔端有哇淫。\r\n弃藁竞韬藏，非将玩球琳。\r\n庶几字画间，可以求其心。\r\n清伊一派流，汇作万太深。\r\n沟渠有暴盈，淟涊时见侵。\r\n投胶了不难，公以独力任。\r\n我惭步趋晚，悠然寄孤吟。\r\n流风在目前，著鞭要骎骎。\r\n愿分墨本余，刻之苍岸阴。\r\n大块有动摇，斯文无古今。"
        },
        {
            "title": "伯胜文本袖诗见访辄成长句奉酬盛意",
            "content": "懒逐交游户昼扃，客来曳履亦逢迎。\r\n旧知吾里多豪隽，亲识君家好弟兄。\r\n瓜芋满畦聊卒岁，琴书一榻寄平生。\r\n骅骝历块终千里，俗眼悠悠未可轻。"
        },
        {
            "title": "致中相拉游武夷有六耳不同谋之语原仲和章意",
            "content": "年衰渐涸玉池津，拟丐明窗一匕尘。\r\n底用趋风防六耳，须知对影已三人。\r\n高情政喜追灵运，饱学那容欠大春。\r\n右挈左提俱有赖，应怜怀抱久倾囷。\r\n\r\n【注释】：【原题】：\r\n致中相拉游武夷有六耳不同谋之语原仲和章意似未平也再次原韵"
        },
        {
            "title": "和熊叔雅四咏·清湖骤雨",
            "content": "快雨不相期，平湖忽萧飒。\r\n坐久日明檐，繁声静中灭。"
        },
        {
            "title": "致中惠瓜因成二绝句",
            "content": "蔗浆溜溜香浮玉，苏水沉沉色弄金。\r\n那似甘瓜能破渴，一盘霜雪沍清襟。"
        },
        {
            "title": "池莲四咏分韵·叶",
            "content": "郁烈香浮雨，团栾绿荫波，\r\n近堤千叶乱，知有画船过。"
        },
        {
            "title": "次韵张守秋怀四首",
            "content": "徙倚山堂晚，悲秋万古情。\r\n雨蔬犹擢秀，风沼自扬清。\r\n野迥归牛小，沙寒白鸟明。\r\n凄凄枫柳树，汝意亦难平。"
        },
        {
            "title": "送谢中莹",
            "content": "相别梦悠悠，相逢欢草草。\r\n送君跃马临长道。十年憔悴向尘埃，\r\n一段精神摧不老。"
        },
        {
            "title": "送元仲",
            "content": "惆怅回车不可攀，故庐犹得及春还。\r\n遥知去路风烟好，看尽闽山看越山。"
        },
        {
            "title": "问明仲游武夷日",
            "content": "兀兀听凉雨，开门雪涨川。\r\n独行枫叶底，秋兴雁行边。\r\n老去无多事，閒知有胜缘。\r\n何时纵仙舸。我亦愿周旋。"
        },
        {
            "title": "次韵黄宰一源亭二首",
            "content": "宾榻浮尘拂不开，胸中丰恨结崔嵬。\r\n幔亭云散天全露，犹想双凫化舄来。"
        },
        {
            "title": "吴公路作功德院记成同居安入山书丹",
            "content": "净坊疏宠自吾君，盍有丰碑载策勋。\r\n方见隳崖砻翠琰，忽惊落笔散彤云。\r\n言言未索西山气，噩噩新摛左氏文。\r\n从此拱辰非厚夜，月明钟鼓九霄闻。"
        },
        {
            "title": "祝道人日供梅兰偶成小诗二首",
            "content": "病眼亡聊祗强回，道人得得供新梅。\r\n谷寒未必春先到，几夜冰蟾照得开。"
        },
        {
            "title": "向元伯寄爇香陶炉有心清闻妙之语",
            "content": "鄱江细壤如凝脂，陶成小炉圆净姿。\r\n色含三秋玉沆瀣，韵压六尺金狻猊。\r\n明窗澹澹浮薰起，故人警余良有以。\r\n心清闻妙游无方，万石只在吾家傍。"
        },
        {
            "title": "次韵明仲幽居春来十首",
            "content": "莫遣潇湘双鲤来，归心生怕晓禽催。\r\n咄嗟新转渠渠屋，寒士欢颜正尔开。"
        },
        {
            "title": "有怀十首",
            "content": "青钱学士妙文章，便合含毫侍帝傍。\r\n寂寂闽山余旧隐，忆君时到读书堂。"
        },
        {
            "title": "邃老寄龙涎香二首",
            "content": "知有名香出海隅，幽人得得寄吾庐。\r\n明窗小爇跏趺坐，更觉胸怀一事无。"
        },
        {
            "title": "偶步",
            "content": "偶步忘归远，心闲逸兴增。\r\n山深知有寺，路尽不逢僧。"
        },
        {
            "title": "次韵明仲幽居春来十首",
            "content": "蒲团宴坐若还家，罗縠如空了不庶。\r\n可春风摇得我，兰芳轻噀淡黄芽。"
        },
        {
            "title": "次韵张守梅诗",
            "content": "草棘萧萧野岸隈，暗香消息已传梅。\r\n雪欺篱落遥难认，暖入枝条并欲开。\r\n愁向天涯今度见，老随春色暗中来。\r\n似闻诗社多何逊，盍试招邀共一杯。"
        },
        {
            "title": "送六四叔之茶陵",
            "content": "底用匆匆便据鞍，离觞纵满不能欢。\r\n潇湘万里客愁远，鶗鴃一声春事阑。\r\n此去宦游当益显，时来功业自非难。\r\n似闻幕府资奇画，好借雄风弄羽翰。"
        },
        {
            "title": "续赋家园七咏·酴醾洞",
            "content": "不爱酴醾花，爱此酴醾树。\r\n青条含露滋，轻阴覆行路。\r\n昼永倦寻书，时来散幽步。"
        },
        {
            "title": "绝句五首",
            "content": "双鱼来自瘴江滨，一读家书一怆神。\r\n见说炎荒风土恶，可无神物护忠臣。"
        },
        {
            "title": "早行",
            "content": "村鸡已报晨，晓月渐无色。\r\n行人马上去，残灯照空驿。"
        },
        {
            "title": "和士特栽果十首·梅",
            "content": "园林渐见绿阴浓，漠漠轻烟细雨中。\r\n底事望梅能止渴，惟应万想先来空。"
        },
        {
            "title": "次韵长汀壁间韵",
            "content": "窜鼠惊残梦，萧萧老屋虚。\r\n风声传远濑，寒意入秋蔬。\r\n客路漂摇久，归身憔悴余。\r\n西窗满残照，仿佛似吾庐。"
        },
        {
            "title": "次韵朱乔年送山老住三峰二首",
            "content": "已爱云山信脚行，撩人诗句更增情。\r\n直须吏部寻盟日，急遣双鱼一寄声。"
        },
        {
            "title": "寄蜀二首",
            "content": "有客传归信，愁怀得暂宽。\r\n儿童占鹊喜，邻里借书看。\r\n离蜀秋方半，浮湘岁欲阑。\r\n柴门频洒扫，梦想见征鞍。"
        },
        {
            "title": "望京谣",
            "content": "双銮北狩淹归毂，寂寞梁园春草绿。\r\n犹传故老守孤城，官军不到黄河曲。\r\n迟云楼橹已灰炉，更倚窗扉防箭镞。\r\n招兵太半出群盗，绣{左衤右屈}蒙衣屡翻覆。\r\n前宗后社力诛锄，白刃如霜挂人肉。\r\n州桥灯火夜无光，夹道狐狸昼相逐。\r\n往时汴泗绝行舟，市粜十千尘满斛。\r\n衣冠避胡多在南，胡马却食江南粟。\r\n谋臣武士力俱困，海角飘摇转黄屋。\r\n盘庚五迁方择利，昆阳一战何当卜。\r\n宁闻石豕乱中华，汉祚承天终必复。\r\n夕烽明处望千门，孤臣祗欲知声哭。"
        },
        {
            "title": "游鲦",
            "content": "禹凿天门浪渺茫，游鲦也解化龙翔。\r\n风云得路夸头角，岁旱争寻窟穴藏。"
        },
        {
            "title": "韩干画马阙四足龙眠榻而全之",
            "content": "吾闻两臂天下重，马失四蹄将底用。\r\n平生想似万里游，对此惟心恻然动。\r\n得非曾落驽骀群，踠脱泥涂良已勤。\r\n又疑逸气厌拘系，绝蹯径欲超浮云。\r\n谛观事乃不尔剧，破练丹青老无色。\r\n轩昂自有尊足存，顾眄一株阴山碧。\r\n韩生笔法妙此图，龙眠榻出了不殊。\r\n断鳌自昔徒闻说，续凫虽工计已疏。\r\n何如染作沧江远明灭，要看追风蹴微云。"
        },
        {
            "title": "张守唱和红字韵诗八首",
            "content": "海市从萧索，杯盘乐土风。\r\n郡楼山向背，村坞树青红。\r\n玉尘嗤夷甫，牙筹陋阿戎。\r\n王侯真梦耳，穴蚁更论功。"
        },
        {
            "title": "山源",
            "content": "汩汩山源水，分流去若驰。\r\n有声知尚浅，得势转徂卑。\r\n苇棘连荒浦，鱼虾聚小泜。\r\n起予湖海兴，惆怅念前期。"
        },
        {
            "title": "老农",
            "content": "山前有老农，给我薪水役。\r\n得钱径沽酒，醉卧山日夕。\r\n忘形与之语，妙理时见益。\r\n志士多隐沦，欲言惭未识。"
        },
        {
            "title": "绝句五首",
            "content": "竹绕茅檐水绕阶，东风渐欲放春回。\r\n丁宁红紫休争发，待取山南刺史来。"
        },
        {
            "title": "论俗十二首",
            "content": "村南井欲乾，晓汲盈瓢浊。\r\n饮浊不足言，奈此田亩涸。\r\n咿哑龙骨响，焕烂阳乌虐。\r\n良农无他营，辛苦事东作。\r\n春苗何葱芊，秋刈何稀薄。\r\n我虽食不余，念彼心不乐。\r\n乞灵走群祀，晚电明霍霍。\r\n屯膏竟未施，天意自难度。"
        },
        {
            "title": "杂题四首",
            "content": "积雨生秋意，浮阴放晚晴。\r\n钟声寒野迥，桥影小溪清。"
        },
        {
            "title": "寄如愚珙二首",
            "content": "雁塔蟾宫尽假途，要须行实副名誉。\r\n六经堂上归来日，饱读平生未见书。"
        },
        {
            "title": "书斋十咏·楮案木",
            "content": "匠余留片木，楮案定欹倾。\r\n不是乖绳墨，人间地少平。"
        },
        {
            "title": "次韵致明听琴",
            "content": "病翁不咄咄，琅然寄枯琴。\r\n倘无枯琴寄，孰表吾之心。\r\n形忘岂知病，道在宁复今。\r\n龙蟠老樟下，觱发摇长音。"
        },
        {
            "title": "论俗十二首",
            "content": "兹乡山水佳，昔乃为盗窟。\r\n吾卢已煨烬，荒草墙兀兀。\r\n墙东大梨树，惟此为旧物。\r\n火烧枝叶尽，老本更奇崛。\r\n众鸟罢高栖，空庭失清樾。\r\n邻儿利薪爨，往往肆戕伐。\r\n岂知昂霄势，长养自毫末。\r\n寒堤孤碓在，废圃鸣泉出。\r\n衡茅且经营，霜霰昔仓猝。"
        },
        {
            "title": "法石见李汉老参政",
            "content": "我识今朝李翰林，十年隔绝飞寸心。\r\n素书每逢双鲤得，云路欲倚长梯寻。\r\n翰林昔参建炎政，想见中兴人物盛。\r\n方圆龃龉不足论，角巾雅有江湖兴。\r\n玉堂草诏褫凶魄，丹陆陈谟发天听。\r\n介圭便合趣公还，只今密勿才稀并。\r\n自怜随牒东南奔，假道因得登龙门。\r\n怪余髯面益老矣，一笑问劳情弥敦。\r\n僧坊萧萧远闤闠，岂料飘零获清对。\r\n牛行尚忆王相宅，曩日交游几人在。\r\n浊酒青灯梦寐间，九州西海烟尘内。\r\n区区王事今有程，暂见复别难为情。\r\n长亭唤马一凄断，璧月晓堕桐花城。"
        },
        {
            "title": "春兴",
            "content": "弱渌才胜舫，危青更著楼。\r\n管弦非老伴，风雨定花仇。\r\n兀坐还无味，微竹却自由。\r\n只嫌诗作崇，呫呫不能休。"
        },
        {
            "title": "双庙",
            "content": "无复连云战鼓悲，英风凛凛在双祠。\r\n气吞骄虏方张日，恨满孤城欲破时。\r\n幽鸟自啼檐际树，夕阳空照路傍碑。\r\n平生不作脂韦意，倚棹哀吟两鬓丝。"
        },
        {
            "title": "次韵新乡诸公雪诗二首",
            "content": "腊裹天公未得閒，重阴先殿晚来寒。\r\n数丝绰约流空际，一阵缤纷糁夜阑。\r\n已傍余光窥蠹简，更消清液试龙团。\r\n杜门自觉心神莹，老去追随只强欢。"
        },
        {
            "title": "过致思新斋",
            "content": "酷爱鹅溪水，潺潺傍马流。\r\n落梅寒崦静，啼鸟暮村幽。\r\n我病今朝已，君家有酒不。\r\n新斋最奇绝，犹得少淹留。"
        },
        {
            "title": "汴京纪事二十首",
            "content": "桥上游人度镜光，五花殿裹奏笙簧。\r\n日曛未放龙舟泊，中使传宣趣郓王。"
        },
        {
            "title": "约致明入开善不至二首",
            "content": "偶临沙岸立多时，淡淡烟村日向低。\r\n幽事挽人归不得，一枝梅影浸澄溪。"
        },
        {
            "title": "次六四叔韵",
            "content": "笋舆沾汗每苍黄，今日追随得快凉。\r\n水落不知沙径改，风微如靳橘林香。\r\n我缘新病仍添懒，君不时来有底忙。\r\n只恐家山诮人去，十年秋兴在殊方。"
        },
        {
            "title": "寄如愚珙二首",
            "content": "射殿遥闻驻六飞，天颜咫尺引儒衣。\r\n吾家亦有胪传喜，叔侄联名赐第归。"
        },
        {
            "title": "行夫寄黄山榧子有诗因同来韵",
            "content": "老坡文中哮阚声，凛凛常如对英峙。\r\n琅然讽咏兴凌云，瞠若追攀颡流泚。\r\n玉山妙唱久寂寥，可与言计有之子。\r\n裁笺远饷风露新，坐我千尺黄山底。\r\n初挼玄縠出冰霜，小嚼清香泛窗几。\r\n已轻魏帝昵蒲桃，肯许唐贤魁绿李。\r\n极知人口无正味，苦谈甘酸各务美。\r\n不经真识为品题。此物初筵几不齿。\r\n青菁有用拔蒿莱，白粲无酬腐糠秕。\r\n士怀环玮勿自神，邂逅飞沈同一理。\r\n子才超矣会晔然，外泽中真期是以。\r\n味果固已驱烦邪，味道更须沦骨髓。"
        },
        {
            "title": "送惠州史君范智闻",
            "content": "喜听清谈满座倾，不堪行色动双旌。\r\n长亭把酒分携易，暮角催人太瘦生。\r\n地远守臣知妙选，时危壮士耻南征。\r\n罗浮说与潮阳近，盍拟离骚吊二英。"
        },
        {
            "title": "祷雨蟹泉",
            "content": "厌旱讼风伯，苦雨诛云师。\r\n天公良独难，尔民多怨咨。\r\n夏潦包原隰，苗端涨清漪。\r\n冬暄但流尘，土坚不衔犁。\r\n阴阳有乘除，此理固可推。\r\n惟神执天权，悯物思济之。\r\n穴泉类蹄涔，幽灵隐其涯。\r\n仿佛小双螯，控御蛟龙随。\r\n名居列曜尊，箕毕可指撝。\r\n顾匪郭索伦，尝辱左手持。\r\n滂沱为一纵，岂惟润东菑。\r\n灏灏燠气清，浮浮瘴烟披。\r\n将闻鼓腹谣，它求折肱医。\r\n寸泽垂二惠，此功神所尸。\r\n遥知青青麦，春风满陵陂。\r\n吾侪饱汤饼，敢后椒浆期。"
        },
        {
            "title": "读士特诗集",
            "content": "谁将家集到书帷，故喜风骚擅一时。\r\n快读祗愁雌霓误，流传不但落枫奇。\r\n唱酬滥许联东野，叙引仍欣得牧之。\r\n生死穷途天不恤，虚名安用日星垂。"
        },
        {
            "title": "和李巽伯",
            "content": "浦树冥茫茫，云山浅淡中。\r\n客愁生远望，春意入晴空。\r\n酒忆相如病，途怜阮籍穷。\r\n殷勤桃叶句，欲和愧难工。"
        },
        {
            "title": "会蔡子思张叔献二教授",
            "content": "胶庠夙昔记追随，物变时移万事非。\r\n晓阙风烟胡骑满，夜窗灯火故人稀。\r\n中郎秉德无瑕颣，平子谈经有旨归。\r\n独我衰迟愧朋友，蹉跎已觉壮心违。"
        },
        {
            "title": "过楚怀王庙",
            "content": "割据销残运，并吞息战尘。\r\n遗民犹悯楚，三户欲亡秦。\r\n念昔怀王立，潜图霸业新。\r\n降颜欣接士，薄伐屡窥邻。\r\n慷慨心何壮，囏难势未伸。\r\n干戈怜暴骨，玉帛更和亲。\r\n末路人多诈，轻谋祸及身。\r\n单车行凛栗，伏甲变逡巡。\r\n鹿走章台下，龙沉渭水滨。\r\n素棺归惨淡，故老恨酸辛。\r\n岁月今何在，兴亡迹已陈。\r\n愁阴生古庙，翠蔓锁重堙。\r\n有客投清酹，临江忆放臣。\r\n听谗虽主惑，多难亦时屯。\r\n愤气摩星斗，哀词动鬼神。\r\n飘零琼玉佩，寂寞蕙兰春。\r\n毁誉千年定，穷通一死均。\r\n招魂嗟已矣，抱石想漂沦。\r\n恋恋空回首，行行欲问津。\r\n潸然忧国泪，今古独醒人。"
        },
        {
            "title": "新湾",
            "content": "苒苒寒生水面烟，吴歌唱罢月微偏。\r\n停桡又向湾前宿，一夜西风浪打船。"
        },
        {
            "title": "书斋十咏·笔架",
            "content": "刻画峰峦势，尸功翰墨余。\r\n锁窗閒昼永，高卧数中书。"
        },
        {
            "title": "次四六叔韵",
            "content": "吾家小步兵，辞林独辉映。\r\n携诗过山堂，句挟风云润。\r\n思嵇远命驾，访戴屡乘兴。\r\n订古释群疑，谈玄发清听。\r\n年均愧质滞，禀异惊闭峻。\r\n赖兹时发挥，药石攻余病。\r\n提携兰畹曲，笑语柴门静。\r\n归轩鹜急响，行炬飘遗炉。\r\n平生共飘流，晚岁风栖遁。\r\n语言聊写怀，补缀酬斯咏。"
        },
        {
            "title": "和士特栽果十首·来禽",
            "content": "粲粲来禽味独香，孤根谁徙向天涯。\r\n好寻青李相遮映，风味应同逸少家。"
        },
        {
            "title": "书斋十咏·剪刀",
            "content": "错落双刀合，晶荧百练光。\r\n剪裁皆在手，终不露锋芒。"
        },
        {
            "title": "凝云堂诗次文贺州韵",
            "content": "君家遥借我家山，我亦时来一笑看。\r\n缥缈云扶千叠秀，空蒙翠滴两州寒。\r\n已将老目供秋晚，未觉豪心怯酒阑。\r\n文伯诗无飘泊叹，尽将幽抱付遐观。"
        },
        {
            "title": "送杜季习四首",
            "content": "结庐空谷抱沉忧，底事轩车肯为留。\r\n千里问涂良独苦，似君须向古人求。"
        },
        {
            "title": "夏日吟",
            "content": "君不见长安公侯家，六月不如暑。\r\n扇车起长风，冰槛沥寒雨。\r\n重櫩邃屋昼生阴，反易天时在谈吐。\r\n又不见五陵富豪儿，炎天多快意。\r\n雪谷曳轻明，珍槃嚼甘脆。\r\n蛾眉皓齿发清歌，洒酒筠枝集蝇蚋。\r\n何如野客歌沧浪，万事不理心清凉。\r\n流金铄石未为苦，势利如火焚中肠。"
        },
        {
            "title": "同原仲成元致和入开善",
            "content": "寒声萧萧霜叶秋，石路硗确穿林幽。\r\n云横远岫若平断，风约小溪如倒流。\r\n偶经名蓝亦终日，喜有胜士同兹游。\r\n移床果茗咄嗟办，曳杖欲归仍更留。"
        },
        {
            "title": "莱孙歌",
            "content": "屯田词，考功诗，\r\n白水之白锺此奇。钩章棘句凌万象，\r\n逸兴高情俱一时。耆卿骨朽士特死，\r\n涧谷错莫无晶辉。后生俊秀何其寡，\r\n吾宗喜有莱孙者。双瞳点漆面如水，\r\n一见使我心神写。读书已通经，\r\n学赋已知律。只今年十三，\r\n吐气成五色。骊珠出海夜生光，\r\n突笴流弦追莫及。人材有价谁能私，\r\n不妨乃翁聊誉儿。囊中彩笔今付汝，\r\n往继二妙声名驰。"
        },
        {
            "title": "鹅峰居士以地黄遗病翁因为作引",
            "content": "君不见咸阳之原，泾渭之间。\r\n灵苗丛生绿芊绵，春风莽莽胶晴烟。\r\n天马嚼齕黄金涎，渴喷清流香浮川。\r\n年深骏足宵腾迈，目有神光破昏昧。\r\n方经夸异傥不诬，伊人服之功必倍。\r\n君空种药南山隅，紫花褐实连庭除。\r\n长鑱斸掘动云壤，婉婉尽拔生龙须。\r\n饮之清醥观其德，宛如君子弥温克。\r\n浮沈讵恤世论量，蒸曝益见中腴泽。\r\n我年三十号病翁，空斋药杵声珑冬。\r\n未能医国惭君赐，旧书且读蝇头字。"
        },
        {
            "title": "李伯时画十古图郑尚明作诗诗辞多振绝因为同",
            "content": "胡床二女执市裾，长揖高阳旧酒徒。\r\n不是苍皇能辍洗，溺冠何异昔坑儒。\r\n\r\n【注释】：【原题】：\r\n李伯时画十古图郑尚明作诗诗辞多振绝因为同赋·高阳长揖"
        },
        {
            "title": "和士特南浦诗",
            "content": "羽檄分兵控上流，时传烽火过邻州。\r\n楼船半渡旌旗晓，胡马欲来江汉秋。\r\n淝水投鞭真流语，幄中借箸有奇谋。\r\n吾儒雅有康时意，不把诗轻万户侯。"
        },
        {
            "title": "园蔬十咏·芋",
            "content": "分得蹲鸱种，连根占地腴。\r\n晓吹黏玉糁，深碗啖模糊。"
        },
        {
            "title": "和徐从道韵二首",
            "content": "高轩遥肯顾，扫室惯逢迎。\r\n酒喜频中圣，官惭四至卿。\r\n忧时论曲突，感物咏长檠。\r\n古道难开口，微君孰与明。"
        },
        {
            "title": "怀旧歌",
            "content": "黄茅生烟暗村落，浩歌无复当时乐。\r\n邻家酒熟逆鼻香，一醉乾坤堕冥漠。\r\n寻芳屡过垂玉轩，叉鱼夜上浮清阁。\r\n斗牌击鼓多伎俩，我独旁观惟大噱。\r\n惊烽放座欢难保，幸得身存他勿道。\r\n吾宗潜武卧空棺，衮臣兄弟埋荒草。\r\n当时醉舞向花下，绿鬓朱颜各鲜好。\r\n隙驹风烛尚须臾，数子凋零不待老。\r\n死生细事从渠天，莫学儿女相哀怜。\r\n一窗容膝可终隐，寇盗扰扰今连年。\r\n王师诛锄有漏网，死灰焰焰犹思然。\r\n忧煎过计祗自恼，且但努力耕吾田。"
        },
        {
            "title": "李丞相挽诗三首",
            "content": "委质艰难际，精忠日月昭。\r\n引裾尧浸缩，断鞅虏氛消。\r\n顾眄安诸夏，风声动一朝。\r\n南迁谁辨谤，公论付刍尧。"
        },
        {
            "title": "寄子静",
            "content": "有约来何晚，行吟溯远风。\r\n老怀清似水，双鬓乱如蓬。\r\n晤晤非无得，疏慵政略同。\r\n秋来湖上集，只是欠单公。"
        },
        {
            "title": "杂题四首",
            "content": "檐溜停清泻，林声息怒号。\r\n水浮秋色远，山带夕阳高。"
        },
        {
            "title": "大年三月书来许访敝庐继闻阻雨已归近闻复有",
            "content": "画沙笔妙言犹在，折角巾欹兴已穷。\r\n不见此豪春色晚，至今遗恨雨声中。\r\n词华端是补天手，谑浪故存高世风。\r\n闻欲寻盟石峰下，人生能费几枝筇。\r\n\r\n【注释】：【原题】：\r\n大年三月书来许访敝庐继闻阻雨已归近闻复有来意以诗温之"
        },
        {
            "title": "原仲温其彦藻彦符致明集敝庐",
            "content": "清樽劝客且留连，乱后相从亦偶然。\r\n三径生涯乡社裹，一秋心事菊花前。\r\n向来忧喜皆陈迹，老去光阴逐断弦。\r\n怀抱故人今有几，只因情话可忘年。"
        },
        {
            "title": "蔡子强挽章",
            "content": "擢秀词林少也奇，星轺荣耀更分麾。\r\n世传清德名方盛，生不长年理可疑。\r\n苏晋逃禅心淡泊。孔融好客酒淋漓。\r\n眼看玉树埋尘土，零落交游我独悲。"
        },
        {
            "title": "思贤堂怀薛令",
            "content": "创始人何在，空堂草棘侵。\r\n冲门狐窜急，穴柱蠹藏深。\r\n羽化王乔舄，尘昏子贱琴。\r\n独嗟民困甚，谁继昔贤心。"
        },
        {
            "title": "次韵温其雪",
            "content": "侵凌腊尾近春前，冻色冥冥不见天。\r\n一洗氛埃终自洁，暗催花柳为谁妍。\r\n单衣窭巷无朝爨，垂箔高门有醉眠。\r\n闻道江头消息好，玉旌瑶帜满楼船。"
        },
        {
            "title": "汴京纪事二十首",
            "content": "盘石曾闻受国封，承恩不与幸臣同。\r\n时危运作高城砲，犹解捐躯立战功。"
        },
        {
            "title": "橙子四首",
            "content": "尚怀细雨初移日，著子已见清霜潸。\r\n绝怜面有贵人色。偶致吾侪樽俎间。"
        },
        {
            "title": "防江行五首",
            "content": "寒烽隔水明，虏意犹叵测。\r\n君王自临戎，万骑随清跸。\r\n士气薄层霄，欃枪夜无色。"
        },
        {
            "title": "次韵致明七言",
            "content": "春风摇溪溪摇天，刘郎诗思如涌泉。\r\n已怜飞花太狼籍，却爱芳草长芊绵。\r\n痴儿了事从渠了，万古寒空没飞鸟。\r\n北海樽中兴味长，邯郸枕裹功名小。\r\n南山北山云崔嵬，君胡不歌归去来。\r\n山中交游苦相忆，玉柱瑶瑟生浮埃。"
        },
        {
            "title": "长句寄尚明学士",
            "content": "短褐沉潜不近名，只今长乐郑康成。\r\n酒中贤圣无多酌，琴裹宫商一再行。\r\n翰墨放怀新水石，烽烟回首旧蓬瀛。\r\n四愁不为思君作，怀抱何因得暂平。"
        },
        {
            "title": "汴堤",
            "content": "参差歌吹动离舟，宫女张帆信浪流。\r\n转尽柳堤三百曲，夜桥灯火看扬州。"
        },
        {
            "title": "拙句谢伯达老友",
            "content": "赠梅发言吾过矣，卫生无术谁之尤。\r\n鲁兀游心聊自遣，乐春举足岂无忧。"
        },
        {
            "title": "题石井二首",
            "content": "玲珑岩穴巧如刳，中贮沧浪百斛余。\r\n衰懒自怜游世人，襟怀未及汝常虚。"
        },
        {
            "title": "霖雨",
            "content": "霖雨遂兼旬，瘴雾盈川谷。\r\n霏阴入户浮，涧气滋帷褥。\r\n溟蒙飞泽远，散漫何时足。\r\n骤响决流渠，惊洪发平陆。\r\n翔禽困滞翼，穴兽思冯木，\r\n衡茅日萎坏，环堵无完筑。\r\n眬匆晚色霁，草树晞华沐。\r\n长雷夜复兴，濯濯鸣高屋。\r\n抚枕不能寐，沈忧萃心曲。"
        },
        {
            "title": "次韵茂元茉莉花诗二首",
            "content": "翠叶光如沃，冰葩淡不妆。\r\n一番秋早秀。彻日坐傍香。\r\n色照祗园静，清回瘴海凉。\r\n傥堪纫作佩，老子欲浮湘。"
        },
        {
            "title": "寄题郑尚明煮茶轩三首",
            "content": "过耳飕飕未歇，装怀愦愦俄空。\r\n它日宁逃水厄，会须一访髯翁。"
        },
        {
            "title": "次韵赵清献阴字诗",
            "content": "石磴云房隐涧阴，昔年清献此清吟。\r\n凤池人物终难继，花县风流直到今。\r\n三尺翠碑遗墨在，一林寒竹暮烟深。\r\n平生景仰高名久，敢负它时直爱心。"
        },
        {
            "title": "云际会刘致中",
            "content": "红绡千树桃，雪谷万株李，\r\n柘叶青青如鼠耳。横山渡品浪成堆，\r\n认得刘郎般子来。物情时事不须说，\r\n且喜新岁同衔杯。少年鼻哂轻流俗，\r\n敛锐收豪今碌碌。敝裘常带客尘缁，\r\n双鬓不如春草绿。东风吹愁入我心，\r\n使我啸叹成悲吟。问君底事久留此，\r\n曷不联镳归故林。"
        },
        {
            "title": "论俗十二首",
            "content": "愚氓扰潢池，囏难亦常态。\r\n簪绅有包藏，事异吁可怪。\r\n豺声久伺乱，鲸戮终何悔。\r\n游言张凶焰，巧谍移机会。\r\n初如孵壳微，跐践悉糜碎。\r\n养成羽翮雄，飞掣鞲绳外。\r\n剪锄淹岁月，螫毒弥疆界。\r\n向来诘端由，罪白不容盖。\r\n南冠囚载路，东市诛其最。\r\n隆宽俗与新，侥幸汝勿再。"
        },
        {
            "title": "寄致明兼简余时升",
            "content": "筼筜有利材，要自为本观。\r\n绿虬挟春怒，穴土气已完。\r\n达士审所施，穷士审所安。\r\n癯刘烛人镜，伪态了莫干。\r\n常吹嘘二余，传以摩云翰。\r\n大余携书来，一见意已殚。\r\n似为殊胜摇，胸中衮涛澜。\r\n皴肤褫厚袭，枵腹拾众残。\r\n那知世圃游，宇宙自尔宽。\r\n黄间跳镞易，省括眼要端。\r\n幸公调护之，无使因所难。\r\n鹅峰横几上，晚翠深作寒。\r\n徜徉有真乐，未应悔儒冠。"
        },
        {
            "title": "夜凉",
            "content": "茅舍萧萧暑雨余，夜凉清若在冰壶。\r\n一窗月上杉篁影，便是人间水墨图。"
        },
        {
            "title": "送暐侍者之湖南",
            "content": "茗碗深浇破别愁，掺裾犹得小迟留。\r\n不将流落遇知已，故向艰难作远游。\r\n春动闽山迎两屐，夜凉楚月趁孤舟。\r\n相逢应说庞翁笑，黑頞黄髯万念休。"
        },
        {
            "title": "寄题清轩二首",
            "content": "闻说名轩寄远情，得非游世厌营营。\r\n丈夫出处浑无累，只要心源一点清。"
        },
        {
            "title": "次韵张守梅诗",
            "content": "破雪梅初动，南枝更北枝。\r\n傍墙应折尽，背日较开迟。\r\n晓角惊残角，春愁占两眉。\r\n狂风将落蕊，故入画楼吹。"
        },
        {
            "title": "负暄",
            "content": "宵寒卧增裯，昼寒起增衣。\r\n何如负暄乐，高堂日晖晖。\r\n引光扉尽辟，追影榻屡移。\r\n妙趣久乃酣，瞑目潜自知。\r\n初如拥红炉，冻粟消顽肌。\r\n渐如饮醇醪，暖力中融怡。\r\n欠神百骸舒，爬搔随意为。\r\n稍回骄佚气，顿改酸寒姿。\r\n薰然沐慈仁，天恩岂余私。\r\n愿披横空云，四海同熙熙。\r\n矫首望扶桑，倾心效园葵。"
        },
        {
            "title": "下滩",
            "content": "乱石槎牙泻怒涛，满船性命等鸿毛。\r\n莫夸好手翻成误，寄语舟人稳着篙。"
        },
        {
            "title": "白水见梅忆士特",
            "content": "去年看梅时，中郎共开樽。\r\n今年看梅时，独招中郎魂。\r\n悲欢聚散谁作恼，拟欲问春春不言。"
        },
        {
            "title": "有感三首",
            "content": "运属宣和末，干戈变故仍。\r\n倦勤修内禅，流泽启中兴。\r\n睢水千麾集，胡沙八骏腾。\r\n尺书传讳日，寰宇泪如渑。"
        },
        {
            "title": "建康六感·晋",
            "content": "日昃无全照，南迁事仓忙。\r\n龙谣方协瑞，星衲已告亡。\r\n凌迟百年运，凛凛危莫将。\r\n向来问鼎人，项背常相望。\r\n环宫白羽列，面阙鸣弦张。\r\n膺图未跻泰，卜世岂有长。\r\n独怜短辕公，推刃杀忠良。\r\n百身嗟莫赎，一恸鬓成苍。\r\n时移事亦更，为宋复为梁。\r\n惟有采石潮，年年到前岗。"
        },
        {
            "title": "必源以古风见投词意甚远因为赋风吹原上苗勉",
            "content": "风吹原上苗，青青入无边。\r\n发生赖阳和，秀润滋澄涟。\r\n游车走道旁，忽之如浮烟。\r\n那知丁黄愁，枵腹望果然。\r\n农功日夜急，地产东南偏。\r\n飞霜皓盈畴，丰穗垂连颠。\r\n盘盂荐新尝，琼糜失辉鲜。\r\n物生为世用，岂较成后先。\r\n群芳红打围，从渠争春妍。\r\n\r\n【注释】：【原题】：\r\n必源以古风见投词意甚远因为赋风吹原上苗勉其殖学待时也"
        },
        {
            "title": "次居仁韵",
            "content": "是身如树槁穷冬，一点心华自闭封。\r\n久矣吹嘘存泛爱，偶於迟暮得相从。\r\n颇闻妙用纵横是，深愧真源左右逢。\r\n白云黄芽计虽下，可能无意起龙锺。"
        },
        {
            "title": "园蔬十咏·子姜",
            "content": "新芽肌理腻，映日净如空。\r\n恰似匀妆指，柔尖带浅红。"
        },
        {
            "title": "李佐国携致中赠别诗来戏成二首",
            "content": "星郎绝笔版曹卧，懒翁病翁稀缀文。\r\n岂料诗坛今再鼓，萧屯赖有故将军。"
        },
        {
            "title": "论俗十二首",
            "content": "扇马严内仗，貂珰侍宸阍。\r\n哀哉里闾间。刀阉逮鸡豚。\r\n放麑识忠荩，毋卵著格言。\r\n矧利肥甘躯，绝其孳息源。\r\n难销爱欲心，物物天性存。\r\n逆情气必戾，顺化生乃蕃。\r\n谁开口腹谋，无乃伤仁恩。"
        },
        {
            "title": "有怀十首",
            "content": "山空坠石咽寒溪，雨湿浮云晚更低。\r\n不见萧屯刘处士，年年清梦绕瓜畦。"
        },
        {
            "title": "次韵张守酴醾二首",
            "content": "退食黄堂喜自公，不妨幽兴嘱芳丛。\r\n双旌不出閒春昼，大笔微吟缀祖风。\r\n老矣交朋今日少，飘然游宦异乡同。\r\n杖藜约我过南浦，贤圣时时为一中。"
        },
        {
            "title": "汴京纪事二十首",
            "content": "笃耨清香步障遮，并桃冠子玉簪斜。\r\n一时风物堪魂断，机女犹挑韵字纱。"
        },
        {
            "title": "胡文定公挽诗三首",
            "content": "奕叶论深契，平生仰大儒。\r\n淹留趋绛帐，寂寞奠生刍。\r\n忍见摧梁木，悲歌碎玉壶。\r\n尺书垂奖意，提耳愧朱愚。"
        },
        {
            "title": "舟中寄似表",
            "content": "溪流元自急，积雨更兼旬。\r\n曲渚方移棹，高城忽背人。\r\n艰难争避地，去住不由身。\r\n客食怜诗李，相期一问津。"
        },
        {
            "title": "建康六感·陈",
            "content": "悲风啸荒垣，歌断庭花曲。\r\n璧月夜沈辉，琼树春销馥。\r\n效圻游从盛，想像犹经目。\r\n丽景明新妆，清波映鲜服。\r\n承恩属令姿，被选皆华族。\r\n朝从结绮游，暮向临春宿。\r\n意高时忽谢，步远涂方促。\r\n荣华事不长，哀乐情难足。\r\n悠悠六朝事，围眄风惊烛。\r\n永怀兴亡端，斯文惭丽缛。"
        },
        {
            "title": "次韵温其种竹诗",
            "content": "种竹应须我辈人，茅檐对此可忘贫。\r\n欹风带雨看无厌，淡夜寒绡画不真。\r\n青女侵凌余瘦节，箨龙盘屈更分身。\r\n会裁一管招鸣凤，千亩何须羡渭滨。"
        },
        {
            "title": "荔子",
            "content": "炎蒸午枕梦沧浪，落落星苞喜乍尝。\r\n笔下丹青千品色，钗头风露一枝香。\r\n鸡冠借谕何轻许，马乳争名固不量。\r\n直待当时妃子笑，骊山千古事凄凉。"
        },
        {
            "title": "菊",
            "content": "青丛馥郁早抽芽，金蕊斓斑晚著花。\r\n秋意祗应宜淡泊，化工可是惜铅华。\r\n轻烟细雨重阳节，曲槛疏篱五柳家。\r\n暮醉朝吟供采摘，更怜寒蝶共生涯。"
        },
        {
            "title": "山阴作",
            "content": "地势东南尽，清江吴越分。\r\n修涂杂川陆，游役念良勤。\r\n相从二三子，心期同欣掀。\r\n逢幽不暂憩，何由解尘纷。\r\n抗迹蹈奇石，扬情瞩流云。\r\n崇林拥密翠，细草潜幽薰。\r\n兰亭访旧游，昔尝览遗文。\r\n有生怜共尽，兴怀岂惟君。\r\n逍遥千载上，逸兴故不群。\r\n风流咏觞乐，寂寂今无闻。"
        },
        {
            "title": "次韵蔡学士岩桂",
            "content": "才应摛藻大明宫，戏咏岩花属意工。\r\n酷爱清香凌鼻观，更欣佳句愈头风。"
        },
        {
            "title": "绝句五首",
            "content": "喜闻归骑已扬镳，载酒相迎不惮遥。\r\n我是武夷东道主，便同蜡屐上焦嶢。"
        },
        {
            "title": "次韵张守酴醾二首",
            "content": "荣华休羡黑头公，且对芳辰赏丽丛。\r\n十万青条寒挂雨，三千粉面笑临风。\r\n莫将拟雪才情赋，盍与观梅兴味同。\r\n只恐春归有遗恨，典刑犹在浊醪中。"
        },
        {
            "title": "游密庵三首",
            "content": "幽兴无边未遽穷，泉声随屐下寒空。\r\n一秋梦桂仙洲碧，盘礴才能半日中。"
        },
        {
            "title": "次韵卢赞元喜雪",
            "content": "六花初逐晓风繁，五裤那忧岁晚寒。\r\n杖屦客迷村径远，笙歌人在小楼看。\r\n也知近郭梅将动，只恐行春路未乾。\r\n授简梁园林惜醉，银台列烛妓围宽。"
        },
        {
            "title": "寄题黄应亨东明斋二首",
            "content": "青藜不复来人世，好学如君自少双。\r\n赖有羲和鞭日毂，晓红常照读书窗。"
        },
        {
            "title": "游密庵三首",
            "content": "病身偏与静相宜，著意悠悠定自痴。\r\n兀坐南窗了无语，篆花索处一星移。"
        },
        {
            "title": "明皇九马图",
            "content": "书生兀兀园不窥，见马岂辨骝与骓。\r\n开图九骏立突兀，摸索知是真龙儿。\r\n奔雷蹴踏原里动，曳练惨错风沙随。\r\n华缨金络岂不好，矫首奋迅那容羁。\r\n吾闻取骥如择士，竞爱妥帖惊权奇。\r\n士怀倜傥众论斥，马有憔悴群驽欺。\r\n六闲豢养固恩厚，横气摧折常鸣悲。\r\n丹青傥不逢妙手，万世岂识真龙姿。\r\n因思中原政格斗，铁骑倏忽银山移。\r\n著鞭安得致此物，掩画四顾徒嘘欷。"
        },
        {
            "title": "题王岩起乐斋三首",
            "content": "我亦云根结小房，年来与世略相忘。\r\n定知可蜕纷华事，不及弦歌气味长。"
        },
        {
            "title": "次韵明仲幽居春来十首",
            "content": "近邻分得续随栽，准拟新晴手自培。\r\n不奈余寒侵病骨，耡耰无味却归来。"
        },
        {
            "title": "次韵黄宰一源亭二首",
            "content": "闻说催耕步涧幽，田家喜气共春浮。\r\n仁声似水潜潜物，不作惊人汹汹流。"
        },
        {
            "title": "园蔬十咏·茭白",
            "content": "秋风吹折碧，削玉如芳根。\r\n应傍鹅池发，中怀洒墨痕。"
        },
        {
            "title": "宵长",
            "content": "宵长慵早寐，念念客愁新。\r\n灯影明高屋，蛩声动四邻。\r\n满怀平日事，双鬓倦游身。\r\n避地从漂转，西风羽檄频。"
        },
        {
            "title": "次六四叔青字韵",
            "content": "写出吴中胜，平生历历经。\r\n露窥烟渚静，山入柁楼青。\r\n老气何由逸，奔晖不肯停。\r\n北潭摇梦否，渌面照轩棂。"
        },
        {
            "title": "原仲红酿甚佳尝有十壶之约小诗发一笑",
            "content": "广文挟书门户闭，广文置书尊罍开。\r\n但欣引人着胜地，岂暇问客从何来。\r\n走浪畦风初绿稻，屑尘村雨欲黄梅。\r\n十泓琥珀今余几，垒块非浇不可摧。"
        },
        {
            "title": "次韵张守秋怀四首",
            "content": "失计萦尘网，栖栖厌不情。\r\n兴随凫舄远，官比绮曹清。\r\n大案韦编古，深房纸瓦明。\r\n圣贤聊晤对，事业只平平。"
        },
        {
            "title": "鹿鸣燕诗送诸进士",
            "content": "讲艺欣闻暂息兵，槐花秋晚诏群英。\r\n胡尘不隔蟾宫路，镜水初题雁塔名。\r\n礼盛邦侯开宴豆，道隆乡老萃簪缨。\r\n更期妙手皆穿的，荐士吴僚亦与荣。"
        },
        {
            "title": "次韵方学士万卷楼",
            "content": "渊然推量德为循，酷爱收书定可人。\r\n刘向讨论称好古，退之学问美藏身。\r\n箕裘有子能传业，俎豆於今叹不辰。\r\n我亦平生识传癖，可怜朱墨费精神。"
        },
        {
            "title": "悼李奉",
            "content": "选拔由亲卫，时危远出征。\r\n气骁尝忽敌，身殁始知名。\r\n故妾辞空帐，残兵隶别营。\r\n伤心豺虎窟，冒险尔何轻。"
        },
        {
            "title": "读曾吉甫横碧斋诗",
            "content": "携锄引荒泉，偶步松岗北。\r\n泠然毛骨清，楚尾见秋色。\r\n稻气馥初凉，柽阴澹微日。\r\n缅怀小斋居，棂槛增岑寂。\r\n旷度灭知闻，微吟数峰碧。\r\n若人端好修，珍驾动无迹。\r\n深穷伊水源，峻陟衡山极。\r\n终焉憩孔林，所乐惟自得。\r\n延和数酌醪，侑静一编易。\r\n向来辱倾输，洞见胸中白。\r\n思亲道匪侔，既远情不怿。\r\n矧余质冥顽，固未易刻画。\r\n尊生有遐心，克已无全力。\r\n以兹畏所知，负负常夕惕。\r\n余波傥时渐，玉汝天其或。"
        },
        {
            "title": "绝句送巨山二首",
            "content": "江边胡虏年年盛，借箸应须为扫除。\r\n闻道汉皇方仄席，不因词赋召相如。"
        },
        {
            "title": "有怀十首",
            "content": "风惊枯苇白花浮，欲下横桥晚更留。\r\n惆怅不逢吴季子，一溪寒水带烟流。"
        },
        {
            "title": "同翁士特李似表谒巽伯少卿因作醉歌",
            "content": "翁刘异氏居同里，奕叶论交今久矣。\r\n陇西京兆实姻连，我既识翁因识李。\r\n巽卿自洛始迁闽，寄食僧房仍密迩。\r\n盍簪雅好有新旧，倾盖高情无彼此。\r\n酣歌掷剑悲群公，胡为局促荒山中。\r\n曲肱放浪虽所乐，乐此亦知吾道穷。\r\n自闻胡马再南牧，九州何地无兵戎。\r\n世衰成改不以正，奸宄得意为英雄。\r\n儒生守经昧时变，愤切气欲摩苍穹。\r\n斯言拨弃勿复理，把酒论诗差可喜。\r\n围炉夜语忘刻漏，吹灯晓色盈窗几。\r\n归涂草棘索风袍，主人谢客仆御劳。\r\n云山怅望一回首，虎豹出穴哀猿号。"
        },
        {
            "title": "胡儿莫窥江",
            "content": "胡儿莫窥江，长江限绝吴楚间。\r\n惊涛骇浪如连山，鲸鲵出没含戈鋋，\r\n汝不顾死争相先。鸣髇不响突骑闲，\r\n浮尸随潮去复还。胡儿莫窥江，\r\n楼船百尺高崔鬼，鼓枻叱咤生风雷。\r\n吴侬入水双眸开，汝不素习胡为来。\r\n生虽欲杀死可哀，南北孰非吾民哉。\r\n胡儿莫窥江，前年飞矢入未央，\r\n日月双坠天无光。去年一炬烧维扬，\r\n丹凤徒穴仍南翔。国势如衡有低昂，\r\n犬戎岂得称天王。暴兴恃暴必亟亡，\r\n乘蛇古谶开其祥。中兴将士材无双，\r\n抚剑气已驰龙荒。胡儿胡儿莫猖狂。"
        },
        {
            "title": "晚宿",
            "content": "石濑分流小，霜林间树红。\r\n暮桥横隐约，寒锻响丁东。"
        },
        {
            "title": "六言二首",
            "content": "黄卷箧中昆友，白醪杯裹圣贤。\r\n我愿长闲足矣，人怜独处萧然。"
        },
        {
            "title": "胡明仲罗养蒙为悠然集追用前四叠之韵",
            "content": "筠州喜陪笑语新，銮坡自来清湖滨。\r\n更招明月作三客，此外正复难其人。\r\n瑶觞十飞才小醉，追逐牢愁出肝肺。\r\n吾侪邂逅非作豪，常恐真欢来不继。\r\n更兰已番四叠歌，却唤轻舟浮绮罗。\r\n一声横笛不知处，荷气苒苒风头多。\r\n玉山未倒谁之耻，霜露沾衣聊且已。\r\n维舟落月界平潭，翠乱红披扶不起。"
        },
        {
            "title": "得天台命二首",
            "content": "暖风环佩满芳洲，贝阙珠宫忆旧游。\r\n此日刘郎心似水，桃花空绕暮溪流。"
        },
        {
            "title": "徐大著挽诗二首",
            "content": "韦经传素业，汉策射巍科。\r\n史擅三长誉，书仇九写讹。\r\n甑尘终寂寞，云路久蹉跎。\r\n迅景崦嵫迫，知君恨独多。"
        },
        {
            "title": "寄巨山",
            "content": "故人浮家槜李傍，为爱修竹分僧房。\r\n霏霏玉尘梦千里，剡剡银钩书数行。\r\n极知神潜鼻端白，祗恐喜动眉间黄。\r\n烟波莫久费吟笔，好绘日月增天光。"
        },
        {
            "title": "与致明对榻",
            "content": "胜会尝连榻，还欣与子同。\r\n一灯寒夜永，残梦雨声中。\r\n道旧惊身老，谈玄了性空。\r\n卜邻今有约，泉石兴何穷。"
        },
        {
            "title": "防江行五首",
            "content": "楼船动沧江，江晴鼓声发。\r\n男儿取封侯，赴敌如饥渴。\r\n腰悬孛堇头，长歌献金阙。"
        },
        {
            "title": "次韵明仲幽居春来十首",
            "content": "醉毫叵我落乌丝，况是桃源乍入时。\r\n祗恐升平要华藻，赐笺春动万年枝。"
        },
        {
            "title": "秋望",
            "content": "辉辉江日已沉西，隐约余红泛渺瀰。\r\n却上松冈望秋色，偶逢僧话立多时。"
        },
        {
            "title": "阻风",
            "content": "晚岁多悲风，江湖浪峥嵘。\r\n扁舟渺无依，日暮犹孤征。\r\n重岗拥滞协，迥隰飘浮霙。\r\n系舟古岸边，缆断舟复横。\r\n天寒鸿雁稀，滞留知旅情。\r\n颓崖震林谷，客子心夜惊。\r\n披衣待清晓，缺月西南明。\r\n远游多所怀，益遣归思盈。"
        },
        {
            "title": "竹源之集奇仲不赴萧屯以诗嘲之再用原韵",
            "content": "平生老子兴，浑奇幽绝处。\r\n宁嫌一坡远，甘作十歇去。\r\n至今清梦狂，时走松阴路。\r\n心忻自吟哦，技疗辄披露。\r\n那知菅蒯微，辱报瑶琼树。\r\n胸中万斛清，忽向毫端雨。\r\n援桴未敢再，破的已惊屡。\r\n病身得所便，一阅神气聚。\r\n淇竹秋棱栾，洛花春布濩。\r\n真机不可藏，文亦肖风度。\r\n乐哉精庐游，愧我不常与。\r\n陋乡岂无奇，乏此追陪故。\r\n翻然卜邻心，几逐长风翥。\r\n但分茅半檐，不假牛十具。\r\n刘郎个中人，幽期乃愆素。\r\n曾无负负言，直委茫茫数。\r\n移广太遽生，恐未明深膆。\r\n君看旋磨蚁，琐屑安故步。\r\n何如骥突云，轩豁随长驭。\r\n集枯岂小欤，动者中不惊。"
        },
        {
            "title": "铜爵",
            "content": "金碧销磨瓦面星，乱山依旧绕宫城。\r\n路人休唱高台曲，台上而今春草生。"
        },
        {
            "title": "周元仲将出山有愁别园林后夜春之句因作此诗",
            "content": "山馆春来特地幽，岸巾何日不同游。\r\n花随石壁高低发，水绕茅檐左右流。\r\n叵我三杯真性适，咍台一枕万缘休。\r\n山中乐事端如许，为底周郎不肯留。\r\n\r\n【注释】：【原题】：\r\n周元仲将出山有愁别园林后夜春之句因作此诗留之"
        },
        {
            "title": "烧",
            "content": "惹草荧荧熖，随风烈烈声。\r\n欲临横涧断，忽上晚风明。\r\n踸踔无潜迹，蒙茸有怒生。\r\n尚余飞炉暖，培耔及春耕。"
        },
        {
            "title": "同吴居安入开善四首·出山",
            "content": "日日冬气昏，霜风不镰面。\r\n回舆始见山，数点寒中现。\r\n我行得胜友，笑语生华绚。\r\n如何剑峰南，咫尺不常见。"
        },
        {
            "title": "次韵明仲幽居春来十首",
            "content": "{左足右戚}{左足右戚}鸣山筇一枝，逢春聊复咏歌之。\r\n故园风光本具足，浪蕊浮花莫作迷。"
        },
        {
            "title": "居仁与季言论养生方往叩之而原仲诗有金花充",
            "content": "紫微谈道渺无津，逸步飘然叹绝尘。\r\n但向函关迎老子，不知郑圃有真人。\r\n数丝雪发神弥莹，一点金花意自春。\r\n莫谓余衰难语此，胸中勇气尚轮囷。\r\n\r\n【注释】：【原题】：\r\n居仁与季言论养生方往叩之而原仲诗有金花充膆之语乃知致中妙用如此近舍皇甫远取居易岂不迂耶以诗请事"
        },
        {
            "title": "胡文定公挽诗三首",
            "content": "今代儒林伯，声名旧蔼如。\r\n不为簪绂累，常乐燕閒居。\r\n悟主承三接，尊王著一书。\r\n天胡夺杨绾，素业未全摅。"
        },
        {
            "title": "致明惠莲栽",
            "content": "玉井初浮翠出，禅风渐扇红开。\r\n长梯顾我安得，净社如君盍来。"
        },
        {
            "title": "奇仲和诗有吸尽西江说是公之句",
            "content": "南邻袖手只如愚，东里谈玄亦甚都。\r\n可是据鞍方矍铄，须防鬻璞得卢胡。\r\n春空潮响来何自，秋浦天容落欲无。\r\n万古西江只如许，何烦呼吸费工夫。"
        },
        {
            "title": "会兵",
            "content": "羽檄西来趣会兵，秋风胡虏更纵横。\r\n烽火石岭塞垣迥，马渡分河波浪生。\r\n使者漫传苏武节，君王频幸亚夫营。\r\n百年信誓明如日，何事纷纷起战争。"
        },
        {
            "title": "画船",
            "content": "隐约菱歌断，斜阳水面移。\r\n美人贪照影，不觉画船欹。"
        },
        {
            "title": "汴京纪事二十首",
            "content": "联翩漕舸入神州，梁主经营摇宋休。\r\n一自胡儿来饮马，春波惟见断冰流。"
        },
        {
            "title": "张守唱和红字韵诗八首",
            "content": "午枕回清梦，疏林逗远风。\r\n茶瓯烹叶白，果饤剥方红。\r\n小垒常稀讼，邻邦近息戎。\r\n民谣知善政，佽助亦何功。"
        },
        {
            "title": "入白水访刘致中昆仲",
            "content": "夜雨歇清晓，山椒云气昏。\r\n驾言聊出游，窈窕穷川原。\r\n侧帽避横篠，扬祛障晴暾。\r\n春泉散石壁，细草罗丘园。\r\n陟峻已逾岭，窥深更缘源。\r\n乔松傍涧折，垂柯激潺湲。\r\n过籁寒惨惨，惊林白翻翻。\r\n造幽景寥閴，胜绝难具论。\r\n仆夫知余乐，踟蹰为停轩。\r\n惜无徙倚地，时来此开樽。\r\n暮投鹅峰宿，青灯耿柴门。\r\n相从二三子，交情久弥敦。\r\n谈玄测彖象，揽佩纫兰荪。\r\n愿言固所怀，丘壑吾道尊。"
        },
        {
            "title": "赠王周士",
            "content": "逐客初从瘴海归，平生未识想英奇。\r\n致身不负管城子，报国聊将雕面儿。\r\n舌在壮怀犹未忆，途穷俗眼少相知。\r\n虎头合是封侯相，笑挽天河会有时。"
        },
        {
            "title": "少稷赋十二相属诗戏赠一篇",
            "content": "不用为鼠何数奇，饭牛南山聊自怡。\r\n探穴取虎有奇祸，守株伺兔非全痴。\r\n文成雕龙盈卷轴，画蛇失杯坐添足。\r\n走马章台忆旧游，岁月才惊羊胛熟。\r\n六窗要自息猕猴，黄鸡无应心日休。\r\n白衣苍狗变化易，世事何殊牧猪戏。"
        },
        {
            "title": "张巨山赋蜡梅因成四首",
            "content": "深疑蜡作花，貌野中抱幽。\r\n冷香不盈阶，意尽仍一流。"
        },
        {
            "title": "汴京纪事二十首",
            "content": "内苑珍林蔚绛霄，围城不复禁刍荛。\r\n舳舻岁岁衔清汴，才足都人几炬烧。"
        },
        {
            "title": "次韵刘宪诗二首",
            "content": "吾宗三凤久心降，一见端如渴饮江。\r\n好客襟怀直绝倒，封侯骨相自耆庞。\r\n知名夙昔惭惊座，袖手雍容笑斲窗。\r\n岂谓诗盟容我辈，哑钟无韵若为撞。"
        },
        {
            "title": "径山寄生子作道服三首",
            "content": "粲粲休夸绮与纨，纫兰制芰亦良难。\r\n此袍遍满三千界，要与寒儿共解颜。"
        },
        {
            "title": "燕子",
            "content": "燕子营巢得所依，衔泥辛苦傍人飞。\r\n秋风一夜惊桐叶，不恋雕梁万里归。"
        },
        {
            "title": "李似表见访",
            "content": "石磴荆藩隐薜萝，岂知迢递枉鸣珂。\r\n交游奈久知君少，邂逅成欢此夕多。\r\n千斛敢求身后传。一樽聊和饮中歌。\r\n云鹏欲举那留得，南浦伤心又绿波。"
        },
        {
            "title": "访士特举和六四叔诗因次韵",
            "content": "闻道归舟泊浅沙，篮舆出郭日初斜。\r\n新传赋咏来梁苑，旧识芝兰向谢家。\r\n遣兴只凭樽有酒，感时愁见树飞花。\r\n相逢未款还相别，回首长亭鬓欲华。"
        },
        {
            "title": "致明赠茯苓如婴孩状以诗为报",
            "content": "老松寒不死，密壤聚流脂。\r\n小斸凌苍翠。深藏发怪奇。\r\n应怜霜鬓客，为寄玉婴儿。\r\n屑饵消残疢，同寻汗漫期。"
        },
        {
            "title": "张守唱和红字韵诗八首",
            "content": "微吟时拥鼻，潇洒晋人风。\r\n客至添樽绿，官闲省印红。\r\n易徂嗟岁月，迭盛叹华戎。\r\n愿草浯溪颂，中兴旦暮功。"
        },
        {
            "title": "食鹅梨三首",
            "content": "拂拂鹅黄初借色，涓涓蜜醴为输津。\r\n泠然一涤心渊净，热恼无因著莫人。"
        },
        {
            "title": "汴京纪事二十首",
            "content": "帝城王气杂妖氛，胡虏何知屡易君。\r\n犹有太平遗老在，时时洒泪向南云。"
        },
        {
            "title": "春雨",
            "content": "暝色春朝雨，滋荣喜及时。\r\n云昏遥莫辨，地渴久方知。\r\n柳岸游画歇，涛江钓舸移。\r\n拒寒须把酒，病骨况支离。"
        },
        {
            "title": "酴醾四首",
            "content": "蒙笼春幰顶，夭矫赤虬身。\r\n雨蓓犹缄暖，精神照晚春。"
        },
        {
            "title": "隆佑太后挽歌辞三首",
            "content": "俭约身为率，忧勤寿岂延。\r\n钟残长乐夜，日断泰陵烟。\r\n归驭应奔月，余勋赖补天。\r\n伤心南渡日，一棹赣江船。"
        },
        {
            "title": "筑室",
            "content": "旋剪荆榛出旧蹊，架岩凿壁启幽栖。\r\n已通邻圃尽栽竹，更搭飞桥南过溪。\r\n莲社昔夸庐阜胜，渔舟空向武陵迷。\r\n宦游若胜归田乐，肯把轩裳换一犁。"
        },
        {
            "title": "萧屯访致中",
            "content": "晓色阴晴久未分，乱山何处是萧屯。\r\n荒荒日转渔樵路，霭霭烟生桑枯村。\r\n胜地逢春聊驻马，主人好客为开樽。\r\n平生梦想归田乐，正喜吾僮得践言。"
        },
        {
            "title": "致中诗戏论诗棋酒辄次原韵",
            "content": "只应心醉六经醇，自是陶陶晋魏人。\r\n每向幽居横素榻，惟容我辈岸乌巾。\r\n毫端空有千题巧，枰上原无一着真。\r\n要得坦然怀抱稳，烦君浇泼乳泓春。"
        },
        {
            "title": "汴京纪事二十首",
            "content": "玉玺相传舜如尧，壶春堂上独逍遥。\r\n唐虞盛事今寥落，尽卷清风入圣朝。"
        },
        {
            "title": "得沖佑命",
            "content": "几年归梦水云间，猿鹤重寻已厚颜。\r\n惭愧君恩犹窃禄，官衔新带武夷山。"
        },
        {
            "title": "胡明仲潭溪三日饮",
            "content": "潭溪梧竹堆，无地浮高荫。\r\n暑中犹未佳，袒膊俯清深。\r\n急雨翳幽芬，空山落啼鵀。\r\n村醪得旧烧，时果出寒沈。\r\n醺然三日醉，是乡绝呵禁。\r\n岩风故吹醒，偷逸嫌太甚。\r\n人生唯一真，扰扰万缘渗。\r\n斯游不屡寻，老境恐遂寝。\r\n窥樽有余波，扪腹犹可饮。\r\n澹蟾如晓色，渺渺长空浸。\r\n常忧景过清，浮云忽飞谮。\r\n酣歌金石号，慷慨君独任。\r\n俾予酬对之，祗作寒蝉噤。\r\n吾惟善咍台，忘形卧相枕。"
        },
        {
            "title": "张守唱和红字韵诗八首",
            "content": "灿烂燕公笔，飘然迈祖风。\r\n高吟时举白，戏语或题红。\r\n讶繁文翻水，夸严律比戎。\r\n诗坛如第将，苏李谢前功。"
        },
        {
            "title": "有感三首",
            "content": "八叶炎图茂，千龄圣主昌。\r\n农桑开汉域，礼乐焕周庠。\r\n晏粲三登乐，讴吟七闰长。\r\n徽名辞镂玉，盛举冠前王。"
        },
        {
            "title": "寄题陈良臣颐轩四首",
            "content": "道醇泮宫识面，德润梓里知名。\r\n相从固应未晚，畏君难弟难兄。"
        },
        {
            "title": "徐大著挽诗二首",
            "content": "方同倾盖乐，遽起绝弦悲。\r\n道向清朝屈，心惟静者知。\r\n阻修绵酒奠，谁序锦囊诗。\r\n宣室空思贾，凄凉又一时。"
        },
        {
            "title": "分韵赋古松得青字",
            "content": "风韵飕飕远更清，苍髯瘦甲耸亭亭。\r\n连根欲斗岩峦力，一盖常涵雨露背。\r\n曾映月明留鹤宿，近经雷霹带龙腥。\r\n衰残愧我无仙骨，愿采流膏慰暮龄。"
        },
        {
            "title": "朱乔年风傅茂见访",
            "content": "校书兰台昔名士，怀□会稽今望郎。\r\n忽惊风采照户牖，便觉肺腑流冰霜。"
        },
        {
            "title": "劝六四叔卜居",
            "content": "便合诛茅隐旧陂，乱来吾里独熙熙。\r\n年丰禾黍侵山上，地僻极松傍涧欹。\r\n涉世有求俱瓮算，归田得计莫狐疑。\r\n竹林杖屦从兹始，二阮风流傥可追。"
        },
        {
            "title": "致明携酒来云际",
            "content": "有客携家酿，敲门访病翁。\r\n一春寒食过，幽寺晚晴中。\r\n嫩竹扶檐绿，残花盖地红。\r\n牢愁赖君破，归意莫匆匆。"
        },
        {
            "title": "荔子",
            "content": "挺秀穷荒叹未遭，昔贤吟赏著风骚。\r\n纵班卢橘材非偶，不近长安价愈高。\r\n烟雨万株遥若画，尘埃一骑笑徒劳。\r\n琱盘此日无遗远，品格妍媸敢自逃。"
        },
        {
            "title": "打鱼歌",
            "content": "西溪观鱼仍开樽，鸣榔隐隐沈烟村。\r\n吾人岂有竭泽意，澒洞四际鱼龙奔。\r\n惊潜初见穿乱藻，亟遁转觉迷深源。\r\n向非驱迫群党聚，罩{上四下鹿}徒使波涛浑。\r\n巨鳞足供数客饱，银马琐碎不足论。\r\n吁嗟神物未变化，暴骨砧机宁非冤。\r\n江湖万里厌游泳，失地斗水能为恩。\r\n临流解网意亦厚，诱以芳饵仍争吞。\r\n因悲摇尾向数罟，岂异俯首縻华轩。\r\n慨然投箸起太息，归思已逐冥鸿骞。"
        },
        {
            "title": "屏迹",
            "content": "屏迹山樊避世喧，晚风落日静柴门。\r\n寒泉绕竹通幽圃，小径穿田入别村。\r\n散策微吟霜叶脱，钩帘宴坐碧云翻。\r\n閒中兴味知何晚，绝口名途不更言。"
        },
        {
            "title": "怀远",
            "content": "楼北楼南烟岫遮，水光秋色澹无涯。\r\n风惊枯苇连汀雨，霜著寒枫满树花。\r\n故人悠悠绝双鲤，别恨耿耿闻悲笳。\r\n索居怀抱向谁写，古调一吟青鬓华。"
        },
        {
            "title": "莫田",
            "content": "打麦蓬蓬响莫田。儿童拾穟笑争先。\r\n市头米价新来减，一醉瓷瓯五六钱。"
        },
        {
            "title": "荔子歌",
            "content": "炎精孕秀多灵植。荔子佳名闻自昔。\r\n绛囊剖雪出琱盘，寻常百果无颜色。\r\n闽天六月雨初晴，星火荧煌曜川泽。\r\n欻如彩凤戏翱翔，烂若彤云堆翕爀。\r\n中郎裁品三十二，陈紫方红冠流匹。\r\n盐蒸蜜渍尚绝伦，啄鲜空羡南飞翼。\r\n我闻二和全盛时，贡输不减开元日。\r\n涪州距雍已云远，况此奔驰来海侧。\r\n绣衣中使动輶车，黄纸封林遍阡陌。\r\n浮航走辙空四郡，妙品人间无复得。\r\n似闻供御只纤毫，往往尽入公侯宅。\r\n骊山废苑狐兔静，艮岳新宫鼙鼓急。\r\n繁华今古共凄凉，绕树行吟悲野客。\r\n西风刮地战尘昏，一听胡笳双泪滴。"
        },
        {
            "title": "天迥",
            "content": "天迥孤帆隐约归，茫茫残照欲沉西。\r\n寒鸦散乱知多少，飞向江头一树栖。"
        },
        {
            "title": "和士特栽果十首·樱桃",
            "content": "一树含桃火烁空，而今春献隔离宫。\r\n只应壮士忧时泪，洒向枝头点点红。"
        },
        {
            "title": "次致明泉石轩诗韵",
            "content": "天怀迥与尘器背，蓬莱屡踏金鳌背。\r\n闲披白袷过清湖，爽气涵空渺无外。\r\n澹然爱此一泓奇，散发逍遥漱华滋。\r\n尚嫌林影太凋薄，斜阳射破碧琉璃。\r\n遥知宣室虚前席，良裘固非一狐腋。\r\n他时归梦想南飞，环词已为磨崖石。"
        },
        {
            "title": "石磨",
            "content": "盘石轮囷隐涧幽，烟笼月照几经秋。\r\n可怜琢作团团磨，终日随人转不休。"
        },
        {
            "title": "次友石台诗韵",
            "content": "清湖嵇玉山，缥缈飞双屐。\r\n泠风随处流，三伏无赫赫。\r\n未成玄圃游，聊醉端州宅。\r\n忆昨陪初筵，杯摇剑峰脊。\r\n杉篁漏疏棂，云气萦长帟。\r\n主人意弥厚，不吝园蔬摘。\r\n我亦洞幽怀，涸此一泓碧。\r\n至欢召融融，丛虑消刺否则。\r\n听君诵九流，浩若昆仑擘。\r\n摩天俊鸢悄，响涧惊鱼掷。\r\n分携今几时，浮埃翳瑶席。\r\n有如烂柯翁，万古逢一奕。\r\n醉乡梯磴坐，坐觉乾坤窄。\r\n兹行不果从，兀兀恨滋剧。\r\n未应柳源近，终作桃源隔。\r\n留诗友石台，光动嶙峋石。\r\n正令谪仙来，著语无以易。\r\n强吟意悠哉，追风了无迹。"
        },
        {
            "title": "登原仲茅亭",
            "content": "茅檐聊徙倚，落日见樵苏。\r\n过雁飞何急，寒山远欲无。\r\n剧谈容谩叟，逸兴慕潜夫。\r\n寸禄甘华发，人生底事愚。"
        },
        {
            "title": "有怀十首",
            "content": "结茅同隐水云间，何日柴车不往还。\r\n忆得松林长啸罢，归时明月遍秋山。"
        },
        {
            "title": "曲倚",
            "content": "器成因揉木，偃月势相侔。\r\n适用形虽巧，论材性本柔。\r\n倦凭观秘籙，趺坐接禅流。\r\n莫效愚溪戮，时多曲似钩。"
        },
        {
            "title": "次韵吴教授题子应山斋",
            "content": "芒鞋竹杖日随身，所向逍遥乐任真。\r\n强健挂冠非矫俗，荣华得路转迷人。\r\n爱山兀兀常心醉，与世悠悠只貌亲。\r\n最晚论交欣得子，一樽犹足慰漂沦。"
        },
        {
            "title": "双树",
            "content": "猗猗映门树，团团若双盖。\r\n微风薄层霄，仿佛斗清籁。\r\n逍遥步其下，秀色吾所爱。\r\n秋来霜叶红，飘落不相待。"
        },
        {
            "title": "吕丞相挽诗二首",
            "content": "黄发三朝老，勤劳险阻中。\r\n十年流马策，一日断鳌功。\r\n汛扫乾坤静，扶持庙社隆。\r\n璜溪今寂寞，仿佛见英风。"
        },
        {
            "title": "和士特栽果十首·石榴",
            "content": "庭榴结实垫芳丛，一夜飞霜染茜容。\r\n万子风胞无异质，金房玉隔谩重重。"
        },
        {
            "title": "柳源观瀑戏明仲",
            "content": "山横晓色中，线路穷崎岖。\r\n何年贯日虹，飘然堕秋虚。\r\n晴晖发灿烂，阴飙助倾输。\r\n淙深粉雪沸，注险龙蛇趋。\r\n平生浩荡胸，对此聊一舒。\r\n苍苍古澄潭，仿佛幽灵居。\r\n奇观付豪逸，余润分膏腴。\r\n来游今七贤，贱迹欣与俱。\r\n扶筇却轩轾，坐石安氍毹。\r\n壁阴生小寒，赏澹乐有余。\r\n诗魔久为降，幽事复起予。\r\n为言玉堂人，五字不可无。"
        },
        {
            "title": "病中追赋游武夷",
            "content": "建水日夜浅，清滩自迢迢。\r\n渔舠愕已无，忽点净练遥。\r\n老身寄其上，兀若栖危苕。\r\n松风知我狂，随舷助倾摇。\r\n探幽神益新，得快意自消。\r\n长林翠洞口，微云粉山腰。\r\n那知碧虚远，一苇卧可超。\r\n不须换吾骸，吾慵登焦嶢。\r\n病中追余观，所得绝富饶。"
        },
        {
            "title": "径山寄生子作道服三首",
            "content": "旋裁山埋茧作山衣，更著芒鞋白接{上四下离}。\r\n自笑支离风貌野，纡朱纡紫不相宜。"
        },
        {
            "title": "食蛎房",
            "content": "蛎房生海堧，坚顽宛如石。\r\n其中储可欲，虽固必生隙。\r\n嵌嵒各包藏，碨{左石右亚}相附积。\r\n终逢霹雳手，妙若启扃鐍。\r\n鑽灼谅难堪，曷不吐余沥。\r\n南庖富腥盘，岂惟此称特。\r\n吞航大绝伦，梯脔万夫食。\r\n针鳞九牛毛，水嚼逾千百。\r\n光螺晕紫斑，{上节下虫}膏湛金色。\r\n水母脆鸣牙，章举悬疣密。\r\n乌黏力排奡，贴石不可索。\r\n妾鱼戏浮波，媚鲘雌雄匹。\r\n蟹躁辄磺骛，鳖缩常畏出。\r\n车螯不服箱，马鲛非骏迹。\r\n江瑶贵一柱，嗟岂栋梁质。\r\n骨柔竞爱{左鱼右戈}，多鲠鯯乃斥。\r\n蚶虹鲑赤文，肉黑鱼之贼。\r\n鲦鱨鰋鲤鳗，鱣鲔鳅鲂鲫。\r\n鳙庸而魦，琐冗难尽述。\r\n包涵知海量，长养荷天德。\r\n贪生族类繁，失地波涛窄。\r\n网{上四下毕}人创祸，甘鲜已为厄。\r\n纷然均可口，流品当别白。\r\n微物倘见知，捐躯不足惜。"
        },
        {
            "title": "夜坐",
            "content": "客裹惊秋晚，慵眠但曲肱。\r\n夜阑深院雨，人过隔墙灯。\r\n远思千端恶，寒威一倍增。\r\n梦孤浑易破，哀柝故登登。"
        },
        {
            "title": "寄致中因温前约",
            "content": "故山归路岂云赊，忆对春风饯物华。\r\n尚口乃穷怜反舌，以年当废惜残花。\r\n勤渠载酒传非误，仓卒回舆事偶差。\r\n今日重来绿槐夏，已拚缬面醉君家。"
        },
        {
            "title": "径山寄生子作道服三首",
            "content": "远信殷勤到草庵，却惭衰病岂能堪。\r\n聊将佛日三端布，为造青州一领衫。"
        },
        {
            "title": "有怀十首",
            "content": "松底柴门尽日关，主人西去几时还。\r\n长鑱委地黄精老，时有寒猿啸砚山。"
        },
        {
            "title": "隆佑太后挽歌辞三首",
            "content": "三朝钦母训，四海被仁风。\r\n仓卒垂帘政，艰难取日功。\r\n仙游睽懿范，孝慕惨皇衷。\r\n寝隧休华饰，灵輀必返嵩。"
        },
        {
            "title": "过丹峰庵",
            "content": "杖策到丹峰，开轩对绿丛。\r\n禅心清似水，客鬓乱如蓬。\r\n鼓有谯门日，莺花上巳风。\r\n逢人相借问，何地隐庞翁。"
        },
        {
            "title": "望楚",
            "content": "客浦舟凝滞，凭高识楚乡。\r\n有愁关眺览，何地不凄凉。\r\n草木词人怨，江山霸主亡。\r\n悠然独搔首，暮霭一星光。"
        },
        {
            "title": "杂题四首",
            "content": "宿雁犹惊渚，昏鸦已着林。\r\n野平云散乱，江动月浮沈。"
        },
        {
            "title": "云岩竹源二禅俱与招客三月二十一日遂饭于竹",
            "content": "云岩市声中，竹源山色处。\r\n平生几两屐，惟乐取意去。\r\n晨光霁老春，飞盖双溪路。\r\n沙平水漫流，云散天全露。\r\n逶迤经浅坂，窈窕穿崇树。\r\n绿登方怒舒，红竟忽繁雨。\r\n斯焉得小休，境熟来已屡。\r\n徵君常主盟，呼吸名胜聚。\r\n子休心铁石，太叔语韶濩。\r\n鼎鼎吴刘陈，俱有不凡度。\r\n余衰气不华，清遨惭辄与。\r\n未渠推远之，政以枵然故。\r\n九宾既云集，一士乃鸿翥。\r\n毋多溷幽人，蔬茗烦草具。\r\n丛谈杂庄谑，泛阅披黄素。\r\n丰镌辨活笔，始画穷真数。\r\n解衣半日许，万古回胸膆。\r\n西窗引虚明，汛洒延晚步。\r\n懒身厌依随，静若超羁驭。\r\n博山真起予，浮烟一枝鹜。\r\n\r\n【注释】：【原题】：\r\n云岩竹源二禅俱与招客三月二十一日遂饭于竹源庵谋诸野则获也刘奇仲有约不至吴周宝游德华刘致中暨公望刘才仲陈圣叔某会焉从容辩论怀抱甚适因赋诗以纪之"
        },
        {
            "title": "和士特栽果十首·李",
            "content": "仙枝移傍小岩幽，答踏名推第一流。\r\n曾向清波沈寒碧，甘瓜五色但轻浮。"
        },
        {
            "title": "次韵蔡学士梅诗",
            "content": "梅梢破白香清切，清雨含春不成雪。\r\n瑶池仿佛万妃游，缟裙练帨何鲜洁。\r\n凌晨灿烂忽惊眼，客中又过嘉平月。\r\n年年见梅非昔地，海角寻芳更愁绝。\r\n多情欲伴晓云飞，有恨只教啼鸟说。\r\n兵厨况是酒如渑，东阁喜听谈吐屑。\r\n飘零使我欢意尽，山诚暮角声呜咽。\r\n庭边一树春最晚，照影遥怜水方折。\r\n暂忙不到今几时，南北枝头开又歇。\r\n新辞婉媚发春妍，未害广平心似铁。"
        },
        {
            "title": "龙眼",
            "content": "幽株旁挺绿婆娑，啄咂虽微奈美何。\r\n香剖蜜脾知韵胜，价轻鱼目为生多。\r\n左思赋咏名初出，玉局揄扬论岂颇。\r\n地极海南秋更暑，登盘犹足洗沈疴。"
        },
        {
            "title": "悠然堂和致明绝句",
            "content": "清霜一夜倒蒹葭，放出湖光彻远沙。\r\n漠漠浮烟收欲尽，晚风轻浪蹴银花。"
        },
        {
            "title": "橙子四首",
            "content": "橙虀细缕风韵胜，我不痛饮那知音。\r\n何如金丸走衾枕，三月梦游檐卜林。"
        },
        {
            "title": "闻笛",
            "content": "倚楼何处笛，飞响彻云霄。\r\n曲怨吹难尽，风回听勿遥。\r\n戍兵临绝漠，闺妇起寒宵。\r\n一弄梅飞雪，华年鬓亦凋。"
        },
        {
            "title": "汴京纪事二十首",
            "content": "万炬银花锦绣围，景龙门外软红飞。\r\n凄凉但有支头月，曾照当时步辇归。"
        },
        {
            "title": "次韵六四叔村居即事十二绝",
            "content": "庾郎食事惟三九，适口方知味味珍。\r\n拟欲招邀无此客，虎头不是个中人。"
        },
        {
            "title": "致中惠瓜因成二绝句",
            "content": "故人夙有瓜畦约，走送筠篮百里间。\r\n翠{左无右瓦}琼罂才一握，极知风味胜黄斑。"
        },
        {
            "title": "子静阅仆旧举子文有诗因次原韵",
            "content": "雪縠乌纱气似云，摇毫不瞬已成文。\r\n儿时追膛无三捷，老去荒唐更十分。\r\n木裹液{满氵右木}将底用，韶边朋肯岂堪闻。\r\n却惭锓板能流恶，一付焚如政赖君。"
        },
        {
            "title": "隆佑太后挽歌辞三首",
            "content": "谥易徽名正，恩加戚属优。\r\n素心潜道妙，盛化秉坤柔。\r\n握玺终存汉，为梁实配周。\r\n愿书班马纪，万古播芳猷。"
        },
        {
            "title": "次韵栀杭七言",
            "content": "酒香浑若过新丰，心事悠悠冷笑中。\r\n彻夜道傍栀叶雨，几年马上桂枝风。\r\n高情未许愁心挽，归意惟应梦可通。\r\n准拟今秋剩追逐，暗泉锵佩月潭东。"
        },
        {
            "title": "酴醾四首",
            "content": "斑斑心点紫，叠叠萼承冰。\r\n除却横枝韵，群芳尽与能。"
        },
        {
            "title": "次韵六四叔村居即事十二绝",
            "content": "潭边春水碧於苔，为听泠泠溪畔来。\r\n不耐颠风阻人兴，渔舟欲上又吹开。"
        },
        {
            "title": "读韩子苍吕居仁近诗",
            "content": "诗人零落叹才难，二妙风流压建安。\r\n已见词锋推晋楚，定应臭味等芝兰。\r\n鸿轩意气惭交吕，凤跃声华敢望韩。\r\n咫尺烟尘不相见，它时惆怅隔金銮。"
        },
        {
            "title": "有感",
            "content": "抱石亲征泽潞时，艰难犹想旧开基。\r\n官军不守河阳渡，回首桥山泪欲垂。"
        },
        {
            "title": "靖康改元四十韵",
            "content": "肉食开边釁，天骄负汉恩。\r\n阴谋招叛将，喋血犯中原。\r\n饮马江河竭，鸣笳宇宙喧。\r\n氛埃缠帝座，猰{左犭右俞}吸宫垣。\r\n鼓锐梯飞壁，弯强矢及门。\r\n黔黎惊瓦解，冠盖尽星奔。\r\n走辙秦城地，浮航楚峡村。\r\n画堂空锁钥，乐府散婵媛。\r\n夜诏闻传玺，春王记改元。\r\n三辰光尽匿，四海浪横翻。\r\n伏阁惟群彦，兴邦在一言。\r\n雉城期必守，虎旅更增屯。\r\n龙困虽忧蚁，牛赢尚覆豚。\r\n谋成擒颉利，义可绝乌孙。\r\n坚壁师弥老，穷兵火自燔。\r\n钩鱼犹假息，幕燕暂游魂。\r\n恳款情先露，诛锄党实繁。\r\n横磨非嗜杀，下策且和番。\r\n割地烦专使，要盟胁至尊。\r\n赐弓垂拱殿，留宴玉津园。\r\n回骑桑乾北，游军广武原。\r\n驱驰无立草，剖斲露空坟。\r\n太子悲秦粟，明妃泣汉轩。\r\n敌情终未测，邻好久宜敦。\r\n晋赵封疆远，金汤阻固存。\r\n短衣求李广，长啸得刘琨。\r\n御极朝仪盛，胪传诏语温。\r\n神霄分别仗，法驾引双辕。\r\n内柳东风软，宫花丽日暄。\r\n闾阎多喜气，箫鼓送芳樽。\r\n运契天同力，时危祸有根。\r\n覆车宜自戒，曲突更深论。\r\n落拓江南士，飘零寒北潘。\r\n蚤尝专翰墨，晚厌属橐鞬。\r\n拔剑思摩垒，怀书拟叩阍。\r\n蹉跎谋不遂，感激气潜吞。\r\n野迥寒烯照，楼高暮雨昏。\r\n望乡心恍惘，忧国涕潺湲。\r\n仄席勤谘访，垂绅乐引援。\r\n鵷鸾方竞集，短翼待腾骞。"
        },
        {
            "title": "黄彦达之衡山有诗留别因次其韵",
            "content": "穷腊冰霜千里客，此行何事更间关。\r\n永怀契阔徒酸鼻。无力吹嘘祗厚颜。\r\n铅椠一囊身计拙，烽烟匝地世途艰。\r\n曳裾端向龙门去，清梦犹应忆故山。"
        },
        {
            "title": "园蔬十咏·萝卜",
            "content": "密壤深根蒂，风霜已饱经。\r\n如何纯白质，近蒂染微青。"
        },
        {
            "title": "酴醾四首",
            "content": "独立幽亭晚，春风玉一团。\r\n残英不羊地，去作岭云飞。"
        },
        {
            "title": "李丞相挽诗三首",
            "content": "宾榻勤初设，诗筒辱屡传。\r\n一嗟云雾隔，坐阅岁时迁。\r\n埋玉俄成恨，乘风想已仙。\r\n终当挽行绋，长恸繐帷前。"
        },
        {
            "title": "西山",
            "content": "渡南渡北两山遥，隔岸行人手可招。\r\n日暮海门烟雨黑，一川舟檝趁归潮。"
        },
        {
            "title": "清泉亨老寄鼓枕二首",
            "content": "蘧蘧一觉直千金，雅赠徒知感激深。\r\n莫道林间高卧稳，忧时亦有枕戈心。"
        },
        {
            "title": "赠总上人兼简无求居士二首",
            "content": "多谢徽州吴使君，新诗问劳意何勤。\r\n无求已得心空乐，更作无心出岫云。"
        },
        {
            "title": "次韵明仲游北岩",
            "content": "云岩藏胜绝，何路不潜通。\r\n信步迷时远，冥心乐处同。\r\n乱松风索索，悬瀑雨蒙蒙。\r\n陶谢多清兴，招邀有远公。"
        },
        {
            "title": "一树",
            "content": "一树梅开早，清香袭客衣。\r\n夕阳箫鼓散，半是折残枝。"
        },
        {
            "title": "园蔬十咏·芥",
            "content": "叶实抱芳辛，气烈消烦滞。\r\n登俎效微劳，乍食惊频嚏。"
        },
        {
            "title": "游龙潭",
            "content": "四客同笑言，一僧陪杖屦。\r\n徜徉山水窟。适意忘晨暮。\r\n疏钟岩北寺，细竹溪南路。\r\n中流石参错，不碍潺湲注。\r\n泓澄小龙潭，润气金碧聚。\r\n时惊木叶坠，俯见鱼虾度。\r\n斯游非预期，偶尔造佳处。\r\n幼舆丘壑情，陶令琴觞趣。\r\n淹留慰所愿，惟以宾友故。\r\n夕阳淡寒山，迟回不能去。"
        },
        {
            "title": "莱孙求墨并以诗与之",
            "content": "何年老鸟龙，排山折其角。\r\n渔人网得之，澄渊起雷雹。\r\n异物世常猜，神光夜潜觉。\r\n流传岁月深，质槁纹斑剥。\r\n漆简射晶荧，玄圭靡雕琢。\r\n孰谓乔松烟，能成此坚确。\r\n晴窗试墨池，云雾生掌握。\r\n只恐化蜿蜒，飞腾入冥邈。\r\n莱孙真可儿，句法有家学。\r\n赠汝囊中珍，惭余鼻端斲。"
        },
        {
            "title": "同吴居安入开善四首·过报德庵",
            "content": "循溪踏危矼，路入筼筜坞。\r\n森森翠棂间，一干横清雨。\r\n茶烟日月静，石壁轩扉古。\r\n尽兹北山旁，小胜无遗取。"
        },
        {
            "title": "宿云际偶题",
            "content": "谷雨都无十日间，落红栖草已斑斑。\r\n晓烟未放屋头树，春涨欲浮天际山。\r\n翠盖萦风沉远坂，渔舟惊浪落前湾。\r\n钟声认得林边寺，岁岁篮舆独往还。"
        },
        {
            "title": "夜守王勉仲家宿酒数行为作此歌",
            "content": "遥林带雪迷村疃，伶俜一马行无伴。\r\n故人家住丁坂头，停骖邂逅成清款。\r\n犯寒知我犹空腹，地炉然薪架红玉。\r\n花瓷汤酒欲生香，竹外庖厨闻剁肉。\r\n夫君不有中馈贤，咄嗟办此何神速。\r\n酒酣意气悲荆棘，尚忆朱甍旧时宅。\r\n豺狼得志竟何成，至今人骨如霜白。\r\n乱离少有阖门在，漂荡俄惊五年隔。\r\n数亩荒田已失耕，一间茅屋仍留客。\r\n客情主意欢难尽，短腊穷冬春欲近。\r\n明朝分手更愁人，且覆清觞莫留剩。"
        },
        {
            "title": "别安子允",
            "content": "得酒犹堪尉倦游，长亭直为故人留，\r\n烟尘几处兵犹斗，风雨一年春又休。\r\n尚记虎头初掷笔，终怜猿臂未封侯。\r\n离歌唱落榆关月，可是君心耐得愁。"
        },
        {
            "title": "张巨山赋蜡梅因成四首",
            "content": "今日寻此梅，危行石涧东。\r\n花神欲宣令，万铎悬春风。"
        },
        {
            "title": "寄巨山",
            "content": "分携六换禁城烟，梦也慵飞到日边。\r\n采笔尚怀貂可续，冰衔时许雁遥传。\r\n紫薇院静君宵直，绿苎村深我昼眠。\r\n会身急流归亦好，双筇同访幔亭仙。"
        },
        {
            "title": "宫亭湖",
            "content": "近湖黯黯气常寒，指点宫亭渺莽间。\r\n素色夜浮全楚月，绿光春浸十州山。\r\n醉思天末骑鲸去，老怯风头听雁还。\r\n柔橹声中知禹烈，愧无椽笔画孱颜。"
        },
        {
            "title": "刘兼道猎",
            "content": "刘侯好猎亲驰逐，指呼双犬如奴仆。\r\n朝卫唐石乱云来，暮听潭溪流水宿。\r\n何如著鞭走大梁，我亦与子同翱翔。\r\n今年猎叛醢彭赵，明年猎胡羓德光。"
        },
        {
            "title": "入白水次韵刘漫其诗",
            "content": "南山北山旧经行，诸刘相看如弟兄。\r\n一枰围棋果敌国，五字琢句真长城。\r\n浊醪粗饭有余乐，小几疏帘何太清。\r\n我来径醉未归得，卧对屋角岩泉倾。"
        },
        {
            "title": "四不忍",
            "content": "草边飞骑如烟灭，拉兽摧斑食其血。\r\n此时疾首念銮舆，玉体能胜饥渴无。\r\n危城屑麴惊云扰，簠簋无光天座杳。\r\n奋戈傥未雪深仇，我食虽甘何忍饱。"
        },
        {
            "title": "寄懒庵",
            "content": "山暝雨连夕，今晨天气清。\r\n遥怀懒庵人，高卧掩柴荆。\r\n幽寂性所嗜，萧然寄平生。\r\n惟应田叟来，对床话躬耕。"
        },
        {
            "title": "次李巽伯韵",
            "content": "蜡封泥印了不勤，索居十载常念群。\r\n恋乡宁饮建溪水，怀友忽梦龟山云。\r\n閒中意度不沾俗，老去词华全付君。\r\n阿戎来归得新语，戏笔报谢非夸文。"
        },
        {
            "title": "次韵原仲幽居",
            "content": "贵贱营营各有求，柴门昼掩静幽幽。\r\n读书无效空千卷，学稼虽勤少一丘。\r\n感慨旧余王粲赋，栖迟今仙长卿游。\r\n幔亭莫失春风约，我亦身如不系舟。"
        },
        {
            "title": "续赋家园七咏·桂岩",
            "content": "山中多桂树，亭亭傍幽岩。\r\n微风发秋香，十里穿松杉。\r\n谁歌招隐词，吾生付长鑱。"
        },
        {
            "title": "书事",
            "content": "三年玉帛走稽山，万骑凌江稍北还。\r\n绝塞风烟连魏阙，千官戎服立朝班。\r\n皇图凤历讴歌裹，紫色蛙声倔强间。\r\n露布更传原上捷，王师早晚下潼关。"
        },
        {
            "title": "詹君则赋光壁堂诗拉余同作",
            "content": "幽行已办百枝扶，况有溪山近故庐。\r\n水碧山光都几许，道人著眼恰无余。"
        },
        {
            "title": "次施子韵",
            "content": "之子才非碌碌流，一官将母海滨游。\r\n妙齿意气看长剑，久客风霜叹敝裘。\r\n完璧有怀空慕兰，著鞭它日定先刘。\r\n岫窗故隐今何在，草棘连云淮楚秋。"
        },
        {
            "title": "种菜",
            "content": "傍舍植柔蔬，携锄理荒秽。\r\n桔槔勤俯仰，一雨功百倍。\r\n翰来绿映土，新叶摇肺肺。\r\n牛羊勿践畦，肉食屠尔辈。"
        },
        {
            "title": "喜诛大将",
            "content": "自提乌合众，南北久跳梁。\r\n避事几危国，专权拟僭王。\r\n然脐诛未快，擢发罪难详。\r\n膏血清真斧，何曾洒战场。"
        },
        {
            "title": "寄致明并纪惠雁观梅之旧",
            "content": "稚刘於我最多情，此日诗筒不绝声。\r\n孤雁相依真得地，早梅一粲又倾城。\r\n向来兰好知谁许，病后霜林懒独行。\r\n小几清香慰临别，极知了了万缘轻。"
        },
        {
            "title": "兼道携古墨来墨面龙纹墨背识云保大九年奉敕",
            "content": "长春殿古生荆荟，犹有前朝遗物在。\r\n锦囊珍重出玄圭，双虬刻作蜿蜒态。\r\n枯皮剥制弄几刓，断玦精坚磨不杀。\r\n吾闻李氏据江左，文彩风流高一代。\r\n当时好玩不独此，器用往往穷奢汰。\r\n徵工选技填御府，不惜千金为赏赍。\r\n治兵唐推英卫精，治民汉许龚黄最。\r\n惜哉取士不知术，妙手独得庭邽辈。\r\n真主驱驰八极中，荒王逸乐孤城内。\r\n汗青得失更谁论，尤物竞为人宝爱。\r\n嗟余视此真粪土，事有至微犹足戒。\r\n投文欲往吊江流，幽魂未泯应惭悔。\r\n\r\n【注释】：【原题】：\r\n兼道携古墨来墨面龙纹墨背识云保大九年奉敕造长春殿供御龙印香煤旁又识云墨务官臣庭邽监官臣夷中臣子和臣卞等进盖江南李氏物也感之为作此诗"
        },
        {
            "title": "江上",
            "content": "江上潮来浪薄天，隔江寒树晚生烟。\r\n北风三日无人渡，寂寞沙头一族船。"
        },
        {
            "title": "刘处士坟山礼亭",
            "content": "风马云车怅莫寻，祠亭空锁古原阴。\r\n豆觞三献礼经事，霜露四时人子心。\r\n世尽浮云同渺渺，名高拱木共森森。\r\n平生积善身徒老，赖有家儿敌万金。"
        },
        {
            "title": "寄题观澜亭二首",
            "content": "遥知压水创新斋，百里寒声席下来。\r\n准拟杖藜秋夜去，同看月涌烂银堆。"
        },
        {
            "title": "书斋十咏·砚瓶",
            "content": "小瓶防砚渴，埏埴自良工。\r\n怀抱清谁儿，聊凭一滴通。"
        },
        {
            "title": "寄题陈良臣颐轩四首",
            "content": "七事疑生何晏，三爻梦感虞翻。\r\n独养灵龟不昧，有人高卧颐轩。"
        },
        {
            "title": "次韵明仲幽居春来十首",
            "content": "幽居十绝巧凌春，我亦刳肠强效颦。\r\n忧乐悬知不同调，山南山北寂寥人。"
        },
        {
            "title": "送杜季习四首",
            "content": "摇落难堪更语离，晓风吹月上征衣。\r\n送君直到长亭去，只影愁寻旧路归。"
        },
        {
            "title": "余柑",
            "content": "炎言橄榄佳，余柑岂苗裔。\r\n风姿虽小殊，气韵乃酷似。\r\n骍颜涩吻余，仿佛清甘至。\r\n侯门收寸长，粉骨成珍剂。\r\n犹闻杂蜜草，少转森严味。\r\n奇才用不专，虽用何殊弃。\r\n端如效苦言，逆耳多嫌忌。\r\n弃果事何伤，违言德之累。\r\n悦口易逢知，感兹发长喟。"
        },
        {
            "title": "题王岩起乐斋三首",
            "content": "怪底愁端生不已，劳心逐事事无穷。\r\n陶然一点冲融趣，只在清虚淡泊中。"
        },
        {
            "title": "送杜季习四首",
            "content": "寂寂家园草覆阶，乱兵飞箭入楼台。\r\n丁宁莫斫湖边柳，尽是刘郎手自栽。"
        },
        {
            "title": "渡淮",
            "content": "鸣鼙渡长淮，霏烟散清晨。\r\n皎皎初日光，照辉草木新。\r\n横林渡余碧，叠嶂开嶙峋。\r\n移桡失向背，烟波浩无垠。\r\n儿童相橹歌，余心亦欣欣。\r\n轻帆轻相逾，画鷁映流津。\r\n徘徊望洲渚，悠然独怀人。\r\n樵渔有栖遁，寂寞谁问邻。\r\n暮风翻洪涛，鱼虾亦有神。\r\n四顾天地墨，孤舟恐漂沦。"
        },
        {
            "title": "独坐",
            "content": "独坐高堂上，游观思无极。\r\n重门虽昼关，远岫如不隔。\r\n长林叶布阴，浅涧流波激。\r\n欣欣物态荣，淑气生原隰。\r\n幽禽感时鸣，绕树飞还集。\r\n常恐逐惊飙，无阶恋俦匹。\r\n兴怀念良游，岁月更相及。\r\n佳人独弃余，何以慰岑寂。\r\n褰裳迷所向，望远时伫立。\r\n心知徒百忧，沈思不能释。"
        },
        {
            "title": "汴京纪事二十首",
            "content": "神霄宫殿五云间，羽服黄冠缀晓班。\r\n诏许群臣亲受籙，步虚声裹认龙颜。"
        },
        {
            "title": "致中惠瓜",
            "content": "瓜畴暑雨乱花飞，美实蠲烦喜及时。\r\n苏并筠笼香发越，金刀玉手翠离披。\r\n侯家昔见连阡盛，贾肆徒夸厚貌奇。\r\n珍重故人分少意，临风宛若对冰姿。"
        },
        {
            "title": "岩桂",
            "content": "凉颸振远村，寂寞度清芬。\r\n山路不知处，月窗时夜闻。\r\n孤根寒抱石，落子半飘支。\r\n袖手空延伫，无才可赋君。"
        },
        {
            "title": "次韵陈成季郡会",
            "content": "疾雨狂风恨若何，芳晨坐觉寺闲过。\r\n惜花意欲春长在，对酒年来饮不多。\r\n雅会欣闻珠履集，新词好付雪儿歌。\r\n风流阁老推前辈，喜客温颜似醉酡。"
        },
        {
            "title": "游北岩",
            "content": "溅溅小水暗通池，熠熠高花乱出篱。\r\n知有精庐潜寂寞，更忻蜡屐共襟期。\r\n茗芽未辨三汤试，麦饼先尝十字炊。\r\n几许幽奇待知已，品题政在一篇诗。"
        },
        {
            "title": "有怀十首",
            "content": "马蹴浮埃去路长，相逢端欲问行藏。\r\n未饶赤壁风流在，且向何象醉碧香。"
        },
        {
            "title": "次韵朱乔年送山老住三峰二首",
            "content": "平生耳裹三峰寺，况识峰头新主人。\r\n借我一筇扶病去，月林松吹度纶巾。"
        },
        {
            "title": "醉歌赠金元白",
            "content": "南游会稽今十年，重来风物皆依然。\r\n一时冠盖零落尽，故人独老空江边。\r\n西陵仓曹实冗散，出无车马众所怜，\r\n江亭曳履偶识面，凛凛瘦骨余双颧。\r\n谈兵自是一敌国，屡荐不用宁非天。\r\n胸中跧伏万貔虎，静若女子容娟娟。\r\n我家光禄新出塞，群彦入幕君宜先。\r\n自言衰发已种种，岂复有意仍腾骞。\r\n强饭廉颇思故国，据鞍马援忘华颠。\r\n只今左臂虽小病，尚想揽辔能周旋。\r\n兴来且酌杯中酒，边庭消息君知否。\r\n经天太一位临坎，干戈丧乱已经久。\r\n南关兵改上将戮，太原城破群胡守。\r\n呜呼国步危若此，每惜壮士时难偶。\r\n猝嗟未是真英雄，纶巾羽扇聊从容。\r\n何当矍铄渡河去，一洗塞北烟尘空。"
        },
        {
            "title": "春寒偶书",
            "content": "浮云匿晨晖，雨雹惊春昼。\r\n天公号令乖，阴晴变何骤。\r\n小径践芳泥，通渠走寒溜。\r\n风颠万木偃，气凛重帏透。\r\n鵷鸾护巢翔，奈此群雏幼。\r\n拥炉乌薪然，双手慵出袖。\r\n褰帏望空明，屋角见遥岫。\r\n良朋不可招，块处惭孤陋。\r\n青青桃叶长，奕奕兰花秀。\r\n长吟曷咨嗟，佳辰去难又。"
        },
        {
            "title": "少稷远访弊庐仍留佳句书此写怀抱不足为报也",
            "content": "常嫌门外车，驱驰但扬尘。\r\n今朝故人来，喜听声辚辚。\r\n昔别自梁苑，分飞湘吴闽。\r\n痛心鸣镝祸，事往勿复陈。\r\n共载谐寥閴，分筇上嶙峋。\r\n山川旧赏识，挟友意弥新。\r\n徘徊小精庐，剧谈口翻津。\r\n为言漂荡余，投迹荒寒滨。\r\n夕火斧僧林，朝餐籴邻囷。\r\n官闲非所恨，有禄不济贫。\r\n牢愁写万斛，语壮眉不颦。\r\n定知撑肠书，为君发精神。\r\n调钟尚变哑，画龙孰窥真。\r\n吾闻倜傥才，韬默贵自珍。\r\n量海浚宜广，豪山磨谷磷。\r\n十科世所重，群公谓当仁。\r\n向秋荐牍飞，璧光动高旻。\r\n陈编论糟粕，中有王道谆。\r\n谋国必张国，疗民须活民。\r\n但得君名扬，何异我志伸。"
        },
        {
            "title": "同张守谒蔡子强观砚论琴偶书",
            "content": "共造中郎室，明窗玩好奇。\r\n砚珍镌子石，琴古斲孙枝。\r\n篆鼎飘香远，茶瓯转味迟。\r\n自惭尘土累，清话得移时。"
        },
        {
            "title": "和熊叔雅四咏·石峰春霭",
            "content": "寒山远欲无，春在冥蒙处。\r\n何如扫浮阴，尽放焦嶢露。"
        },
        {
            "title": "明妃出塞",
            "content": "羞貌丹青斗丽颜，为君一笑静天山。\r\n西京自有麒麟阁，画向功臣卫霍间。"
        },
        {
            "title": "六言二首",
            "content": "鼎食鼎烹谋拙，山南山北兴长。\r\n片梦彭{殊朱换伤右边}寿夭，一枰汉楚兴亡。"
        },
        {
            "title": "次彭资深韵",
            "content": "林下相从多胜友，谁如君子妙才华。\r\n曳裾所至成师席，射策由来有世家。\r\n意气胸中千里骏，文词笔下九光霞。\r\n邮亭一见倾怀抱，投分金兰不足夸。"
        },
        {
            "title": "四不忍",
            "content": "黄河凿凿冰成路，人语寒空气成雾。\r\n此时泣血念銮舆，玉体能胜凛冽无。\r\n苍黄天步蒙尘去，画衮飘零伤岁暮，\r\n飞书傥未伐奸谋，我服虽华何忍御。"
        },
        {
            "title": "杖藜",
            "content": "乱后惟忧死，无心问岁华。\r\n故园依草莽，今日见梅花。\r\n闽俗尝三饭，僧房但一茶。\r\n海濒犹未稳，更拟访仙槎。"
        },
        {
            "title": "次韵明仲幽居春来十首",
            "content": "一幅乌巾雪发盈，村深时听{缀纟换右边鸟}刀声。\r\n浪将兰艾评春事，我自平生小屈平。"
        },
        {
            "title": "次明仲勤字韵",
            "content": "苦无聊赖忆披云，曳杖宁知四体勤。\r\n握手便成忘适适，纵谈终愧自闻闻。\r\n浮蛆酿熟贻彭泽，斫脍图成想右军。\r\n莫为冷风发归兴，石峰秋月许平分。"
        },
        {
            "title": "次韵张守壶山诗",
            "content": "松根系马望巑屼，乘兴攀跻不作难。\r\n日出渐看林雾散，潮来先觉海风寒。\r\n遥连钓石多红树，半出僧垣尽绿竿。\r\n不见双旌来视稼，忆君对酒岂能欢。"
        },
        {
            "title": "书斋十咏·界方",
            "content": "抄书防纵逸，界墨作遮兰。\r\n妙用谁能识，心端笔自端。"
        },
        {
            "title": "寄题黄应亨东明斋二首",
            "content": "斋居雅意与谁论，会见依光沐宠恩。\r\n惭愧野人欺我懒，相招炙背坐松根。"
        },
        {
            "title": "次韵六四叔村居即事十二绝",
            "content": "屋角仙洲入眼明，清风澡涤醉魂醒。\r\n麻姑未必堪搔背，薄相由来是蔡经。"
        },
        {
            "title": "原仲致中寄梅雪二诗再次前韵",
            "content": "一雪度腊寒不春，风光淡然溪谷滨。\r\n清湖读易月当午，乌石挂庐梅照晨。\r\n未借流膏耕沃野，聊乘爽气款苍垠。\r\n嗣音风雅愧辞竭，安得笔翻云汉津。"
        },
        {
            "title": "江上寺",
            "content": "东岸楼台西岸山，潇湘巡檐岁月销。\r\n留与后人还要否，一轩松竹冷潇潇。"
        },
        {
            "title": "防江行五首",
            "content": "江边五色旗，分总期门士。\r\n惊砂杂雪飞，日暮孤城闭。\r\n寂寥良将风，谁识投醪意。"
        },
        {
            "title": "次韵六四叔村居即事十二绝",
            "content": "蠲病惟应一日晴，小窗萤度暗还明。\r\n韦编读罢闻幽鸟，演出精微是此声。"
        },
        {
            "title": "园蔬十咏·苦益",
            "content": "虽无适口味，暖益功稀比。\r\n菜苦不登盘，言中多逆耳。"
        },
        {
            "title": "致中晚集",
            "content": "笑语北潭晚，微寒入绮疏。\r\n雨声留篆雾，灯影跃潜鱼。\r\n病间欲疏酒，老便惟读书。\r\n喜君新隐地，山翠切吾庐。"
        },
        {
            "title": "试弓",
            "content": "结束拟从戎，秋堂试宝弓。\r\n角寒开拒手，弦劲响流空。\r\n巧羽穿杨技，神夸饮羽功。\r\n挽强吾有待，狐兔莫争雄。"
        },
        {
            "title": "原仲致中寄梅雪二诗再次前韵",
            "content": "饮了意行忘远近，翛翛老眼入疏梅。\r\n愁边赏味平生剧，乱后横斜几度开。\r\n胜韵撩诗频呫嗫，冷香薰梦破咍台。\r\n莫将花客轻题品，自有渠侬十倍才。"
        },
        {
            "title": "李伯时画十古图郑尚明作诗诗辞多振绝因为同",
            "content": "此郎守节固堪论，汉玺飘飘亦仅存。\r\n周勃取将迎代邸，霍光持去授皇孙。\r\n\r\n【注释】：【原题】：\r\n李伯时画十古图郑尚明作诗诗辞多振绝因为同赋·霍光取玺"
        },
        {
            "title": "吕居仁惠建昌纸被",
            "content": "寒声晚移林，残腊无几日。\r\n高人拥楮眠，脔卷意自适。\r\n素风含混沌，春煦回呼吸。\r\n余温偶见分，来自芝兰室。\r\n乍舒魄流辉，忽卷潮无迹。\r\n未能澡余心，愧此一衾白。\r\n尝闻旴江藤，苍崖走虬屈。\r\n斩之霜露秋，沤以沧浪色。\r\n粉身从澼絖，蜕骨齐丽密。\r\n乃知莹然姿，故自惭陶出。\r\n治物犹贵精，治心岂宜逸。\r\n平生感交游，耳剽非无得。\r\n精神随事分，内省殊未力。\r\n寸阴捐已多，老矣将何及。\r\n自从得此衾，梦觉常惕惕。\r\n清如夷齐邻，粹若渊骞觌。\r\n独警发铿鍧，邪思戢毫忽。\r\n勿谓绝知闻，虚闱百灵集。\r\n鼎鬴或存戒，韦弦亦规失。\r\n则知君子所，惠以励蒙塞。"
        },
        {
            "title": "和士特栽果十首·枇杷",
            "content": "万斛金凡缀树稠，遗根汉苑识风流。\r\n也知不作清时瑞，朽腐那关故主忧。"
        },
        {
            "title": "寄张子平",
            "content": "老矣张平子，飘零客此州。\r\n清樽如有伴，白发不知愁。\r\n雨燕捎帘入，风花拥槛浮。\r\n梦中家在否，归兴莫悠悠。"
        },
        {
            "title": "次韵明仲幽居春来十首",
            "content": "归来十六巾新元，种得黄楠绕旧村。\r\n岂是翛然便遗物，吾衰不复梦修门。"
        },
        {
            "title": "山馆偶题",
            "content": "水绕山堂竹映桥，偶来尘意已潜消。\r\n最怜晓日浮波影，满壁煌煌玉电摇。"
        },
        {
            "title": "邃老寄龙涎香二首",
            "content": "瘴海骊龙供素沫，蛮村花露挹清滋。\r\n微参鼻观犹疑似，全在炉烟未发时。"
        },
        {
            "title": "和李似之秉烛观梅诗",
            "content": "冻色沈万象，晴巅露皑皑。\r\n通宵月观梦，梦破东风来。\r\n小立值芳气，微寻见寒肧。\r\n我病亦呼客，沙边久徘徊。\r\n恍然惊老眼，一枝印清杯。\r\n应知尘意尽，故向癯儒开。\r\n谪仙爱逃禅，兹心政难灰。\r\n觇新不待晨，烧烛寒岩隈。\r\n草木有含章，发挥要天才。\r\n赖公管领春，笔端起潜雷。"
        },
        {
            "title": "有酒",
            "content": "谁爱好事许相过，有酒何妨醉面酡。\r\n兄弟偶同词馆逸，林泉偏傍故园多。\r\n晨锺屡趁伊蒲饭，晚艇时听欸乃歌。\r\n莫遣是非来到耳，只应憨睡奈閒何。"
        },
        {
            "title": "次韵六四叔村居即事十二绝",
            "content": "闻道清湖别有春，花边玉笋想长身。\r\n怪来几日诗筒少，尽写瑰奇赋洛神。"
        },
        {
            "title": "途中",
            "content": "小市犹依海，横桥欲跨汀。\r\n雨余榕径冷，春晚苎田青。\r\n薄宦低豪气，浮生惜壮龄。\r\n急流归亦好，忧患饱曾经。"
        },
        {
            "title": "与原仲至交溪桥",
            "content": "倦憩春桥午，回环翠碧重。\r\n乱溪流背海，新柳色欺松。\r\n厌市常思野，为官不及农。\r\n喜逢湖上客，谈话得从容。"
        },
        {
            "title": "同李汉老登高斋",
            "content": "飞梯百级转层峦，政喜登临著眼宽。\r\n海上波涛连阆苑，日边尘土暗长安。\r\n乱来世事终无定，春尽羁愁岂一端。\r\n赖有谪仙能喜客，时陪杖履得雄观。"
        },
        {
            "title": "次韵卢赞元再喜雪",
            "content": "史君新诗来不绝，灿灿珠星联璧月。\r\n黄堂旌旆晓排衙，喜见宾僚重贺雪。\r\n寒儒茅屋补更穿，雪余仍值江风颠。\r\n拟招邻叟共一醉，斗酒十千愁费钱。\r\n南枝又见新梅萼，试熨春衫冷难著。\r\n飘零节物易惊心，常恐星星侵鬓脚。\r\n东阁何当呼侍儿，蟹螯不妨左手持。\r\n参陪后乘尽珠履，谁赋刘叉冰柱诗。"
        },
        {
            "title": "居仁报李季言论养生之益",
            "content": "平生外骛已知非，木枕藤衾老可依。\r\n春半风光唯掩户，病边怀抱自忘机。\r\n不知静守绵绵息，何似閒随栩栩飞。\r\n欲寄勤渠问仙李，玄关底处是真归。"
        },
        {
            "title": "书斋十咏·灯檠",
            "content": "代木收奇干，安灯创小檠。\r\n勿夸能自照，得助益高明。"
        },
        {
            "title": "夜行潭溪上念仲原致中乔年茂元伯达皆有入山",
            "content": "长夏不见雨，袢暑故相病。\r\n及兹颢气回，一夕飞洒并。\r\n揽衣步新凉，宇宙涵清润。\r\n月离南山高，水循双涧静。\r\n流观外既洽，至乐中潜应。\r\n缅怀平生友，契阔时光运。\r\n石峰许寻盟，有约殊未定。\r\n事纷莽如尘，欲扫那得尽。\r\n年衰觉世浮，虑澹知心胜。\r\n良游莫蹉跎，小暇即乘兴。\r\n\r\n【注释】：【原题】：\r\n夜行潭溪上念仲原致中乔年茂元伯达皆有入山期以诗趣之"
        },
        {
            "title": "题灵鹫窗",
            "content": "翠合初疑无路往，停鞭邂逅成清赏。\r\n僧炉坐稳纸窗明，细雨忽来山竹响。"
        },
        {
            "title": "题石井二首",
            "content": "道经兰若偶停鞭，客裹逢幽意惘然。\r\n一把绿萝蒙石窦，梦魂翻愤醒心泉。"
        },
        {
            "title": "送致明之高沙三首",
            "content": "棠棣阴中更唱和，嘉宾助勇气如云。\r\n势孤屡欲拱降手，恐辱高沙小使君。"
        },
        {
            "title": "李密迓太宗",
            "content": "海内群雄逐鹿时，虬髯一见识英姿。\r\n牖窥已叹尚书妇，野拜仍惊柱国儿。"
        },
        {
            "title": "汴京纪事二十首",
            "content": "圣君尝胆愤艰难，双跸无因日问安。\r\n汉节凋零胡地阔，北州何处是通汗。"
        },
        {
            "title": "刘道祖江程万丘顺甫讲易孟子拾其意为二十韵",
            "content": "吾初读七篇，未领跃如义。\r\n晚而窥大易，稍解寂然意。\r\n乃知平放著，的的目前事。\r\n尽心则无余，穷神忽超诣。\r\n以斯印群书，拈出句句是。\r\n君臣父子间，运量周旋际。\r\n体之则光明，杂物了无累。\r\n伟哉此陈编，孔孟心所寄。\r\n有如撞洪钟，合响入迢递。\r\n言高听者聩，不绝仅如缀。\r\n幸北良友集，一发万古祠。\r\n真长富辞原，百折无留势。\r\n文通秉文均，裁度取中制。\r\n宛丘坐忘言，袖手岂深闭。\r\n鄙怀顿为空，快若扫长篲。\r\n旁观二三子，耳剽咸愕眙。\r\n诱之循循然，活处鱍鱍地。\r\n气质虽有拘，学问欲如蜕。\r\n时乎不再来，过此恐少味。\r\n大书鑱坐隅，以起衰惰气。"
        },
        {
            "title": "谢方德顺古风",
            "content": "吾闻沧溟深，浸灌东风维。\r\n开风一荡潏，莽苍天为低。\r\n中藏百怪珍，文彩光陆离。\r\n潜鲲尽鹏材，游鱼悉龙资。\r\n罔象溯波浮，天吴跃空飞。\r\n蚌虽辱泥涂，犹能吐珠玑。\r\n地灵物固然，在人必多奇。\r\n英英方家郎，秀发如琼枝。\r\n装怀素王书，落笔幼妇词。\r\n我昔官壶山，邂逅初见之。\r\n宾筵为劝驾。一武登云梯。\r\n鸿骞九霄快，骥骋天路夷。\r\n似闻东诸侯，辟书已交驰。\r\n惠然访吾庐，窈窕穷山溪。\r\n夜灯一笑欢，愁抱忽若遗。\r\n语妙时脱尘，饮豪屡反卮。\r\n领新意自失，佳处昔未窥。\r\n胡为遽改辕，归袂风披披。\r\n上祈养德业，下祝慎鼎帏。\r\n敬言崇道公，久别良伫思。"
        },
        {
            "title": "送致明之高沙三首",
            "content": "不梦清淮鬓欲凋，因君行色意飘飘。\r\n铁头船子旧游处，三尺霜鳞镜面跳。"
        },
        {
            "title": "送致明之高沙三首",
            "content": "忽惊风袂去翻翻，老子吟毫强更援。\r\n底事幽怀却成恶，鹅峰一点入离樽。"
        },
        {
            "title": "次韵六四叔村居即事十二绝",
            "content": "偶随流水到僧家，身世浑如焦谷芽。\r\n午梦不如缘底破，篆烟烧遍一盘花。"
        },
        {
            "title": "携筇",
            "content": "晨起偶无事，携筇出潭川。\r\n翩翩双凫飞，宛若导我前。\r\n林静滴残雨，村深澹寒烟。\r\n当春足膏泽，俯夏余清妍。\r\n野溜绿交贯，山花红接连。\r\n雄观发新奇，胜地穷攀缘。\r\n据石弄惊急，班荆荫连卷。\r\n幽怀脱尘拘，如超混芒先。\r\n向令作兴来，未必胜偶然。\r\n荣观事多乖，内取乐乃全。\r\n他时谁继游，此意遥相传。"
        },
        {
            "title": "策杖",
            "content": "策杖农家去，萧条绝四邻。\r\n空田依垅峻，断藁布窠匀。\r\n地薄惟供税，年丰尚苦贫。\r\n平地饱官粟，愧尔力耕人。"
        },
        {
            "title": "潭溪十咏·悠然堂",
            "content": "吾庐犹未完，作意创此堂。\r\n悠然见南山，高风邈相望。\r\n宾至聊共娱，无宾自徜徉。"
        },
        {
            "title": "潭溪十咏·宴坐岩",
            "content": "青青梯树林，下荫苍鲜石。\r\n幽人宴坐时，怀抱忘其迁。\r\n不见暮樵归，寒山雨中碧。"
        },
        {
            "title": "潭溪十咏·醒心泉",
            "content": "藤萝拨不开，石窦一镜明。\r\n携瓢酌清甘，漻然莹心神。\r\n我病不能酌，时来听泠泠。"
        },
        {
            "title": "潭溪十咏·山馆",
            "content": "春林绕舍青，门馆终日静。\r\n吾心乐有余，所寓皆胜境。\r\n更凿庭下池，溶溶浸山影。"
        },
        {
            "title": "潭溪十咏·南溪",
            "content": "聊为溪上游，一步一回顾。\r\n悠悠出山水，浩浩无停注。\r\n惟有旧溪声，万古流不去。"
        },
        {
            "title": "潭溪十咏·凉阴轩",
            "content": "北窗何所见，疏竹杂遥岑。\r\n凉飙思有无，虚檐动萧森。\r\n此兴何由尽，移床入翠阴。"
        },
        {
            "title": "潭溪十咏·莲池",
            "content": "莲池一亩余，瀰瀰吞众流。\r\n花繁不近堤，欲往无方舟。\r\n不及池中鱼，随波自沈浮。"
        },
        {
            "title": "潭溪十咏·橘林",
            "content": "木奴困新移，憔悴雪霜侵。\r\n呼童翦其颠，割爱虑已深。\r\n会待春气回，青枝补故林。"
        },
        {
            "title": "潭溪十咏·怀新亭",
            "content": "茅檐入竹低，旷野时寓目。\r\n寂寂农家春，新秧满田绿。\r\n何时稻登场，秋山响蓬朴。"
        },
        {
            "title": "潭溪十咏·海棠洲",
            "content": "煌煌海棠洲，锦树临清湾。\r\n常恨湾头风，吹花走潺湲。\r\n潺湲去不息，花亦无由还。"
        },
        {
            "title": "汴京纪事二十首 其二十",
            "content": "辇毂繁华事可伤，师师垂老过湖湘。\r\n缕衣檀板无颜色，一曲当时动帝王。"
        },
        {
            "title": "汴京纪事二十首 其十九",
            "content": "河汉如云扫泬寥，登东寒铁响清宵。\r\n竹窗惊破高人梦，门外骎骎万马朝。"
        },
        {
            "title": "汴京纪事二十首 其十八",
            "content": "仓黄禁陌放飞戈，南去我稀北去多。\r\n自古胡沙埋皓齿，不堪重唱蓬蓬歌。"
        },
        {
            "title": "汴京纪事二十首 其十七",
            "content": "梁园歌舞足风流，美酒如刀解断愁，\r\n忆得少年多乐事，夜深灯火上樊楼。"
        },
        {
            "title": "汴京纪事二十首 其十六",
            "content": "盘石曾闻受国封，承恩不与幸臣同。\r\n时危运作高城砲，犹解捐躯立战功。"
        },
        {
            "title": "汴京纪事二十首 其十五",
            "content": "天厩龙媒十万蹄，春池蹴踏浪花飞。\r\n路人争看萧衙内，月下亲调御马归。"
        },
        {
            "title": "汴京纪事二十首 其十四",
            "content": "桥上游人度镜光，五花殿裹奏笙簧。\r\n日曛未放龙舟泊，中使传宣趣郓王。"
        },
        {
            "title": "汴京纪事二十首 其十三",
            "content": "云芝九干麦双岐，盍有嘉生瑞圣时。\r\n玉殿称觞闻好语，时教张补撰宫词。"
        },
        {
            "title": "汴京纪事二十首 其十二",
            "content": "万炬银花锦绣围，景龙门外软红飞。\r\n凄凉但有支头月，曾照当时步辇归。"
        },
        {
            "title": "汴京纪事二十首 其十一",
            "content": "笃耨清香步障遮，并桃冠子玉簪斜。\r\n一时风物堪魂断，机女犹挑韵字纱。"
        },
        {
            "title": "汴京纪事二十首 其十",
            "content": "宫娃控马紫茸袍，笑捻金丸弹翠毛。\r\n凤辇北游今未返，蓬蓬艮岳内中高。"
        },
        {
            "title": "汴京纪事二十首 其九",
            "content": "神霄宫殿五云间，羽服黄冠缀晓班。\r\n诏许群臣亲受籙，步虚声裹认龙颜。"
        },
        {
            "title": "汴京纪事二十首 其八",
            "content": "御路丹花映绿槐，瞳瞳日照五门开。\r\n五皇欲与民同乐，不惜千金筑露台。"
        },
        {
            "title": "汴京纪事二十首 其六",
            "content": "内苑珍林蔚绛霄，围城不复禁刍荛。\r\n舳舻岁岁衔清汴，才足都人几炬烧。"
        },
        {
            "title": "汴京纪事二十首 其五",
            "content": "联翩漕舸入神州，梁主经营摇宋休。\r\n一自胡儿来饮马，春波惟见断冰流。"
        },
        {
            "title": "汴京纪事二十首 其四",
            "content": "朝廷植党互相挺，政事纷更属纪年。\r\n曾读上皇哀痛诏，责躬犹是禹汤贤。"
        },
        {
            "title": "汴京纪事二十首 其三",
            "content": "圣君尝胆愤艰难，双跸无因日问安。\r\n汉节凋零胡地阔，北州何处是通汗。"
        },
        {
            "title": "汴京纪事二十首 其二",
            "content": "玉玺相传舜如尧，壶春堂上独逍遥。\r\n唐虞盛事今寥落，尽卷清风入圣朝。"
        },
        {
            "title": "汴京纪事二十首 其一",
            "content": "帝城王气杂妖氛，胡虏何知屡易君。\r\n犹有太平遗老在，时时洒泪向南云。"
        },
        {
            "title": "汴京纪事",
            "content": "空嗟覆鼎误前朝，骨朽人间骂未销。\r\n夜月池台王傅宅，春风杨柳太师桥。"
        },
        {
            "title": "蓦山溪",
            "content": "浮烟冷雨，今日还重九。\r\n秋去又秋来，但黄花、年年如旧。\r\n平台戏马，无处问英雄；\r\n茅舍底，竹篱东，伫立时搔首。\r\n客来何有？草草三杯酒。\r\n一醉万缘空，莫贪伊、金印如斗。\r\n病翁老矣，谁共赋归来？\r\n芟垅麦，网溪鱼，未落他人后。"
        }
    ]
}