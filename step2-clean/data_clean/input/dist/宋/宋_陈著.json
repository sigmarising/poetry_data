{
    "dynasty": "宋",
    "author": "陈著",
    "intro": "",
    "items": [
        {
            "title": "丙戌五月朔閒坐偶成",
            "content": "石火光中见岁华，溪云深处寄生涯。\r\n诗书屋下无嬉具，桑竹窗前有美花。\r\n拗境日增多活愧，嚣尘天与一贫遮。\r\n乾坤自隘乡邻好，犹得开门守故家。"
        },
        {
            "title": "单君范过西皋迂途来访一诗道别",
            "content": "老境途迎作梦看，出门相送是愁端。\r\n分携不去有心在，长揖无言回首难。\r\n雾雨暗山家信远，春风吹笠客心寒。\r\n儒生例是多劳役，幸得琴书路尚宽。"
        },
        {
            "title": "戴时芳时可学子吴叔度文可载酒西坑劳苦",
            "content": "惊魂何事到西坑，岂是三生愿莫偿。\r\n两寺鼓钟醒客梦，一村草木助吟香。\r\n人情物变多时样，水色山光自古妆。\r\n我本无何乡里住，仰天頫地两茫茫。"
        },
        {
            "title": "梅山弟家醉中",
            "content": "僵寒危病分泉台，谁料今犹事酒杯。\r\n可是食羊供未足，只因齏瓮唤教回。\r\n紫荆老树死中活，棠棣春花笑处开。\r\n儿辈不知身是赘，劝餐云母寿方来。"
        },
        {
            "title": "四次寄意",
            "content": "正大从来不径由，穷崖今却伴暖愁。\r\n栖栖宇内知师孔，吃吃人閒爱说侯。\r\n昨夜撞钟搜句到，他年笼壁把名留。\r\n崆峒麦熟关时事，此意还曾入咏不。"
        },
        {
            "title": "谢童志道书",
            "content": "相逢一岁一开怀，不奈匆匆两望赊。\r\n缄口已生愁里棘，共镫空结梦中花。\r\n芳林丹桂君须折，厄闰黄杨我自嗟。\r\n犹喜鄮峰云一叶，故教风里到天涯。"
        },
        {
            "title": "挽孙常州寺簿二首",
            "content": "早宦早收不，相从溪与山。\r\n身曾五□贵，心自一鸥閒。\r\n留训金籯外，寻盟贝叶閒。\r\n手铭平日事，打破死生关。"
        },
        {
            "title": "筠溪八景诗·桃崖暄日",
            "content": "盛阳淑气满岩前，误认仙桃开洞天。\r\n根老种传王母颗，花娇色映武陵田。\r\n辉增晴旭香盈袖，影落溪流锦障川。\r\n几度游山偏著眼，世传春信岂无缘。"
        },
        {
            "title": "挽黄祖勉三首",
            "content": "平生不行怪，流俗自难同。\r\n原明无仕志，公休有父风。\r\n肯堂劳未艾，反席寿俄终。\r\n谁料生刍奠，今年又乃翁。"
        },
        {
            "title": "次韵分生五首",
            "content": "羡君诗思九河疏，混混泉源只一初。\r\n我欲驱驰无本领，激沟浍水狎蛙鱼。"
        },
        {
            "title": "又自用韵",
            "content": "泛泛一风舟，谁与管去留。\r\n儿翁忘市井，女友隔河洲。\r\n聊尔诗还债，从他笑有仇。\r\n山林原自好，明日得归不。"
        },
        {
            "title": "良月二十一日郡庠置酒炉亭劳余出山且取子美",
            "content": "四座同寮贤，一和长官契。\r\n乐极忘主宾，论到贯粗细。\r\n\r\n【注释】：【原题】：\r\n良月二十一日郡庠置酒炉亭劳余出山且取子美何时一樽酒重与细论文分韵赋诗韵不以及就成十绝"
        },
        {
            "title": "次韵翁古晚府判见赠二首",
            "content": "振讯褵褷病鹤形，箳篂影下话平生。\r\n受原宪业惟环堵，溯德公心不入城。\r\n日把寸量著蝶梦，云拖一出被猿惊。\r\n自惭迂学经题品，输与两生无姓名。"
        },
        {
            "title": "挽黄祖勉三首",
            "content": "夙是通家契，姻盟又此时。\r\n相依百罹世，多活几年期。\r\n辰龙竟归梦，子书谁续为。\r\n九京不可作，乔梓北风悲。"
        },
        {
            "title": "段县尉以兄约斋二诗求和因次韵",
            "content": "兄弟谁无仕宦情，约斋好处最分明。\r\n自缘友□勤相逊，可是诗怀要独清。\r\n道义终身为日用，功名外物等云轻。\r\n闭门见说都无事，教子诗书是治生。"
        },
        {
            "title": "丹山酒边",
            "content": "衰老受晴光，相携到上方。\r\n意浓忘酒薄，话美夺尘忙。\r\n天竹静逾媚，溪梅初有香。\r\n危时正多事，半日太平乡。"
        },
        {
            "title": "二月十八日过邑有感二首",
            "content": "植杖东风立晓寒，凄其极目甚穷边。\r\n黑尘犹暗新焦土，青日无光老晦天。\r\n花凤逢春谁借景，杜鹃怀古自啼年。\r\n吾今且忍须臾死，得见升平或有缘。"
        },
        {
            "title": "次韵卢致远见示",
            "content": "新春欲洗旧氛埃，并竹寻溪试一来。\r\n冻雨忽交疏霰下，严风不放寸云开。\r\n主人雅量诗相住，老客归心梦亦催。\r\n滑道何妨徐著步，袖中金薤不虚回。"
        },
        {
            "title": "到西山怀赵景文",
            "content": "晓日南窗一暖烘，采薇人去与谁同。\r\n人生毕竟皆如此，休怪浮图只说空。"
        },
        {
            "title": "次儿瀹呈石秀叔韵",
            "content": "寒雨满城诗客孤，秋风万山帽人少。\r\n何如对床千古心，白发黄花傲昏晓。"
        },
        {
            "title": "三月晦日同弟观侄津往宝幢哭刑部伯求弟道从",
            "content": "劫火不飞处，便如仙洞源。\r\n载秧交野艇，卖笋到僧门。\r\n潮水河分港，南风雨暗村。\r\n家山百里外，回首已黄昏。\r\n\r\n【注释】：【原题】：\r\n三月晦日同弟观侄津往宝幢哭刑部伯求弟道从茅山泊东林寺弟观有诗三首因次韵·寺前即事"
        },
        {
            "title": "次韵前人似前人",
            "content": "老友姑从方外求，危时亦可少纾忧。\r\n笑图难赘余人契，病室应关一世愁。\r\n淡饭是缘终有味，故山虽好莫回头。\r\n满航雪意元无价，住色空中足应酬。"
        },
        {
            "title": "次韵僧仁泽",
            "content": "来游大梵天，邂逅兴悠然。\r\n一见新犹故，相忘丑亦妍。\r\n藕花诗有句，莲社我无缘。\r\n不必参禅话，诗镫自可传。"
        },
        {
            "title": "应百里李天益来求作奉川十咏似之·广莫轩",
            "content": "高山处处著虚轩，来此凭阑便欲仙。\r\n下视浮云隔黄雾，平迎行日上青天。"
        },
        {
            "title": "送江瑶与人",
            "content": "玉瑶分自海仙奁，藜腹新来约束严。\r\n入手颇忧穷鬼捩，收涎已绝老饕餍。\r\n何妨带甲归庖惯，相与调珍助齿甜。\r\n要识淡中滋味水，多加椒酒少施盐。"
        },
        {
            "title": "次韵雪窦寺主僧炳同招游山二首",
            "content": "飞下吟笺墨妙斑，空拳难对敌家攀。\r\n肯分半榻清风况，翻怪诗来挠聒閒。"
        },
        {
            "title": "题严子陵钓台二首",
            "content": "才得心安便是通，乘龙非贵钓非穷。\r\n那知碌碌樊鳞者，尽在先生不钓中。"
        },
        {
            "title": "饮于梅山弟家醉书八首其八·感慨前事",
            "content": "世变其如我醉何，儿孙扶路日西斜。\r\n风吹醒处愁依旧，萧飒乾坤菊两家。"
        },
        {
            "title": "丙戌人日与内侄汪景渊同饮于宜晚二首",
            "content": "危世相逢三载閒，春风杯酒此时难。\r\n双溪不是无风月，世味何如菜芋盘。"
        },
        {
            "title": "用梅山醉中韵三首",
            "content": "吟搜菜味诗宜瘦，睡足花时梦亦香。\r\n閒也曾忙老彭泽，存而无用古灵光。"
        },
        {
            "title": "次韵惟西堂巧山二首",
            "content": "清风明月本无边，我亦寻盟到白莲。\r\n青玉轩前坐来久，淡中滋味自相贤。"
        },
        {
            "title": "代京尹吴山云益雪应贺庙堂二首",
            "content": "非才承乏尹瑶京，何幸亲逢造化成。\r\n凝固地腴丰岁事，均调天气寿民生。\r\n春归休念采薇戍，夜捷已闻垂瓠城。\r\n方信太平元有象，九街箫鼓合欢声。"
        },
        {
            "title": "戴帅初九日无憀以满城风雨近重阳为韵七首袖",
            "content": "迩来三五年，处处罹过兵。\r\n谁能宴龙山，无复游彭城。\r\n今兹九日至，正尔百感生。\r\n仰天破帽落，失笑还自惊。\r\n\r\n【注释】：【原题】：\r\n戴帅初九日无憀以满城风雨近重阳为韵七首袖而示余因次其韵"
        },
        {
            "title": "次韵弟茝醉中示弟观二首·为弟茝道",
            "content": "斑发朱颜楚秀翁，陶陶乐意与天融。\r\n凌虚长啸天无际，耐静高眠日过中。\r\n茅屋生涯消几许，梅花气味最相通。\r\n诗书风日何妨共，载得归来自甬东。"
        },
        {
            "title": "次韵夜坐",
            "content": "山林分老不求官，梅月窗深耐坐寒。\r\n浮世人如春梦乱，明朝事作宿缘看。\r\n膝边镫火心相符，眉里杯盘量自宽。\r\n睡去醒来朝复暮，百年如此是平安。"
        },
        {
            "title": "代弟茝咏梅画十景·先春",
            "content": "才得江南第一春，竹篱茅舍便精神。\r\n百花头上无相识，只有东风是敌人。"
        },
        {
            "title": "次韵单君范行李中诸诗前数章自道后二章为单",
            "content": "山林气骨本来癯，客气乘时敢阚虚。\r\n韩愈无医惟赠遣，宗元何病岂工忆。\r\n不烦天女梵花散，自有乡人傩茢除。\r\n到底群邪须一正，请师孔祷莫踌躇。\r\n\r\n【注释】：【原题】：\r\n次韵单君范行李中诸诗前数章自道后二章为单君作也八首"
        },
        {
            "title": "送阮子俊归池阳",
            "content": "袖携诸老义门诗，烨烨精神起病衰。\r\n千里远来风教地，一言不及浪游私。\r\n山家饭粟论交淡，驿路逢梅信步迟。\r\n古道蔼然三代上，由来好事要扶持。"
        },
        {
            "title": "西窗与弟侄戴时芳酌酒",
            "content": "一檐晴色好相陪，可意人能几度来。\r\n便觉酒香随意动，共将书气拓尘开。\r\n有生盍作无生看，未晚何妨到晚回。\r\n安得分时皆是趣，停云归鸟亦悠哉。"
        },
        {
            "title": "交傍晚戴帅初除夕并寄弟观二首",
            "content": "天如旋磨又今春，留得非才未死身。\r\n浮世生来真朔旅，危时老去少同人。\r\n俗情一夜分寒暖，道眼百年无旧新。\r\n但恐明朝民事动，叫嚣隳突满乡邻。"
        },
        {
            "title": "似永固主僧惠福",
            "content": "偶来乘暇隙，又过古禅林。\r\n白日钟鱼外，清风竹树阴。\r\n无言自有趣，得句亦何心。\r\n相见不相问，老僧知我深。"
        },
        {
            "title": "次韵前人道中",
            "content": "开遍梅花柳渐丝，甘棠次第又添诗。\r\n马头村路皆官况，面上春风日己知。\r\n山笔重时谙事体，蒲鞭轻处惜民饥。\r\n老夫尚解随人后，舞劝碑潭水一卮。"
        },
        {
            "title": "偶成",
            "content": "乌飞兔走傲昆仑，人世浮浮托命根。\r\n梅竹仅留三亩宅，桑麻方见万枝孙。\r\n云相迎送话诗客，风自闭开无事门。\r\n适意手攀檐外柳，旁观抚掌笑游魂。"
        },
        {
            "title": "可举长老退休于西山庵赋西山好以送之",
            "content": "西山好，西山好，\r\n天开画阁胜蓬岛。千峰尽头地脉舒，\r\n万顷如掌湖光抱。清风佳月自时节，\r\n暖翠晴岚互昏晓。逢人大观夙契心，\r\n小筑数閒谋退老。欲归去来不由身，\r\n妙庄严域须手了。平平稳稳经理去，\r\n纖纖悉悉工夫到。栋宇峥嵘巾笠凑，\r\n钟鼓震撼钵盂饱。今日何日满十分，\r\n是空非空归一笑。于戏分付善舞人，\r\n曳锡逍遥忙劫表。老鹤飞迎出山深，\r\n驯龙拜伏候门早。便应管领古烟霞，\r\n何妨评论閒花草。樵歌渔唱如梵呗，\r\n茶约诗盟足吟啸。淡中滋味苦亦甜，\r\n静处风光安是宝。顾我门户虽不同，\r\n如此林泉均所好。霜松雪柏梦相知，\r\n布袜青鞋嗟已耄。西山好，西山好，\r\n世閒何处不是邯郸道。"
        },
        {
            "title": "载酒过俞叔可运干夜话",
            "content": "晴边杖愀学偷閒，十里溪山送入檐。\r\n门外方争危处路，竹閒自下旧时帘。\r\n数杯同醉寒时暖，一枕高眠苦后甜。\r\n何幸诗坛有盟主，狎相来往亦何嫌。"
        },
        {
            "title": "次和天童僧惠杲书记袖诗来访三首",
            "content": "当年飓卷地轮移，拄杖东还云与飞。\r\n太白岩前绿阴下，相逢无语听催归。"
        },
        {
            "title": "谢赵菊泉来会于范晓村家",
            "content": "虎林唐姥岭，牛淖范公亭。\r\n不是义高古，谁能行戴星。\r\n开尊春酒赤，对榻夜镫青。\r\n说到閒关处，令人心有铭。"
        },
        {
            "title": "次韵邑宰丁溉之点舟白杜",
            "content": "马首争迎我鲁山，山村风景趁诗还。\r\n樵苏饱暖烟干聚，鸥鹭平安渌几湾。\r\n似把宦荣抛度外，但收民喜上眉间。\r\n作舟事业才轻试，余刃恢恢心自閒。"
        },
        {
            "title": "嵊县劝农途中示同寮二首",
            "content": "老农欢笑声，三十里春程。\r\n笳鼓断还续，杯盘坐又行。\r\n谁云偿县债，正好看民情。\r\n归去不妨晚，出山溪月明。"
        },
        {
            "title": "季秋既望吾族子侄以老人会于我家名日燕老集",
            "content": "飒飒西风来，吹不开眉端。\r\n团团空中月，照不见肺肝。\r\n菊花仍旧香，过雁秋年年。\r\n我怀人得知，流光逝如川。\r\n况此苟活身，包羞天地閒。\r\n不如先露晞，安用空流连。\r\n儿辈何为者，芋栗菘藿盘。\r\n将以寿我酒，岁晚松在山。\r\n我谓非我意，掉头三长叹。\r\n绕膝不肯离，且笑且进言。\r\n陶潜杜少陵，逢时更多艰。\r\n何尝便忘躯，得酒即开颜。\r\n父子恩爱重，一刻难轻拼。\r\n世路虽逼仄，天道又好还。\r\n但是强健在，心事终已宽。\r\n是亦菽水具，非如五鼎难。\r\n庶几诗礼风，聊以娱亲安。\r\n再拜固以请，愿领家庭欢。\r\n勤勤苦费辞，细听理亦然。\r\n强饮竟成醉，援笔如狂颠。\r\n梗概粗以见，不觉盈长笺。\r\n呼儿为我歌，勿与醒者传。\r\n\r\n【注释】：【原题】：\r\n季秋既望吾族子侄以老人会于我家名日燕老集此意亦可尚醉后写春意"
        },
        {
            "title": "筠溪八景诗·笔架文峰",
            "content": "巧夺西湖五姥峰，架中时见挂长虹。\r\n近联霞彩笺呈锦，遥对岩牙笔露踪。\r\n翰墨云烟来璧水，丹青桃李出花丛。\r\n恩承斗柄回春律，待诏东封陟泰嵷。"
        },
        {
            "title": "如心侄有诗因用韵",
            "content": "越鸟不巢北，流水东不西。\r\n人心胡不常，随世为昂低。\r\n造物善戏人，如儿笑复啼。\r\n行止当自适，何为尔栖栖。"
        },
        {
            "title": "石藏玉赞",
            "content": "天下之宝，惟玉为最。\r\n然不受触，触之则碎。\r\n如何如何，可全其粹。\r\n亦曰珍藏，光华自贲。"
        },
        {
            "title": "次韵奉慈寺主居简",
            "content": "纳交虽浅自知深，一见如抽病眼针。\r\n已约飞云狎来往，谁知峰顶有千寻。"
        },
        {
            "title": "次韵吴竹修庆余免役",
            "content": "大道荆榛万径斜，中閒役事最堪嗟。\r\n私心自分齐编户，公法仍条存宦家。\r\n免把血躯供刻木，尚存醒眼傲空花。\r\n要知天理无穷处，风雪严时春有涯。"
        },
        {
            "title": "后圃侍郎芍药酴醾三花竞发戴时可载酒来同酌",
            "content": "前日对花赋三诗，醉后谁复记当时。\r\n雪溪公子忽呈似，一见如梦中见之。\r\n世閒何事非虚妄，啸里著句岂狂痴。\r\n富公园有凌霄树，独立不蔓今古希。\r\n碧鸡坊头海棠花，共开如屋树丈围。\r\n洛与蜀，今已非，\r\n虽欲胜赏将何归。我家贫极花未厌，\r\n我亦未敢轻抛离。茶一盏，酒数卮，\r\n邀朋命友长娱嬉。今日何日晴且暖，\r\n三花相得心自知。旁观索赋不须讶，\r\n要问底蕴自有造物儿。\r\n\r\n【注释】：【原题】：\r\n后圃侍郎芍药酴醾三花竞发戴时可载酒来同酌醉中"
        },
        {
            "title": "弟茝饮至醉醉归蹶道中荆棘中",
            "content": "圣俞小饮亦百杯，高叉两手无欹颓。\r\n曼卿登楼终日饮，端坐人谓神仙来。\r\n二贤佳语三百载，磊磊亦有梅山在。\r\n有人招邀无不如，吞吸樽罍气如海。\r\n夜来一醉不为淫，归路胡为不自禁。\r\n蹴压荆棘卧霜草，接{上四下离}倒著披衣襟。\r\n我来相问胡乃尔，笑而答之言纚纚。\r\n礼岂为我辈设哉，君特未知其趣耳。\r\n今日何日要如可，宇宙逼仄蜂一窠。\r\n进不得以事业见，退老溪曲山之阿。\r\n当时仰天月如水，恍惚采石江头逢醉李。\r\n或时展转见邻檐，如席同舍郎家瓮边地。\r\n以形骸观若狂疏，外形骸观方见吾。\r\n世人总被形役心，我独了了心存初。\r\n渊明对菊败篱下，岂有嗜酒谁知者。\r\n少陵非爱牛炙酒，花鸟感时诗泪泻。\r\n一闻此语心神惊，大梦忽觉暗忽明。\r\n自今有酒但相见，从人看我兄弟醉中醒。"
        },
        {
            "title": "如岳上人求赋剡鹿苑寺一览阁",
            "content": "层檐危镇梵王宫，景物都归两碧瞳。\r\n九万里风斯在下，三千世界本来空。\r\n诗怀浩浩晴澜外，人事滔滔流水东。\r\n凝伫移时还暝坐，胸中天地自玲珑。"
        },
        {
            "title": "游蔡峰道中三首·碧渚庵前",
            "content": "恩袍拜后两周星，今日西行得再经。\r\n休问庵中僧在否，满檐松竹旧时青。"
        },
        {
            "title": "六月六日倪{奥下加山}庵坐雨",
            "content": "山外黄尘不到门，南风松竹翠纷纷。\r\n暗中有虎村嗥合，夜半闻鸡老睡分。\r\n带得儿来同坐雨，飞归家去欲排云。\r\n收书忽报今朝喜，病女加餐药奏勋。"
        },
        {
            "title": "次儿瀹以诗四首道各意因两用其韵",
            "content": "逃不从幼安，放非效玄真。\r\n原事尧舜主，或与夔龙亲。"
        },
        {
            "title": "良月二十一日郡庠置酒炉亭劳余出山且取子美",
            "content": "草木味自同，樽酒欢相与。\r\n旧梦忽以醒，恍不如何所。\r\n\r\n【注释】：【原题】：\r\n良月二十一日郡庠置酒炉亭劳余出山且取子美何时一樽酒重与细论文分韵赋诗韵不以及就成十绝"
        },
        {
            "title": "赋虚谷黄子羽所藏吴山西墨兰三章",
            "content": "虚谷兮明阳，纷百草兮树千章。\r\n馨香兮自将，兰之有兮何蕙茝之敢芳。"
        },
        {
            "title": "试墨三首",
            "content": "元圭珍重镇书房，紫石磨来滃墨香。\r\n老去苦无閒著述，以分寸计□时长。"
        },
        {
            "title": "二月九日偶成",
            "content": "老境何须更问年，得须臾活便翛然。\r\n平生交际无金谷，穷健中閒自葛天。\r\n终日闭门知拙味，有时放杖信嬉缘。\r\n儿孙子曰一声处，已觉诗书世的传。"
        },
        {
            "title": "同离孙童蒙游净慈",
            "content": "三月第三日，又来游梵林。\r\n醉言惊俗耳，贫趣契僧心。\r\n犬吠落红外，鸟啼空翠阴。\r\n一年最佳处，分付老龄吟。"
        },
        {
            "title": "日峰庵",
            "content": "便道得幽寻，清风引入深。\r\n庵依山石脚，僧说老岩心。\r\n到处鬼无墓，此山松独林。\r\n人生竟何事，搔首立青阴。"
        },
        {
            "title": "到梅山次韵弟茝",
            "content": "相对两衰翁，此心无复童。\r\n幸叨无事坐，贫欠有钱通。\r\n菜粥琴书画，梅花雪月风。\r\n黄尘在门外，劳隐是英雄。"
        },
        {
            "title": "赠黄长孺奉母还家",
            "content": "潘御迓从灵绪乡，箫吟欢动喜还堂。\r\n诗书余泽心犹古，桃李春风话亦香。\r\n卜筑已投山契合，奉甘先与菜商量。\r\n行边好语须听取，去却来时后会长。"
        },
        {
            "title": "次韵前人壁閒诗",
            "content": "万宇腥埃风满山，只饶二十里云閒。\r\n要知人好境不好，最怕身闲心未闲。"
        },
        {
            "title": "次和天童僧惠杲书记袖诗来访三首",
            "content": "出山相过便东行，水落山空一别轻。\r\n留得清诗照窗几，万花妆里独梅兄。"
        },
        {
            "title": "挽孙大监二首",
            "content": "忆昨叩溪扃，承闻病莫迎。\r\n云山成永诀，胶漆感平生。\r\n绋送老无力，薤歌遥寄声。\r\n何须闻宿草，未死有余情。"
        },
        {
            "title": "剡民望回再回剡宿陈公岭",
            "content": "夜宿云閒第一峰，一鸡鸣动万山空。\r\n薄餐菜饭留中火，牢著芒鞋踏上风。\r\n高处更无尘隔碍，满空惟有理玲珑。\r\n睦时此意平生乐，山下人谁此乐同。"
        },
        {
            "title": "黄相儿求诗",
            "content": "相儿执笔请翁书，要受持从入学初。\r\n我有至言儿听取，心宜庄敬气宜舒。"
        },
        {
            "title": "次韵弟茝醉中示弟观二首·自道",
            "content": "六十家婆八十翁，此心无事便融融。\r\n肉香韭甲磁盆内，蝶梦梅花纸帐中。\r\n自有乾坤无俯仰，谁知否泰是穷通。\r\n出门一笑春风阔，孤鹤横天忽自东。"
        },
        {
            "title": "送女清适宁海胡氏回次韵弟观净慈诗写情",
            "content": "自恨当年许嫁轻，临歧悲哽不能声。\r\n痛肠恃酒翻多病，险道登天仅得晴。\r\n女欲有家生世事，谁知与父别时情。\r\n是虽婿玉□堪抱，南望云山泪自倾。"
        },
        {
            "title": "代弟茝咏梅画十景·雪里",
            "content": "天花包尽世閒羞，也到孤山老树头。\r\n寄语东风为吹拂，本来面目自风流。"
        },
        {
            "title": "元夕醉梅山弟家",
            "content": "为吾大患为吾身，假合将来认作真。\r\n乌兔有谁相与老，燕莺于我已非春。\r\n再生未死客中客，万事无闻人外人。\r\n独有梅花尚知己，不妨一醉且同尘。"
        },
        {
            "title": "代吴景年次韵净慈寺主僧頔上人二首",
            "content": "乌驱兔迫一衰翁，始信浮生总是空。\r\n拈掇琴书终日事，依栖梅竹百年丛。\r\n无官不用忧三黜，安分何劳送五穷。\r\n咫尺上方钟鼓地，从师学佛便须躬。"
        },
        {
            "title": "次韵黄子羽七十自叹",
            "content": "弃瓢巢父固云稀，解印陶潜未是非。\r\n风雨似知人世换，溪山自爱主翁归。\r\n时消孤闷有茶屋，天把独醒存芰衣。\r\n我亦岁寒松下草，相望百里借春晖。"
        },
        {
            "title": "挽孙处士",
            "content": "魁阀分根异，充然秀气储。\r\n少年古心貌，危世旧诗书。\r\n鵩怪来何早，熊祥梦竟虚。\r\n遥知蕙帐下，昼哭痛何如。"
        },
        {
            "title": "应吴伯秀县尉教鄞学求诗",
            "content": "四明万丈崖，佳气蒸氤氲。\r\n融结固有在，特起谁如君。\r\n丹霄舞飞霞，青春蔼奇芬。\r\n目下开五色，剩把天香分。\r\n飘飖忽自得，盘薄蓬海滨。\r\n无复出岫想，傲睨黄埃尘。\r\n秋台挟明月，驱驰不东鄞。\r\n谈言邑庠旧，教事非易新。\r\n诗书堕寂寞，衿佩苟朝曛。\r\n欲借肤寸阴，化为无边春。\r\n胡为乎水雷，珍重经纶屯。\r\n何当自山川，流动志气神。\r\n扇之月旦评，推以天风轮。\r\n终然难卷藏，快睹本色真。\r\n词章要织组，手有锦绣纹。\r\n道义在培植，身为枝叶根。\r\n须知大造化，不问官卑尊。\r\n因思杜先生，如古王河分。\r\n宙宇非不宽，乡里乃急亲。\r\n贤躅渐寥邈，凛凛哉斯文。"
        },
        {
            "title": "与内侄汪景渊西窗小酌",
            "content": "窗下绸缪处，尊中感怆初。\r\n难危亲话重，修阻见时疏。\r\n老别堪三载，交谈胜百书。\r\n溪山已非昔，后更何如。"
        },
        {
            "title": "深儿归自杭梅山弟有诗因次韵",
            "content": "儿归喜欲泣，难说与他人。\r\n老眼无湖海，初心有鬼神。\r\n行将八十岁，别可又三春。\r\n自信天堪靠，宁教做独民。"
        },
        {
            "title": "次儿瀹以诗四首道各意因两用其韵",
            "content": "待食信天公，送穷戒星奴。\r\n驾言一煮字，安得三分厨。"
        },
        {
            "title": "梅山摘其绝为四首和来余因以次韵",
            "content": "辜负山中月与风，心无城市亦山中。\r\n应嫌猿鹤天机浅，要与几行不肯同。"
        },
        {
            "title": "应百里李天益来求作奉川十咏似之·耀碑潭",
            "content": "微风篆水自成碑，清月磨潭不受疵。\r\n万里此通归去路，扁舟堪载送行诗。"
        },
        {
            "title": "秋夜偶成",
            "content": "小筑尘嚣外，清标秋气中。\r\n荻花浑妒月，梧叶已嫌风。\r\n钓箔惊檐马，册灯觅候虫。\r\n困来还倚竹，此意有谁同。"
        },
        {
            "title": "次韵赵景文见寄",
            "content": "十载扃门白发翁，一丝飞毒忽缠胸。\r\n浮云随讋惊雷散，跃铁终逃劫火鎔。\r\n尚有先庐供手实，幸叨儒籍免身傭。\r\n关津本不征风月，来往何妨信一筇。"
        },
        {
            "title": "寓建宁推厅送黄子俊",
            "content": "一聆清话觉昏蒙，樽酒何时可再同。\r\n最是秋风恃轻薄，易吹羁袂作西东。"
        },
        {
            "title": "龄叟以诗来寿余次韵以复",
            "content": "彼美慈云叟，相存马少游。\r\n槐淘参玉版，藻句粲银钩。\r\n外友更谁在，前缘曾共修。\r\n从今各珍重，万事等虚舟。"
        },
        {
            "title": "次韵和岳醵饮西峰寺分韵成诗十四首见寄",
            "content": "不到西峰为日久，一日一日一日又。\r\n明日有约为此游，一片云山想依旧。"
        },
        {
            "title": "次韵前人雪中",
            "content": "晚风吹下六花祥，喜到眉閒色浅黄。\r\n旋积层寒消夙瘴，平施一白洗时妆。\r\n要寻闭户家形迹，肯为乘骓客断肠。\r\n岁事已占禾麦好，与民相庆着诗忙。"
        },
        {
            "title": "次前韵二首",
            "content": "玉奴留下唾花乾，夜乾嫦娥入广寒。\r\n不许世人轻著眼，漫教对此细评看。"
        },
        {
            "title": "公棠溪次待舅氏竺九成舟偶成",
            "content": "驻马古溪头，期舟不见舟。\r\n未知来否的，难决坐行谋。\r\n滩远宽飞鹭，波平稳泛鸥。\r\n功名在何处，到此两悠悠。"
        },
        {
            "title": "次韵崇福老泽南洲",
            "content": "邯郸枕上梦回身，景照窗前醉卧人。\r\n山别是天迟放晚，鸟知何世早呼春。\r\n乾坤大事三缄外，湖海清交一笑新。\r\n山去莫嫌来往密，免教云树两驰神。"
        },
        {
            "title": "村景四首",
            "content": "南陌耕云脉脉，东风吹雨斜斜。\r\n流水满村春事，炊烟隔岸人家。"
        },
        {
            "title": "春残",
            "content": "出门随意踏苍苔，过眼时光一笑陪。\r\n二十四风清绣地，两三点雨试轻雷。\r\n缬空舞絮随春去，钿水娇荷闯夏开。\r\n对景伤心儿女事，刚肠无奈只衔杯。"
        },
        {
            "title": "赞前人第四子良汉周岁",
            "content": "昨见初绷浴露儿，如今又满一年期。\r\n山林深处寿高木，薇蕨清风生瑞芝。\r\n试取印来如异日，能将字认已多时。\r\n诸郎自是诗尽种，嫡出源源分外奇。"
        },
        {
            "title": "良月二十一日郡庠置酒炉亭劳余出山且取子美",
            "content": "鸢鱼自飞跃，鸟兔自追奔。\r\n中有古道在，难与时情论。\r\n\r\n【注释】：【原题】：\r\n良月二十一日郡庠置酒炉亭劳余出山且取子美何时一樽酒重与细论文分韵赋诗韵不以及就成十绝"
        },
        {
            "title": "次韵前人重阳",
            "content": "说道贫閒亦自忙，谁知硕果自存阳。\r\n堪怜冻病如无己，不复狂游似季常。\r\n过眼世情多逐臭，闭门家话自生香。\r\n重阳已在西风里，空有龙山入梦乡。"
        },
        {
            "title": "次韵戴帅初村园杂兴二首",
            "content": "新园本是无多地，几步低平几步高。\r\n已逝江湖分雁啄，且从溪谷到龟毛。"
        },
        {
            "title": "次韵单君范行李中诸诗前数章自道后二章为单",
            "content": "心如古井不生澜，无奈形骸寄两閒。\r\n老境阳春亦风雪，危时明月自江山。\r\n琴书有旧聊相与，门户虽贫未是閒。\r\n儿女不知何世界，劝传花事已斓斑。\r\n\r\n【注释】：【原题】：\r\n次韵单君范行李中诸诗前数章自道后二章为单君作也八首"
        },
        {
            "title": "送黄少孺远游",
            "content": "慈溪先生擅天章，胸中奎壁躔诸郎。\r\n君生坐后秀愈卓，骨骼昂昂气扬扬。\r\n黄金满籯父训重，青简插架家传光。\r\n九经本也末百氏，一目谁如我百行。\r\n木根盘龙干必异，要须培植为栋梁。\r\n宝气贯虹玉必粹，亦在磨琢成圭璋。\r\n第方靴笠争径捷，难把章掖入时妆。\r\n即不必效阮籍哭，亦不必学接舆狂。\r\n仰天俯地道固在，往古来今人漫忙。\r\n安居茅茨即台阁，隽永藜藿胜膏粱。\r\n大蓬山下远尘境，晴岚暖翠松竹房。\r\n小鉴湖中落天镜，明月清风芰荷裳。\r\n内可以存养性情之正，外可以舒畅诗书之香。\r\n上可以奉萱庭寿康之庆，下可以遂棣华和乐之常。\r\n立我之大无愧怍，敬天之命为行藏。\r\n不然荆璞轻自售，恐如梅实酸谁尝。\r\n君不见苏老泉，年二十七始自强。\r\n渟涵满腹抑不发，直待知我逢欧阳。\r\n又不见徐仲车，力学笃孝母在堂。\r\n大贤刮目他日事，自有了翁争道乡。"
        },
        {
            "title": "次韵单君范行李中诸诗前数章自道后二章为单",
            "content": "纷纷万变自鸿荒，人事都归梦一场。\r\n龚胜余生只廉里，渊明初意岂柴桑。\r\n山林有味儿亲圃，风雨无眠客对床。\r\n衰老近来诸事废，渔樵唱和是文章。\r\n\r\n【注释】：【原题】：\r\n次韵单君范行李中诸诗前数章自道后二章为单君作也八首"
        },
        {
            "title": "良月二十一日郡庠置酒炉亭劳余出山且取子美",
            "content": "兰菊不竞芳，鸿燕各有时。\r\n可以人不如，大哉义曰随。\r\n\r\n【注释】：【原题】：\r\n良月二十一日郡庠置酒炉亭劳余出山且取子美何时一樽酒重与细论文分韵赋诗韵不以及就成十绝"
        },
        {
            "title": "寄南湖主人海雪岑",
            "content": "别雪岑翁不记年，翁今来管四明天。\r\n看翁卷起南湖浪，洗尽浮尘结净缘。"
        },
        {
            "title": "次韵赵菊泉",
            "content": "世衰人物眇，犹见得閒平。\r\n劫火诗书脉，春风杖履盟。\r\n霏霏木屑话，淡淡菜羹情。\r\n相对青镫下，平生心事明。"
        },
        {
            "title": "杜鹃二首",
            "content": "万绿阴中拌死啼，如何日夜不能疲。\r\n料应饱作秋冬梦，恰好如今是醒时。"
        },
        {
            "title": "登慈云阁示龄叟月峤",
            "content": "人间何处无春风，春风好处山林中。\r\n我与龄叟心事通。去年雪外来共松炉红，\r\n梅花窗下今日还相逢。铿然者谁敲竹筇，\r\n吾友月峤勤相从。拍手一笑意气同，\r\n各馔所有留从容。丛盘簇豆异味重，\r\n倾壶倒榼新篘浓。瀹我以茶鼎之芳茸，\r\n战我以诗笔之铦锋。浮生谁能百岁终，\r\n世变翕忽云飞空。乌轮无情已下舂，\r\n白鸟翩翩投前峰。归兴浩浩舞而东，\r\n醉中无语可谢两主翁。"
        },
        {
            "title": "余床帐为过兵卷去答梅山弟用余韵见寄",
            "content": "一床破帐护衰翁，席卷俄随掠骑东。\r\n与妇同围肤炭火，呼儿排作肉屏风。\r\n从来不起羊羔想，困倒何妨蝶梦通。\r\n乱世流离多露宿，盖头有屋未为空。"
        },
        {
            "title": "题王之朝所惠扇",
            "content": "八十三岁衰翁，执热也要清风。\r\n此凉来自何处，来自羲之手中。"
        },
        {
            "title": "次韵童尚质书怀三首",
            "content": "夜室清如许，檠镫便且明。\r\n哦诗须已断，看剑气难平。\r\n露户浸孤月，江城知几更。\r\n枕书俄作梦，梦觉骨毛轻。"
        },
        {
            "title": "同袁通判游越中三首·赵节使稽山门外花园",
            "content": "前贤眼力到，占得此名区。\r\n荒径百年树，虚堂三面湖。\r\n檐阴来钓艇，花外起晴凫。\r\n借问园中叟，主人曾到无。"
        },
        {
            "title": "弟观为众奉里神于丹山僧舍有五绝因趁韵",
            "content": "人众由来口铄金，漫从时好答人心。\r\n堪怜寒露冰壶玉，尘满冠巾汗满襟。"
        },
        {
            "title": "交傍晚戴帅初除夕并寄弟观二首",
            "content": "兄弟相依友在邻，又添一岁话情真。\r\n梅花素入两年眼，椒酒难医百病身。\r\n敝帚自珍从众笑，破皮非怪亦多嗔。\r\n柴门一任风开闭，静看争春车马尘。"
        },
        {
            "title": "次见泌韵",
            "content": "门外风尘付一吁，何妨稼圃学樊须。\r\n由由本自人难浼，皎皎奚忧我易污。"
        },
        {
            "title": "次韵分生五首",
            "content": "学晚唐诗俗见疏，君家句法到黄初。\r\n淡交顾辱联翩赠，熊掌方尝又得鱼。"
        },
        {
            "title": "次韵前人城北春行",
            "content": "醉游不省路东西，可意花枝手自提。\r\n好景未知何处是，漫随蜂蝶过芳畦。"
        },
        {
            "title": "次韵子仓二首",
            "content": "清溪游倦又浮家，带雪来观上国华。\r\n飞檄有声争致稿，通闺得荐已攒花。\r\n立看云雨蛟龙起，坐笑春风鸟誉哗。\r\n好向江湖忙著句，囘头纶凤出南衙。"
        },
        {
            "title": "送董稼山二首",
            "content": "三年一去西山云，一见欲别心知熏。\r\n劝君且为更上酒，何时得与细论文。"
        },
        {
            "title": "代弟茝咏梅画十景·结实",
            "content": "碧实圆成重压枝，万红千紫竟何知。\r\n是虽不入甜入口，留得青酸有用时。"
        },
        {
            "title": "又似前人",
            "content": "薄俗交朋赴字斜，可人一见只惊嗟。\r\n心凭实地应多事，诗引清风归一家。\r\n休看马头秋后叶，自培门里岁寒花。\r\n何时相接从容步，遍历山巅与水涯。"
        },
        {
            "title": "次单君范袖来汪西皋所譔咏秋十章以示因和之",
            "content": "鸦带残阳入翠微，纷纷黄叶向人飞。\r\n西风不管人閒事，雁自南飞燕自归。\r\n\r\n【注释】：【原题】：\r\n次单君范袖来汪西皋所譔咏秋十章以示因和之十绝"
        },
        {
            "title": "次韵竺梅潭老境",
            "content": "浮生年复年，安处即神仙。\r\n子壮閒专日，家和笑答天。\r\n软炊脂白米，甜酿雪清泉。\r\n蔗境有余味，吟情真造玄。"
        },
        {
            "title": "江口偶成",
            "content": "出门何所适，欲见邵云台。\r\n天气晴相送，滩舟小易推。\r\n坐恬时掬水，吟苦恰□梅。\r\n舟子遥相问，江潮来未来。"
        },
        {
            "title": "次前韵二首似前育王寺主僧如日",
            "content": "桂渐吹香菊渐斑，西风送步得高攀。\r\n天开图画著二老，我亦何妨一笑閒。"
        },
        {
            "title": "山人送桧植于当门偶成",
            "content": "山人知我岁寒情，十里移来老眼醒。\r\n凿破苍苔方丈地，种为门户四时青。\r\n青寒亦自雪霜意，世变从他风雨腥。\r\n牢立本根须畅茂，不施巧结看真形。"
        },
        {
            "title": "似僧耕野云",
            "content": "浮云一片出天涯，南北东西总是家。\r\n飞到五山山绝顶，风雷变化雨河沙。"
        },
        {
            "title": "到永固寺访曹约斋",
            "content": "本是尘埃客，夤缘到上方。\r\n茶尝新雨味，酒吸绿阴香。\r\n半日清风古，百年佳话长。\r\n悠悠一俯仰，我欲憩斜阳。"
        },
        {
            "title": "用梅山醉中韵三首",
            "content": "满世杨花桃李妆，自家采采芷兰香。\r\n无从捉鼻如安石，相与齐眉有孟光。"
        },
        {
            "title": "关邑簿李大用任满",
            "content": "彩旗蔽野南风香，欢门遮马东路长。\r\n黄童白叟百拜酒，鸾栖主人今日行。\r\n忆昔焦氛涨天赤，手挽龙津力输涤。\r\n簿领为职关系重，儒术饰吏经纶密。\r\n学校一新衿佩来，市井再复图画开。\r\n男耕女织各按堵，山居海藏皆熙台。\r\n口不言功心自谕，三年任满留不住。\r\n我穷欲饯惟有心，一诗收拾行碑语。\r\n如之何说见事明，自有夜月光山亭。\r\n如之何说律已清，亦有秋水铺长汀。\r\n留此贤劳书县谱，携此声名步云去。\r\n君不见政事堂中李参伯，即是当年长社簿。"
        },
        {
            "title": "次韵观弟避难",
            "content": "北风行黑杀，东南天柱折。\r\n忠臣锯解头，文士刀抉舌。\r\n我亦走危途，腥埃蒙面铁。\r\n攀缘极棱层，双跟迸皴血。\r\n山人邂逅惊，强颜取容悦。\r\n班荆分菜糜，儿童笑流歠。\r\n荼毒复荼毒，难说更难说。\r\n十月初五夜，山林阴气合。\r\n骨肉复何之，无从知死活。\r\n眼光射先庐，山人火烈烈。\r\n虎狼相往来，左右无寸挟。\r\n吞声哭达旦，忽与妻孥接。\r\n相持牵衣裳，透肤霜露浃。\r\n何时是归时，细思增郁结。\r\n且见脊令飞，绕树日千匝。"
        },
        {
            "title": "横桥观荠",
            "content": "物理元随世事新，静观知是泮宫人。\r\n穿花野荠虽微草，也占年年一分春。"
        },
        {
            "title": "次韵月窗兄惜别四首",
            "content": "记得溪山两袂分，一溪流水落花春。\r\n青驄马上休回首，只见云山不见人。"
        },
        {
            "title": "次韵董声可重五",
            "content": "人事俄随世事殊，尚存榴艾伴嘻吁。\r\n怀沙到处哀新鬼，瑞市何时见醉夫。\r\n荣赐休思当暑葛，早衰空感望秋蒲。\r\n辟兵禁恶□儿戏，无计能逃急急符。"
        },
        {
            "title": "竹窗兄因猫捕鸡日囚夜纵有诗自怜因次韵",
            "content": "坎止流行不在人，人生只合任天真。\r\n无聊句践能兴越，垂死范雎终相秦。\r\n病足不妨登上衮，颦眉休复效工邻。\r\n竹窗悟得穷通理，虽致狸奴许自新。"
        },
        {
            "title": "挽卓生甫二首",
            "content": "风雨潇潇境，山林落落姿。\r\n安贫清似玉，嗜学古如饴。\r\n世事两颦送，古心诸老知。\r\n家庭多手泽，幸有宁馨儿。"
        },
        {
            "title": "送徐倅",
            "content": "堂堂东嘉英，文章笔如椽。\r\n箳篁驻鄞城，迎刃解剧烦。\r\n最声彻闾阖，诏使归日边。\r\n人方办杯水，前事乃不然。\r\n才难复才难，得见青琅玕。\r\n爱护犹恐伤，那可轻弃捐。"
        },
        {
            "title": "吴江县作",
            "content": "不行浙右已三年，却上今秋考试船。\r\n文禁何妨鸥鹭狎，厨供旋得蟹鱼鲜。\r\n远山浮动太湖浪，密树冥蒙小市烟。\r\n及过长桥风正恶，倚船无语看青天。"
        },
        {
            "title": "送李仲实官郡学任满归余姚",
            "content": "手分教雨□邻庠，咫尺何分明越乡。\r\n一正不为崖壁异，三年相与藻芹香。\r\n梅花时节催行色，藜焰风流要当行。\r\n应有青云扶健翼，摩挲老眼看翱翔。"
        },
        {
            "title": "赋墨梅",
            "content": "直放而为横出之劲兮，瘦吐而为淡伫之馨。\r\n羌寂寞以自韵兮，而万里其流声。\r\n风霜之表神与次兮，明月在天水在下。\r\n耿耿于其閒兮，于以观我生之清明。"
        },
        {
            "title": "俞荪墅示以杂兴四首乃用危骊塘所次唐子西韵",
            "content": "羡君培早学，人十己千之。\r\n燕雀谁知我，蛟龙自有时。\r\n文场魁众后，计幕主相知。\r\n天地如长泰，功名何可涯。\r\n\r\n【注释】：【原题】：\r\n俞荪墅示以杂兴四首乃用危骊塘所次唐子西韵因次韵"
        },
        {
            "title": "次韵椿长老惠莲花扇",
            "content": "莲花法界走舆台，两扇香风为我开。\r\n藜藿皮毛消不尽，若为囘向我如来。"
        },
        {
            "title": "即事",
            "content": "新正已强半，连阴凝不开。\r\n雨声严似雪，春色瘦于梅。\r\n老不问花事，病犹须酒杯。\r\n东风自时样，于我亦悠哉。"
        },
        {
            "title": "次韵和岳醵饮西峰寺分韵成诗十四首见寄",
            "content": "人世浮浮风里尘，不须更问果何因。\r\n有时意思悠然处，流水青山便是亲。"
        },
        {
            "title": "过梅山弟家",
            "content": "好景在西林，晴边取次寻。\r\n路融山脉山，屋戴树毛阴。\r\n动脚影为仆，举头天见心。\r\n清风知酒病，吹我两衣襟。"
        },
        {
            "title": "雪寒",
            "content": "巫山神女欲回车，滕六留云布玉华。\r\n流水不冰翻有气，老梅虽冻自宜花。\r\n幸逃僵死榆关戍，相伴饥眠草屋家。\r\n种麦已迟天岂恝，一声晴意晓檐鸦。"
        },
        {
            "title": "又次韵帅初诸前七首",
            "content": "青春本是耐官劳，却入山居便养高。\r\n清话一閒甜蚁梦，黄尘万事等鸿毛。"
        },
        {
            "title": "送陈笠峰路教之燕",
            "content": "笠峰秀甲东南郊，面势雄特根基牢。\r\n上与日月星辰交，下走海脉通六鳌。\r\n蕴蓄玉金贲山毛，喷泄云雨苏焦熬。\r\n之子生于其间擅英豪，重不轻试厚自韬。\r\n中岁一跨鹏风翱，道之行也兹其遭。\r\n越庠素号多俊髦，博士一饭久为妄者饕。\r\n芹藻泛泛随波涛，茅苇弥望谁其薅。\r\n拜舞异渥开新陶，长身古眼空滔滔。\r\n正如矢初脱箙弓离弢，又如砥敛水淬出匣刀。\r\n朝讲暮说音奏谐肆骜，日渐月渍学子饱隽诗书膏。\r\n意欲国为邹鲁家稷皋，斥其余忍百废鏖。\r\n百年功绩三年劳。台府交牍争荐褒。\r\n虽欲顿辔将焉逃，小春布暖风未号。\r\n陆可鞍马水可艘，齏根脍鲈蠏霜螯。\r\n一饮百榼新篘醪，梅花驿路万里重游遨。\r\n大则径上玉堂挥健毫，不亦小驻粉省班郎曹。\r\n我欲饯送乏酒羔，赠言一纸忘忉忉。\r\n峻坂立马严提镳，急流放船稳著篙。\r\n他日清望拂星旄，衣锦归时当与笠峰相为高。"
        },
        {
            "title": "用弟观韵二首",
            "content": "粉儿乳子等蓬麻，书种精神见始哑。\r\n自分閒居培玉树，无心劳役谶金沙。\r\n如龙当有腾高日，何恙能侵积庆家。\r\n乳哺薄乖随勿药，番成点浪□涂鸦。"
        },
        {
            "title": "题晚照楼",
            "content": "乳峰天下景，清景此尤多。\r\n檐影夕阳树，帘香新水荷。\r\n虚通云入室，平送鹤归窠。\r\n高坐清凉境，人閒自沸锅。"
        },
        {
            "title": "送沆赴台州学录",
            "content": "山连霞，水半沙，\r\n十步九步神仙家。草初芽，\r\n树欲花，香风二百里春华。\r\n人谓此行良可乐，我送出门还作恶。\r\n初心谓何姑勿道，为贫去抱夫子脚。\r\n天台如今人物林，芹芳藻洁纷佩衿。\r\n物议无情忧责重，尽人须要先尽心。\r\n好为人师古所戒，况汝大欠镫窗债。\r\n理义无穷白日速，相长工夫方有在。\r\n视身如玉宜好修，守口如瓶勿起羞。\r\n平平之外无赫赫，介介之中有休休。\r\n劳其筋骨饿肤体，乃汝法家并拂士。\r\n恩爱极处言语切，岂得已哉汝行矣。\r\n我年虽迈尚自强，藜藿能延寿命长。\r\n相望只有片云隔，不比远去无游方。\r\n时节飞书当莱舞，两字平安胜三釜。\r\n三年电光一抹过，但要学成身立来归见父母。"
        },
        {
            "title": "赠茅意山主簿",
            "content": "旅锁倾城慰寂寥，诗篇到眼见贤劳。\r\n三年鸾凤风声好，万里骅骝地步高。"
        },
        {
            "title": "四月朔日乡饮于邑董氏之依绿亭口占",
            "content": "道义为乡自不同，肯随流俗唾衰翁。\r\n高谈惊散洗红雨，清饮唤回依绿风。\r\n直欲鸢鱼相上下，那知乌兔有西东。\r\n得閒不乐真堪笑，金谷平泉总是空。"
        },
        {
            "title": "送严伯长教授邑庠任满",
            "content": "手扬教铎下龙汀，三载从容擅最称。\r\n禄釜半虚家继廪，书窗独冷仕如僧。\r\n狎曾问字春风坐，惜欠论心夜雨镫。\r\n此去兰台芸阁邃，尚须时寄一溪藤。"
        },
        {
            "title": "游雪窦杖锡七首·隐潭",
            "content": "何神擎破陇头岩，尽束溪流下碧潭。\r\n潭底有龙能变化，好将霖雨活东南。"
        },
        {
            "title": "次韵梅山弟惠鸡臡",
            "content": "手制鸡臡味可知，雨书走饷慰穷饥。\r\n可能夜去闻声舞，却效早鸣逃难邓。\r\n伴宋读书知已久，为由为黍愧非宜。\r\n从今定入餐松约，分付饕涎莫再垂。"
        },
        {
            "title": "次韵戴帅初见寄",
            "content": "儿造从来自不情，百千万变底人惊。\r\n人生水上浮沤影，物论风前乱叶声。\r\n自笑醉吟空赘传，谁知橘隐竟无名。\r\n况今衰老知何用，惟有关门答五行。"
        },
        {
            "title": "剡中明心寺",
            "content": "尘劳一笑非，忽此坐多时。\r\n当谷寺如井，满山泉可池。\r\n林暄蝉噪早，沙冷笋生迟。\r\n又见老僧说，此中兰最奇。"
        },
        {
            "title": "次韵刘后村所赠延庆主僧圭复翁诗三首",
            "content": "一色时妆漆染丝，淡中头绪自相知。\r\n后村已入神仙洞，留得同庚伴赋诗。"
        },
        {
            "title": "醉中出门得风字",
            "content": "残生有今日，一醉得清风。\r\n想见羲皇上，人人此乐同。"
        },
        {
            "title": "次韵单君范行李中诸诗前数章自道后二章为单",
            "content": "欲言心事鼻先酸，最怕清流亦倒澜。\r\n尘路争车甘下泽，雪毛满镜自南冠。\r\n高悬古月看时变，相与春风到岁寒。\r\n案有陶诗须细和，无鱼归铗不须弹。\r\n\r\n【注释】：【原题】：\r\n次韵单君范行李中诸诗前数章自道后二章为单君作也八首"
        },
        {
            "title": "似戴时芳",
            "content": "丰山在屋前，后坐龙溪龙。\r\n中有人中龙，固穷气自丰。\r\n溪山千万状，朝夕与从容。\r\n浮尘任开阖，本色无淡浓。\r\n我本深村夫，见此更热中。\r\n目睹鹤归云，耳接渔歌风。\r\n徘徊不忍去，乐哉此迎逢。\r\n何当中年留，回顾无宿舂。"
        },
        {
            "title": "夜酌丹山",
            "content": "石路深深著梵宫，绿阴截断出尘红。\r\n春风杖屦閒忙外，明月山林醒醉中。\r\n有酒何须白莲社，无诗可入碧纱笼。\r\n归途自有儿扶笑，不用过溪劳远公。"
        },
        {
            "title": "入京到西渡",
            "content": "昨宵北渡今西渡，系是离家第二宵。\r\n诗伴风流勤犯驿，櫂郎醉饱健迎潮。\r\n丈亭浦上邻州接，笔架峰迷故里遥。\r\n得意归来期可数，榴花如火照高标。"
        },
        {
            "title": "儿侄辈为燕老集石秀叔以诗来和之二首",
            "content": "白发扶携绿发迎，今为何日自欢声。\r\n任供觞豆人情便，存古门庭俗眼惊。\r\n寿语相期滋我愧，醉吟多感有儿赓。\r\n但令里曲皆知孝，此酒何如考叔羹。"
        },
        {
            "title": "早行到慈云",
            "content": "出门早作慈云行，楼阁峥嵘残月明。\r\n老耳虚鸣眼带梦，恍然和宁闻六更。"
        },
        {
            "title": "寄卢致远",
            "content": "春来日日雪满山，雪晴初放春风还。\r\n高人佳处独先得，挼蓝新涨溪一湾。\r\n垂杨隔岸竹隔水，梅花飞香莎草斑。\r\n市声咫尺自辟易，天景呈发无留悭。\r\n何须学徐生东泛海，也术问老子西入关。\r\n手招鸿鹄碧云远，耳狎鸡犬白日閒。\r\n雨畦灌蔬翠鼎鼎，春槽压酒红潺潺。\r\n可以仙吾气，可以仙吾气，\r\n可以童吾颜。可以平步骚吾吟，\r\n免著蜡屐穷跻攀。可以旷视舞吾醉，\r\n安用长袖妍弓弯。乾坤虽大此辄少，\r\n愧我衰老非其班。投我之辖下我榻，\r\n便欲援我起尘寰。携持雅道归破屋，\r\n分与松菊盟长跧。君如不能弃我去，\r\n倘可画我浮邱洪崖间。"
        },
        {
            "title": "长儿深生日集经语示之二首",
            "content": "君子之容舒，吉人之辞寡。\r\n有常则可矣，欲自得之也。"
        },
        {
            "title": "樊伯推守岁有诗因次韵以自写",
            "content": "盘花明日颂，草划数杯先。\r\n醉以客呼夜，老嫌人问年。\r\n那知新换岁，得似旧安眠。\r\n浮世自多事，春风无弃怜。"
        },
        {
            "title": "良月二十一日郡庠置酒炉亭劳余出山且取子美",
            "content": "人生朝阳露，物变水上波。\r\n茫茫宇宙閒，如此道义何。\r\n\r\n【注释】：【原题】：\r\n良月二十一日郡庠置酒炉亭劳余出山且取子美何时一樽酒重与细论文分韵赋诗韵不以及就成十绝"
        },
        {
            "title": "次前韵吴山甫解嘲",
            "content": "望春山下剡溪湄，穷处无聊甚系累。\r\n竹会依然思二阮，苗凶行矣入三危。\r\n枭声只盍闻而睡，蛇影堪期达者知。\r\n试问流空千古月，过云妨得几何时。"
        },
        {
            "title": "秋晚新晴",
            "content": "杖屦访郊晴，秋光泼眼明。\r\n溪痕经水没，山面拨云呈。\r\n霞影收虹影，砧声急雁声。\r\n芙蓉花在否，滑路倩人行。"
        },
        {
            "title": "到倪{奥下加山}回",
            "content": "七十四岁已见境，九千百步尚寻山。\r\n暗从今日逆数转，能得平生几日閒。"
        },
        {
            "title": "吾党与佛会",
            "content": "我惜苏子瞻，气豪天地隘。\r\n雄文万斛泉，盛名表昭代。\r\n自负学见道，欲涨欧阳派。\r\n胡为所以学，先与本论背。\r\n或者交浮屠，聊尔奚足怪。\r\n何至敢昌言，前身五祖戒。\r\n眉山世积善，老泉亦英迈。\r\n脉络有自来，胚胎乃融会。\r\n顾诬正大传，谓感非类秽。\r\n胡鬼是吾亲，父与母安在。\r\n痛哉复痛哉，不教此为大。\r\n本来中无主，恍惚求诸外。\r\n一妄流到今，狂澜正澎湃。\r\n人人说轮回，处处习夷呗。\r\n有识或见讥，动以苏为解。\r\n愚者不必责，可责在吾辈。"
        },
        {
            "title": "和单君范古意六首·樵",
            "content": "枯者既就拾，湿者亦既束。\r\n空此一谷薪，载之可折轴。\r\n下山售市价，得粮不能宿。\r\n谁知此时心，气塞口自嘿。\r\n安得如买臣，卖薪有时足。"
        },
        {
            "title": "与弟侄观小圃梅花二首",
            "content": "是则看花要及时，看花到实不妨迟。\r\n前贤亦有留佳句，绿叶成阴子满枝。"
        },
        {
            "title": "三月晦日同弟观侄津往宝幢哭刑部伯求弟道从",
            "content": "投憩得幽寺，便忘行路遥。\r\n竹边流水过，门外好山朝。\r\n金相已流土，海音无复潮。\r\n池檐立良久，老衲忽相邀。\r\n\r\n【注释】：【原题】：\r\n三月晦日同弟观侄津往宝幢哭刑部伯求弟道从茅山泊东林寺弟观有诗三首因次韵·东林寺"
        },
        {
            "title": "次韵戴帅初架阁剡居四首",
            "content": "见说三閒松下屋，更无长物累中心。\r\n难忘独有南风操，时到溪山一鼓琴。"
        },
        {
            "title": "送张子乔之杭",
            "content": "文旆舞翩翩，西征兴浩然。\r\n树香三井路，花影六桥船。\r\n酒贵难为醉，诗清易得传。\r\n丈夫须衣锦，宝重黑头年。"
        },
        {
            "title": "次韵弟观喜雨二首",
            "content": "世事纷纷付渺茫，且迎雨信看农忙。\r\n鸠声隔树宿云湿，牛影落田新水凉。\r\n处处丛祠群卜稼，家家蓐食早炊粮。\r\n及时种得苗青活，便觉秋风饭粒香。"
        },
        {
            "title": "挽舒亦山少母邹氏",
            "content": "我与亦山连，因闻少母贤。\r\n顺柔知自分，勤检乐吾便。\r\n心积儿孙福，家修香火缘。\r\n平生庶无憾，此去坐青莲。"
        },
        {
            "title": "赋陈子得书楼",
            "content": "危楼得地著身安，冬日烘檐夏气寒。\r\n木末清风平与接，山中本色晚宜看。\r\n课儿勤读书充架，留客高谈袖满阑。\r\n门外流渠源水活，不妨时濯自吾冠。"
        },
        {
            "title": "杜鹃二首",
            "content": "催归亦是大饶唇，自不能归底劝人。\r\n行止在人终莫劝，只应劝得合归春。"
        },
        {
            "title": "次韵龄叟招石秀叔",
            "content": "久知难久别，飞约到柴门。\r\n唤起雨窗困，踏开岚径昏。\r\n世情忙外看，交道淡中存。\r\n何日巳公屋，新诗得共论。"
        },
        {
            "title": "次儿瀹以诗四首道各意因两用其韵",
            "content": "弦歌不救鲁，告谕难入巴。\r\n世事蛇赴壑，吾生狗丧家。"
        },
        {
            "title": "同黄东发提举游杖锡山",
            "content": "十八盘头翠碧函，参差檐栋倚岩崭。\r\n桑根已换如来座，峰顶犹存太白岩。\r\n地有粟泥堪当饭，山无松木独宜杉。\r\n半天图画风尘外，我有新题居士衔。"
        },
        {
            "title": "次前韵再寄二首",
            "content": "谁言沟浍浅，谁言沧溟深。\r\n浅不如世态，深汪如我心。\r\n我心先齿老，不踏章台草。\r\n寄语知心人，故书足自饱。"
        },
        {
            "title": "次韵戴帅初不赴丹山醵饮二首",
            "content": "吁嗟世事已难言，得遇重阳强作欢。\r\n白发不供新样眼，黄花却喜旧儒冠。\r\n两三杯里意存古，四十年前盟未寒。\r\n青壁丹崖本深窈，谁知冷处有人看。"
        },
        {
            "title": "过崎山",
            "content": "晓过崎山下，溪清水见沙。\r\n石根交虎豹，树影乱龙蛇。\r\n黄竹藏丹渚，青帘卖酒家。\r\n扣舷汀鹭起，撇撇带西斜。"
        },
        {
            "title": "赠陆可复西游",
            "content": "梅弄疏花近黓天，摇摇征旆浙西船。\r\n江湖阔处多奇遇，风月初心及少年。\r\n莫向晚唐中入局，须从老杜上加鞭。\r\n耄天拙语几乎骂，免示他人作怪传。"
        },
        {
            "title": "题僧维楠诗卷",
            "content": "凤□□□鸣閒，蚓窍出虫声。\r\n阴雨不见星，腐草流爝萤。\r\n卓□独何为，不与时同情。\r\n风流晋宋閒，眼中无四灵。\r\n言言意脉脉，字字声铿铿。\r\n我老见已曩，读之水投冰。\r\n珍重复珍重，好处腾虎谷。\r\n嗟哉南山下，诸老家为塾。\r\n彼饕何人斯，欲食酸寒肉。\r\n衣冠坐涂炭，袵席生桎梏。\r\n星节来自西，一见无遗目。\r\n丰棱霜雪严，号令风雷速。\r\n恩波四溟涌，文焰九霄矗。\r\n征徭脱滥籍，诗书还致俗。\r\n蹙蹙愁者欣。嗷嗷流者复。\r\n耄矣八旬公，凄其无半菽。\r\n亦欲学庞公，不著城市足。\r\n要识澄清辔，满慰平生欲。\r\n抚曳语乡人，其来拜仆仆。\r\n下为一邑谢，上贺天下福。"
        },
        {
            "title": "灵济庵会高丽僧全息庵八句遗之",
            "content": "生其箕子国，来拜观音山。\r\n迢迢万里外，了了一见閒。\r\n风波任浩荡，云月自往还。\r\n莫怪图三笑，我非元亮班。"
        },
        {
            "title": "次韵汪英春九日酒边",
            "content": "有客相过风雨秋，唾飞珠玉胜珍羞。\r\n但知女似谢道蕴，不道吾为马小游。"
        },
        {
            "title": "元宵薇山内弟酒边五首",
            "content": "青镫连夜得论情，瓦缶方淫独古声。\r\n人意好时天亦应，满山风雨忽天晴。"
        },
        {
            "title": "次韵张子华中秋感时",
            "content": "乾坤万里一长吁，老惫悠悠据槁梧。\r\n未死自惭前死欠，有生不若此生无。\r\n纵闻新诏开途辙，难把陈言入范模。\r\n寄语嵩峰子张子，山林深隐是耆儒。"
        },
        {
            "title": "翌日风雨再用韵",
            "content": "初心骥伏坊，活计蚁营房。\r\n家与水云远，春方风月忙。\r\n僧窗熟处稳，儿信狎来香。\r\n去住底须问，悠悠何有乡。"
        },
        {
            "title": "次韵林芳叔夜雨立春二首",
            "content": "官府年头事，山中知未知。\r\n更新夏正朔，依旧汉威仪。\r\n病脚春扶起，归心雨压迟。\r\n东家未吾厌，饱饭细论诗。"
        },
        {
            "title": "薇山处过番石渡遭渡子无礼伤臂因韵二首",
            "content": "卧如龙奋亮当贵，射可猿通广欲飞。\r\n谁料舟人为敌国，只应山鸟怪儒衣。"
        },
        {
            "title": "次韵和岳醵饮西峰寺分韵成诗十四首见寄",
            "content": "老佛眉閒屋漏愁，残廊脚下草光浮。\r\n谁能饥坐芦穿膝，莫问神通石点头。"
        },
        {
            "title": "贾养晦以其父叔厚所赋临清亭诗求和因用韵寄",
            "content": "湖边小筑扁临清，眼力高人巧思营。\r\n再世规模为日久，一区光景得天成。\r\n儿孙受用功名外，朋友过从水□情。\r\n我亦要投潇洒约，恨无鹤骨驾云轻。\r\n\r\n【注释】：【原题】：\r\n贾养晦以其父叔厚所赋临清亭诗求和因用韵寄题"
        },
        {
            "title": "与西寺月石桥二首",
            "content": "脊梁硬竖支撑佛，心地平铺济渡人。\r\n不比天台无用物，只将奇险诳愚民。"
        },
        {
            "title": "谢王景之用前韵见寄",
            "content": "诗卷舞西风，翩然入眼中。\r\n健回追电马，清落唳霜鸿。\r\n遗我宝吴缟，逢人称相红。\r\n但存山上果，谁道剥为穷。"
        },
        {
            "title": "戊寅三月十一日为桑麦说苦",
            "content": "一年景象在春光，底事今年春反常。\r\n四十日来无点雨，二三月里却多霜。\r\n麦苗病燥饭亏料，桑叶死寒蚕绝粮。\r\n天下苍生不堪命，但看人事即阴阳。"
        },
        {
            "title": "似郑宗平",
            "content": "幕府新开紫气临，红莲绿水照初心。\r\n宦游受用家庭训，公退寻盟湖海吟。\r\n傍塔山居真吏隐，酌碑潭饮当官箴。\r\n自矜出谷儿嬉老，一面春风得最深。"
        },
        {
            "title": "送儿沆再之台学并似许梧山张在轩",
            "content": "学古入官非易事，同寅协恭第一义。\r\n昨汝行矣重吾忧，今吾闻之为汝喜。\r\n有如此广文先生，真所谓法家拂士。\r\n寄声忽到我，用情应为汝。\r\n我欲谢之难为语，汝其听之告以意。\r\n古天台，多士类，\r\n文有风樯阵马之奇，气有霜林老鹘之鸷。\r\n镇之以静重，行之以平易。\r\n艰难见初心，苦淡得真味。\r\n人谓著脚危于渊，我知进德此其地。\r\n汝不见范文正公家书片幅戒子侄，有事只与同官议。\r\n又不见欧阳朋党一论质鬼神，同道相益乃君子。"
        },
        {
            "title": "次韵前人祈雨未应二首",
            "content": "龙君非是忍忘农，一敬初终自见龙。\r\n雨感通时元有待，天分晓处可曾聋。\r\n雷车怒激腾东海，火伞忙收入下舂。\r\n我辈报神无别事，请裁佳句勒霞峰。"
        },
        {
            "title": "次弟观二首呈雪航",
            "content": "流俗方澜倒，禅心自铁顽。\r\n人于诗信老，天与病全閒。\r\n拄杖溪山曲，移尊雪月閒。\r\n相逢多拙句，为我细修删。"
        },
        {
            "title": "和单君范古意六首·{左虚业换鱼右攵}",
            "content": "庄叟非观鱼，游戏何有乡。\r\n灵均岂渔者，聊以歌沧浪。\r\n超然网罟外，千载名字香。\r\n今人志多取，曲钩有余殃。\r\n鱼死心亦死，胡为不自伤。\r\n勿谓得忘筌，未得筌以忘。"
        },
        {
            "title": "入城似吴竹溪",
            "content": "投眠方丈室，为趁午潮差。\r\n父执子爱我，客身心是家。\r\n夜床安纸帐，晓枕梦梅花。\r\n早作临溪别，此情天共涯。"
        },
        {
            "title": "饮于梅山弟家醉书八首",
            "content": "人閒杯酒易暌乖，只为闺门意弗谐。\r\n每到梅山醉终日，不闻人语自安排。"
        },
        {
            "title": "为茂林老乘独舟四句",
            "content": "海浪如山不著帆，任风吹去渺茫閒。\r\n谁知缘法有到处，少茂林泊处深山。"
        },
        {
            "title": "筠溪八景诗·设僧龙湫",
            "content": "金猊擅艺宝筵开，蓬海真僧驾雾来。\r\n讲透精光图上点，默收尘火座閒埋。\r\n钵龙静听金风细，幢鹤惊闻唳月哀。\r\n莫道洞深无兴会，莲花朵朵水晶台。"
        },
        {
            "title": "代弟茝咏梅画十景·卧烟",
            "content": "生香自恨玉为容，谁放晨光浅碧笼。\r\n隐约风标难画处，邯郸人在梦炊中。"
        },
        {
            "title": "和单君范古意六首·猎",
            "content": "虎投止三跳，气暴志匪深。\r\n入皆望而畏，所宅在崎嵌。\r\n时乎出山谷，爪利牙齿森。\r\n岂无勉有力，激烈尽杀心。\r\n我闻亦一快，细思又沈吟。\r\n就然射石者，未必能生擒。"
        },
        {
            "title": "游慈云分韵得是字",
            "content": "僧关可人心，况此晴色美。\r\n蹈藓滑路多，访菊香处是。\r\n引饮吞山光，清啸落松子。\r\n我有即事诗，就扫石壁纪。"
        },
        {
            "title": "次前韵二首",
            "content": "竹溪诗笔几曾乾，遗我新诗照眼寒。\r\n不用寻梅霜月底，只将诗句作梅看。"
        },
        {
            "title": "寿吴景年",
            "content": "托迹红尘不染尘，径梅溪竹共精神。\r\n字真正逼张居士，禅味曾参印上人。\r\n声色素轻非为老，须眉虽皓却如新。\r\n儿孙须得文章力，富贵丛中一寿椿。"
        },
        {
            "title": "挽曹泰宇居士三首",
            "content": "滔滔彼居士，谁得似君真。\r\n盍驻香山社，俄抛病室身。\r\n首邱存故我，手泽付何人。\r\n此理本来悟，浮生一窖尘。"
        },
        {
            "title": "次韵女洸九日坐病与泌诗",
            "content": "翻海谁能实漏卮，世情分数逐时支。\r\n三年两满何须计，父子初心要自知。"
        },
        {
            "title": "梅山醉归",
            "content": "山风满松松气香，松香和酒入诗肠。\r\n悠然一醉便归去，如梦未觉无何乡。"
        },
        {
            "title": "用前韵答龄叟见寄",
            "content": "草堂存老我，茅屋著而翁。\r\n门户两家异，溪山一趣同。\r\n夜炉榾柮火，春阁杏花风。\r\n何惜盟吟社，浮尘付过鸿。"
        },
        {
            "title": "次和梅山弟二首",
            "content": "心如古井已无波，无奈山林宿兴多。\r\n何幸风流存晋宋，不妨诗律效阴何。"
        },
        {
            "title": "次韵竹石亭",
            "content": "卷收湖海入高怀，勘破人閒蛇影杯。\r\n老骨耐看寒后柏，古心相沃渴中梅。\r\n何妨风日同清美，不怕山云碍往来。\r\n多少诗香播牙颊，夕阳移酒坐兰苔。"
        },
        {
            "title": "山甫用前韵留别因又次韵送行",
            "content": "二十年来一见悭，好风吹到小丹山。\r\n心交融畅醒如醉，诗话绸缪忙亦閒。\r\n村况非今非古处，花时半雨半晴间。\r\n君今更欲寻僧去，知有吟边债未还。"
        },
        {
            "title": "龄叟醉我以鼓笛之筵八句见意",
            "content": "楼阁倚晴天，知心得老禅。\r\n风光百年事，民命数家烟。\r\n镫火犹嬉鼓，山林有醉筵。\r\n残生聊尔耳，休话到兵前。"
        },
        {
            "title": "次韵前人醵更生会三首",
            "content": "劫火吹炎海水飞，九州同惴釜鱼危。\r\n有时杜老泪盈把，终日颜回面忍饥。\r\n今古滔滔无限事，乾坤纳纳竟何知。\r\n便教强趁黄花约，终恐趑趄罚后期。"
        },
        {
            "title": "次韵梅山弟感时",
            "content": "翳日腥云澒洞尘，是虽天做亦由人。\r\n难禁老泪如囚楚，忍托空言空过秦。\r\n风雪正培阳气脉，山林幸有岁寒身。\r\n功名已付无何有，要及余光耕富春。"
        },
        {
            "title": "次韵弟观用陶元亭归田园居韵",
            "content": "麻麦在东阡，桑枯在南陌。\r\n鸟飞鱼在渊，生意各自适。\r\n相逢如相知，非苟旦与夕。\r\n此心乃平生，谁能开閒隙。\r\n嗟彼何人斯，徒为形所役。\r\n役役本无名，于何见劳绩。\r\n富贵死之除，清閒终有益。"
        },
        {
            "title": "长儿深生日集经语示之二首",
            "content": "惟友于兄弟，惟顺于父母。\r\n无忝尔所生，造端乎夫妇。"
        },
        {
            "title": "次韵梅山弟",
            "content": "挂画烧香书满前，丰标清出剡溪源。\r\n平坡肘腋眠牛垄，小屋规模放鹤园。\r\n外事任如黄叶寂，閒心暗与白云论。\r\n应须参到希夷处，自是三峰直下孙。"
        },
        {
            "title": "寿马裕斋观文·右山之高，三章，章四句",
            "content": "人亦有言，如山之寿。\r\n万有千岁，保艾尔后。"
        },
        {
            "title": "赓吴竹修雪诗二首",
            "content": "寒勒银河不放流，幻飞六出眩人眸。\r\n谁知青女老成手，自媚玄冥冬尽头。\r\n积峻便如群玉府，遇□还作□毛球。\r\n西湖西畔孤山上，欲访梅花有路不。"
        },
        {
            "title": "次韵弟观雪中二首",
            "content": "万里长久一样云，纷纷吹下玉成尘。\r\n能令下界皆称瑞，谁谓南人不识真。\r\n积冻已多为麦地，培汤更办百花春。\r\n强将光景宽衰老，呵手微吟意欠新。"
        },
        {
            "title": "次儿瀹以诗四首道各意因两用其韵",
            "content": "风雷汉臣会，天日唐主真。\r\n而曹其勉旃，或者一见亲。"
        },
        {
            "title": "又似前人",
            "content": "寓轩爱客还爱酒，酒常不足客常有。\r\n有时宁辍炊粮资，买秫盆酿不盈斗。\r\n今日何日天气新，和粕倾来赏春韭。\r\n安问门外有飞尘，且向樽前开笑口。\r\n岸帻舞得云山摇，挥毫写出风光透。\r\n足以乐矣文字醉，彼何人斯囚躶丑。\r\n君记取，今而后，\r\n但师会数司马家，薄物勤勤意自厚。\r\n莫学豪饮陈孟公，投辖关门妨客走。"
        },
        {
            "title": "深自妇氏归侍",
            "content": "我生贫非穷，有子环我膝。\r\n深汝实居长，何可去顷刻。\r\n顾从百里外，赘滞日复日。\r\n事有不得已，我心常壹郁。\r\n昨朝乌鹊喜，夜得归端的。\r\n瀹洵急迎路，呼镫走奴卒。\r\n归儿如犹子，先跳门限出。\r\n女润卧东床，方困寒痰塞。\r\n忽闻兄到家，夙恙一笑失。\r\n骨肉恩爱重，此归真药石。\r\n春风花气香，今夕是何夕。\r\n酌汝一杯酒，听我言历历。\r\n我老不任事，干蛊汝宜力。\r\n汝母且多病，佐馈妇之职。\r\n三弟要读书，惟汝身励率。\r\n妹笄何以嫁，汝亦当纖悉。\r\n如此复如此，汝坐能安席。\r\n汝今虽有妇，未归未为毕。\r\n而况危乱世，离别重凄恻。\r\n一家得团栾，荼苦甘于蜜。\r\n归来早归来，我年七十一。"
        },
        {
            "title": "弟观喜董稼山至有诗因次韵二首",
            "content": "苍狗白衣纷过云，到头故我始为真。\r\n山林高看平沈世，风雨难摧独乐春。\r\n时出苦言医俗耳，多培好事寿閒身。\r\n仰天咄咄今何日，百里相过有若人。"
        },
        {
            "title": "次韵朱景伯来见",
            "content": "平生四海弟兄之，况是乡关见白眉。\r\n方醉梦中能独醒，自离乱后笃相知。\r\n溪山坎坎劳飞旆，风雨潇潇苦说诗。\r\n老耳不堪闻别语，青镫对影复何时。"
        },
        {
            "title": "咏孙常州飞蓬亭",
            "content": "藕花池上竹梅阴，一舣中閒用意深。\r\n画舫规模供燕适，虚舟世界看浮沉。\r\n快风未信千帆福，逆水难凭百丈心。\r\n惟有此蓬飞已定，更无惊浪怒涛侵。"
        },
        {
            "title": "次单君范袖来汪西皋所譔咏秋十章以示因和之",
            "content": "飞飞鸿雁旧山川，有泪沾衣感昔贤。\r\n猛拍阑干因猛省，从来沧海变桑田。\r\n\r\n【注释】：【原题】：\r\n次单君范袖来汪西皋所譔咏秋十章以示因和之十绝"
        },
        {
            "title": "答范景山昼诗见意",
            "content": "绿阴门外涨黄尘，来往清风自可人。\r\n契阔一尊镫雨旧，平安数字麦寒春。\r\n閒居有味何妨拙，古道无情却耐贫。\r\n漠漠水云山隔断，何时王翰卜为邻。"
        },
        {
            "title": "次韵翁古晚府判见赠二首",
            "content": "清风明月满蓬瀛，谁识监州閒世生。\r\n道义浓香薰政谱，文章余力到诗城。\r\n傃儒不买三姝媚，好客能容一座惊。\r\n见说锋车春在路，北门西掖是功名。"
        },
        {
            "title": "山居避难六首",
            "content": "避地托山翁，归心亦欲东。\r\n西村明骑火，北渡撼兵风。\r\n抖擞尘衣黑，摩挲泪眼红。\r\n何如且深隐，苟活老光鸿。"
        },
        {
            "title": "次韵雪窦主同少野见寄",
            "content": "谁肯寄衰翁，当年应梦熊。\r\n知心廑惠远，载酒寿扬雄。\r\n古道今犹在，清交老更丰。\r\n和诗不尽意，极目万山中。"
        },
        {
            "title": "梅山弟池边醉吟",
            "content": "两冈衔口水流唇，茅屋三间松四邻。\r\n花影落池尘外境，鸟声喜客静中春。\r\n生涯已付桑林旧，活句还随菜酒新。\r\n滋味悠长有兄弟，不知山外更何人。"
        },
        {
            "title": "次弟观似单君范",
            "content": "可人忽相访，恰恰应镫花。\r\n古话达时样，霜毛感岁华。\r\n雨中书枕榻，山下菜羹家。\r\n一笑君听取，归期待白鸦。"
        },
        {
            "title": "醉中示梅山弟二首",
            "content": "两山合秀水流中，茅屋相忘松竹丛。\r\n时节往来容易事，菜汤艾酒一家风。"
        },
        {
            "title": "次韵卢致远祈雨喜应",
            "content": "四郊多少出云山，六月如何得雨悭。\r\n天意茫茫知不外，秋成岌岌有无閒。\r\n人非稼穑谁为命，职在蛟龙可听閒。\r\n终藉精忱起灵蛰，鹤骖带得夜瓢还。"
        },
        {
            "title": "次儿瀹以诗四首道各意因两用其韵",
            "content": "富贵碧筒醉，褦襶火伞来。\r\n何如溪山曲，一笛吹寒梅。"
        },
        {
            "title": "次儿瀹以诗四首道各意因两用其韵",
            "content": "角利蛮与触，幻世慈若巴。\r\n当知靠里业，自有书满家。"
        },
        {
            "title": "次韵戴成叔",
            "content": "君子当固穷，达亦岂吾病。\r\n有心事穷达，斯与天者竞。\r\n仁可以致君，止则归田咏。\r\n孔子圣之诗，善学即邹孟。"
        },
        {
            "title": "甲戌考类试院呈同官",
            "content": "天风吹散扑衣尘，奎壁光中预□文。\r\n老眼可能私李豸，公朝正欲第刘蕡。\r\n平生泾渭岂无见，暗室雷霆如有闻。\r\n一雨快晴秋意好，预占太史奏祥云。"
        },
        {
            "title": "次韵天台陈榆收",
            "content": "世态自浮轻，犹存冷处盟。\r\n功名随泡影，道义要权衡。\r\n打破片云隔，来分半日清。\r\n且须谋稳事，未问把天擎。"
        },
        {
            "title": "次韵梅山送牡丹二首",
            "content": "毒雾腥尘涴色香，无知蜂蝶自乾忙。\r\n醉时烦恼不须醉，三斗谁能向汝阳。"
        },
        {
            "title": "赓吴竹修雪诗二首",
            "content": "天将洁白洗纷华，谁识人閒有叹嗟。\r\n驴子已无诗客路，羔儿偏属武流家。\r\n惊心玉树伤遗曲，回首琼林忆赐花。\r\n毕竟纷纷总是幻，抱琴无语剡溪涯。"
        },
        {
            "title": "脾疼大作",
            "content": "夜来宿痼起心脾，辗转无眠不自支。\r\n水鸟信天那得饱，河鱼作祟却乘饥。\r\n苦无药力课神效，烂煮菜根为善医。\r\n造物怕生安乐病，时将疼痛玉吾衰。"
        },
        {
            "title": "次韵戴帅初架阁剡居四首",
            "content": "书担随身又入山，危途步步转头看。\r\n近于潇上二三里，难似江西十八滩。"
        },
        {
            "title": "次单君范袖来汪西皋所譔咏秋十章以示因和之",
            "content": "苹蓼汀洲红白分，忧心触景自如醺。\r\n鸿飞本欲冥冥去，万里长天不放云。\r\n\r\n【注释】：【原题】：\r\n次单君范袖来汪西皋所譔咏秋十章以示因和之十绝"
        },
        {
            "title": "游慈云二首",
            "content": "有分醉慈云，相留气味真。\r\n榧香千丈雪，笋隽万年春。\r\n此会不多见，如今能几人。\r\n胡为弗回首，三笑亦风尘。"
        },
        {
            "title": "次韵张君寿来见二首",
            "content": "万错生于一动閒，老夫不是不知还。\r\n春风百里回头处，莫怪移文到北山。"
        },
        {
            "title": "次韵竺梅潭见示",
            "content": "曾携古调坐琴清，独有知心老灭明。\r\n百拙相安无异政，三的一信自同情。\r\n绥强粗祖太邱实，宰社终惭户牖平。\r\n桃李春风重回首，谁知倚树有新盟。"
        },
        {
            "title": "闻杜鹃",
            "content": "帝魂旧话是耶非，知得安危动处几。\r\n自出蜀啼随地气，直过洛去泄天机。\r\n春风万古此心在，云树千山何日归。\r\n听到如今转难听，恨无双翼与俱飞。"
        },
        {
            "title": "次韵吴竹溪名俊民谢单景山名枢载酒",
            "content": "杯盘移醉冠春园，酒散人归月在门。\r\n何日喜还供笑语，酌君村酒侑齏盆。"
        },
        {
            "title": "次韵前人祈雨未应二首",
            "content": "交秋苦旱走疲农，惟合投忱地府龙。\r\n里社相师凭梵呗，山川无语笑盲聋。\r\n忍教地宝罹枯渴，安得天机捷应舂。\r\n联日定劳君眼力，雨晴只隔望春峰。"
        },
        {
            "title": "教学退作二首",
            "content": "昔年堂上来三鱣，今日溪头领队鱼。\r\n方信卜居初意好，要教同里识诗书。"
        },
        {
            "title": "二月四日梅山弟留饮",
            "content": "醉中咄咄向空书，开眼犹能傲薄夫。\r\n多事光阴存社栎，十年筋力老园芜。\r\n籓篱吾道难为党，衣食诸人未信儒。\r\n怀抱海深姑寄酒，习家池上不同途。"
        },
        {
            "title": "午酌对盆兰有感",
            "content": "山中酒一樽，樽前兰一盆。\r\n兰影落酒卮，疑是湘原魂。\r\n乘醉读离骚，意欲招湘原。\r\n湘原不可招，桃李花正繁。\r\n春事已如此，难言复难言。\r\n聊借一卮酒，酹此幽兰根。\r\n或者千载后，清香满乾坤。"
        },
        {
            "title": "送洵之越",
            "content": "有美一人来自东，与儿洵约西游同。\r\n谓闻古越多胜迹，庶可洗眼开心胸。\r\n窆石亭空思禹迹，飞翼楼高忆蠡功。\r\n过司马寓第，如见涑水叟。\r\n入稽山书院，如见晦庵翁。\r\n东山则想谢太傅之雅量，上虞则感李参伯之孤忠。\r\n读范老堂记则怀憩堂于出守，问祈国里曲则想持帽于方童。\r\n伟哉圣贤所森布，关乎名教无终穷。\r\n彼柯亭之烟竹，兰亭之觞水，\r\n剡溪之雪舟，邪溪之樵风。\r\n虽非本色□慕羡，然亦余兴相迎逢。\r\n盍陪簦笠风雨外，固异萍梗江湖中。\r\n八十一岁汝我惧，二百里近我汝容。\r\n目而送之岂漫往，归以复我将谁从。\r\n滔滔世变犹古道，修竹可竹两人龙。"
        },
        {
            "title": "孟春书怀",
            "content": "老健羲娥不住车，东君依样做年华。\r\n十来日雨洗梅萼，一半春风归杏花。\r\n醉里出门忘故我，閒心到处是吾家。\r\n临溪忽悟前程事，流水方生未到涯。"
        },
        {
            "title": "次王得淦韵",
            "content": "浴出矮檐阴，披襟小雨侵。\r\n坐凉三鼓漏，和梦一镫吟。\r\n自分死中活，谁知升与沈。\r\n明朝书局事，奔走岂初心。"
        },
        {
            "title": "二月十八日过邑有感二首",
            "content": "说著时难心自寒，斜阳焦土更无边。\r\n故家空梦莺花地，残户不成蚕麦天。\r\n造物未应终绝物，今年莫省是何年。\r\n郁攸独免侵乡校，也向斯文要结缘。"
        },
        {
            "title": "挽范千之二首",
            "content": "翛然形早蜕，遗痛在家人。\r\n手泽泣孤子，箧封悲二亲。\r\n菟裘行计旧，牛陇窆铭新。\r\n我亦知君者，酸心唐隩春。"
        },
        {
            "title": "酒后四句示梅山弟",
            "content": "蒙蒙细雨湿春风，家在青山啼鸟中。\r\n有酒可杯书可读，何须门外问穷通。"
        },
        {
            "title": "次弟观与龄叟诗韵",
            "content": "雪窦飞来一片云，寺门兴起总由身。\r\n钟鱼饭众有今日，钲鼓粥神多信人。\r\n两阁眼空风黑夜，四川手植雨清春。\r\n我今亦是陶潜辈，三笑图中就写真。"
        },
        {
            "title": "次韵惟西堂巧山二首",
            "content": "一片灵心著古风，清吟披拂到衰翁。\r\n从教湖海相传去，知我曾来茅屋中。"
        },
        {
            "title": "到白水有感",
            "content": "吾气已衰飒，兹行增惨凄。\r\n近山云易雨，积水路如溪。\r\n寒食纸钱树，旧游莎草畦。\r\n颓墙独立久，百感付鹃啼。"
        },
        {
            "title": "呈龄叟",
            "content": "寥寥古道独开门，一见无言心已闻。\r\n别后黄尘留四月，坐来清雨洗三分。\r\n鳞鳞秧活方吞水，翼翼山飞欲舞云。\r\n此景此生如此酒，证明耐久有南薰。"
        },
        {
            "title": "次前韵酬王景云见和三首",
            "content": "我家西谷子鄞东，西望云山百里中。\r\n回首十年尘底别，更无书落雁天风。"
        },
        {
            "title": "次韵弟观授学陈子得家",
            "content": "忆昨依依话别端，潇潇暮雨满山寒。\r\n去家幸是老亲健，坐馆当如初宦看。\r\n归梦随风扬绿袂，吟情逐日写诗阑。\r\n从今稳入林深处，涂炭何缘行污冠。"
        },
        {
            "title": "游雪窦杖锡七首·踟蹰岭",
            "content": "石路崔嵬云上头，北云南雪此鸿沟。\r\n谁人题作踟蹰岭，不到山心不当游。"
        },
        {
            "title": "次韵童志道春晚",
            "content": "隔窗啼鸟梦惊残，深麝香销冷博山。\r\n只枕半欹閒猛省，又添一日在人閒。"
        },
        {
            "title": "次韵梅山送牡丹二首",
            "content": "姚根魏拨两京贵，蜀本黟枝南度春。\r\n今日东风为谁好，花香不到独醒人。"
        },
        {
            "title": "挽卓生甫二首",
            "content": "袖携文满卷，下问及深衣。\r\n拟议金难订，稽迟璧未归。\r\n重逢何日是，一梦已人非。\r\n宿草自春处，老心东向飞。"
        },
        {
            "title": "七十见梅有感",
            "content": "万木都由冬折磨，孤根却做老生涯。\r\n寒心欲喹知谁主，瘦骨相依有自家。\r\n只许江南鸿雁见，肯交春后蝶蜂哗。\r\n风吹不断西湖梦，一曲从他月落笳。"
        },
        {
            "title": "泊丈亭",
            "content": "丈亭亭下浦，舣棹又终朝。\r\n船聚市声杂，风生江气骄。\r\n兹行未百里，已涉第三潮。\r\n去住向谁问，鹭飞云影飘。"
        },
        {
            "title": "次韵赋南山广莫轩",
            "content": "洗眼来看广莫诗，烟霏空翠雨微微。\r\n四平地上一山起，独拄天南群望归。\r\n乔木不随兵焰劝，好云时入寺门飞。\r\n乾坤浩荡难言处，猛拍阑干阁口机。"
        },
        {
            "title": "戴帅初九日无憀以满城风雨近重阳为韵七首袖",
            "content": "履险须顿足，逢躁须戒吻。\r\n况今为何时，正恐无地隐。\r\n柴门倘可闭，即与桃源近。\r\n岂无耆旧在，努力各自谨。\r\n\r\n【注释】：【原题】：\r\n戴帅初九日无憀以满城风雨近重阳为韵七首袖而示余因次其韵"
        },
        {
            "title": "似僧一宁",
            "content": "邂逅交情云水閒，茶瓯香鼎话清閒。\r\n他年燕坐千峰上，认取一山山外山。"
        },
        {
            "title": "梅山弟家醉中",
            "content": "得閒处处是春台，分付浮生水上杯。\r\n诗酒未为知瘦杜，箪瓢元不误贤回。\r\n无情宇宙今犹古，有脚阴阳阖又开。\r\n世变何穷故如此，只将方寸靠云来。"
        },
        {
            "title": "次韵袁司理送行三首",
            "content": "阴六阳三天者定，重逢樽酒定何时。\r\n但须别后频相问，来往翔鸿各寄诗。"
        },
        {
            "title": "俞荪墅示以杂兴四首乃用危骊塘所次唐子西韵",
            "content": "道路尘方暗，田园事岂差。\r\n营巢难老鹤，谋啄拙饥鸦。\r\n时有诗题壁，多因病在家。\r\n学仙非骨相，枉是住丹霞。\r\n\r\n【注释】：【原题】：\r\n俞荪墅示以杂兴四首乃用危骊塘所次唐子西韵因次韵"
        },
        {
            "title": "诗送读易堂张碧窗之扬",
            "content": "占得资身话柄高，六鳌岛上足逍遥。\r\n南风又送飞霞佩，北道相期明月桥。\r\n要坐虎皮专说易，肯携凤侣共吹箫。\r\n此行直上青霄去，不比闲缠鹤背腰。"
        },
        {
            "title": "次韵单景山酴醾",
            "content": "东风先遣百花开，坐后妆梳殢镜台。\r\n雪艳惯逢风落絮，云香不到雨成梅。\r\n下交芍药当阶发，高伴金沙上架来。\r\n珍重重收拾远去，春衣芬馥雅持杯。"
        },
        {
            "title": "与弟侄观小圃梅花二首",
            "content": "看花须看未开时，到七分开看已迟。\r\n前辈咏梅多此意，水边竹外两三枝。"
        },
        {
            "title": "醉中示梅山弟",
            "content": "浮生无足处，乐事有谁真。\r\n风雨少晴日，弟兄能几人。\r\n清谈流俗外，薄醉小窗春。\r\n栩栩投床梦，方知造物仁。"
        },
        {
            "title": "俞荪墅示以杂兴四首乃用危骊塘所次唐子西韵",
            "content": "平平聊送目，咄咄不书空。\r\n静见蜗争国，穷知马福翁。\r\n逢人无眼白，耐是得颜红。\r\n如此閒光景，何须到弱蓬。\r\n\r\n【注释】：【原题】：\r\n俞荪墅示以杂兴四首乃用危骊塘所次唐子西韵因次韵"
        },
        {
            "title": "次前韵谢同楼诸公",
            "content": "凝香画阁昼闻铃，唤我真心十倍醒。\r\n奋臂勇寻西学侣，囘头挹谢北山灵。\r\n京华是则薪炊桂，旅食何妨实剖萍。\r\n此去功名如到手，也须伏阙疏延龄。"
        },
        {
            "title": "泌生日二首",
            "content": "为学须知次第功，四书为本要精通。\r\n不须妄起功名想，立得身时禄在中。"
        },
        {
            "title": "赠医相者赵月堂",
            "content": "维摩居士病不起，却向方丈说法无一事。\r\n此证何证无实证，针灸汤药所不治。\r\n子房状貌如妇人，及到筹帷决胜无比伦。\r\n此相何相无实相，骨骼毛颜不足论。\r\n我虽不能学居士，逢人笑语中痛痞。\r\n我虽不能子房，峥嵘自在虚皮里。\r\n落魄道人赵月堂，挟医与相走四方。\r\n肘后有方千金良，眼中有电千里光。\r\n自谓无病不可药，不知我病不在脉。\r\n自谓无人不可相，正恐我形难摸索。\r\n去年相访无一辞，忽焉而去岂其欺。\r\n今年重来又默默，问之不答惟求诗。\r\n汝袖医手缄相口，却要我开诗口落汝手。\r\n一诗赠行聊尔尔，要见我证我相三年后。"
        },
        {
            "title": "悼出童尚质二首",
            "content": "聚散几匆匆，真如醉梦中。\r\n分虽甥舅异，情实弟兄同。\r\n坐夜镫前雨，嘘春扇底风。\r\n伤心今已矣，庭草泣秋虫。"
        },
        {
            "title": "宿天宁寺偶成",
            "content": "参差新复古禅关，残树疏篁百亩閒。\r\n清晓轩窗初过雨，黄尘城市自深山。\r\n一家暂付客天外，半榻聊分僧夏閒。\r\n犹有故人相访问，到无言处是时难。"
        },
        {
            "title": "次韵范纯甫",
            "content": "与云俱卷出山迟，邂逅初寒旺菊时。\r\n纵欲插花安得笑，无从赊酒若为诗。\r\n乾坤许阔自多碍，风雨又□自故知。\r\n白首犹存旧乌帽，龙山何处渺余思。"
        },
        {
            "title": "三月五日过云南竺湘家旧寓南轩怀朝见",
            "content": "忆昨携儿寄小轩，儿今何在小轩存。\r\n唤爹若有褰裳语，恋母犹多泪席痕。\r\n两树桃花飞痛血，一山松影护游魂。\r\n销凝良久忽如见，我与同归家处村。"
        },
        {
            "title": "十月十二日到慈云见去岁与龄叟诗因次韵",
            "content": "短筇敲路又投西，满眼皆诗不用题。\r\n风撼材声如海怒，天铺雪意放云低。\r\n自怜白发貂裘敝，欲借红炉纸帐栖。\r\n记取年年此时节，两翁一醉笑扶携。"
        },
        {
            "title": "续侄溥赏酴醾劝酒二首",
            "content": "花有重开日，人无再少年。\r\n相逢拌酩酊，何必备芳鲜。"
        },
        {
            "title": "次韵前人新晴三首",
            "content": "流莺恰恰报新晴，如醉春光畅踏青。\r\n金犊车前诗料足，不妨分付入骚情。"
        },
        {
            "title": "用长孺七夕韵",
            "content": "炳炳双星从古然，滔滔多话到今传。\r\n渺茫河上曾无事，醉梦人閒自并缘。\r\n妄不易祛姑立我，巧如可乞岂为天。\r\n痴儿甘受三年诈，独有崔生此话贤。"
        },
        {
            "title": "董伯和竹溪寓居",
            "content": "三井西边雨亩坡，与云盘礴傲羲娥。\r\n危时自说升平话，险地今为安乐窝。\r\n鱼鳖收溪供草酌，竹松临户当花窠。\r\n故园台榭姑苏问，万事从来蚁一柯。"
        },
        {
            "title": "似仁泽宗芑",
            "content": "来访寄窗师，新田雨茗期。\r\n凉生开酒量，香妙醒诗脾。\r\n半日旧来话，古心他更谁。\r\n要知梦非梦，试问两相知。"
        },
        {
            "title": "和息庵呈蒙山韵",
            "content": "象骖来自海之滨，何幸相逢孤独园。\r\n好句不妨诗共屋，戏言敢及赋名坤。\r\n江湖自有清风调，云月难招流俗魂。\r\n千里文章本同味，几时樽酒细重论。"
        },
        {
            "title": "次韵戴成叔",
            "content": "朝家相真贤，表表梧桐树。\r\n群贤如凤皇，飞翔得依附。\r\n风来惊四邻，汗走僵训注。\r\n云胡太山巅，苍苍岂其数。"
        },
        {
            "title": "次韵孙古岩冬景",
            "content": "腊天风景最无常，儿造颠狂亦有方。\r\n将放雪飞连夜雨，欲留晴往一朝霜。\r\n城头柳色吟边动，山曲梅花梦里香。\r\n身在黄尘三尺外，静中无日不春光。"
        },
        {
            "title": "晚晴次前韵似前人",
            "content": "雨中菜酒得相陪，天忽安排晚霁开。\r\n明月归途定回首，橘香时节又须来。"
        },
        {
            "title": "雨留景山家",
            "content": "桂后菊花前，相逢梦觉然。\r\n閒心时外话，亲意雨中眠。\r\n投老会难必，临行留更坚。\r\n西风亦解事，未肯放晴天。"
        },
        {
            "title": "夜宿倪庵坐雨二首",
            "content": "一自入庵来，翛然百念灰。\r\n松风晴后雨，涧水静中雷。\r\n邻户祈蚕母，樵翁挟雉媒。\r\n若无山外事，何必过天台。"
        },
        {
            "title": "崇福寺大用堂乃魏文节祠旧有半床云一窗月在",
            "content": "鲁公香火寺，便道几经行。\r\n树老存高节，碑全见太平。\r\n浮云从变化，古月自分明。\r\n赖有文孙在，毋忘大用名。\r\n\r\n【注释】：【原题】：\r\n崇福寺大用堂乃魏文节祠旧有半床云一窗月在两掖取舒懒堂诗中语也主僧泽南洲撤两掖尊大用堂而新之魏东斋有诗因次韵"
        },
        {
            "title": "次龙东平赵益三首·凤花",
            "content": "翠红翼翼宝坊閒，曾入瑶宫白玉兰。\r\n飞上朝阳瑞天下，灵根变化本无难。"
        },
        {
            "title": "挽陈菊坡枢密二首",
            "content": "身到西枢府，黄扉一蹴开。\r\n急流知有退，乐处在人閒。\r\n健领耆英社，清标利欲关。\r\n典刑今已矣，风雨暗青山。"
        },
        {
            "title": "游净慈道中",
            "content": "衰年少出门，信步过冬暄。\r\n黄叶问梅路，青烟芟麦村。\r\n危时一自适，造物万相□。\r\n试与松风约，尚堪来几番。"
        },
        {
            "title": "余自邑归唐溪袁仲素兄弟拉归宿次日苦留连偶",
            "content": "家世厌风波，来居空翠窝。\r\n山深秋意早，溪近夜声多。\r\n似梦忽到此，欲留如病何。\r\n眼前浑是趣，未得细吟哦。\r\n\r\n【注释】：【原题】：\r\n余自邑归唐溪袁仲素兄弟拉归宿次日苦留连偶病以八句辞"
        },
        {
            "title": "次黄长孺元夕韵",
            "content": "流俗谁知运会元，逢场作戏逐时论。\r\n梅花簪烛行呼野，竹叶装巾醉舞村。\r\n幸是深山宽夜禁，苦无佳月破天昏。\r\n鳌山盛事当年梦，老不禁寒早闭门。"
        },
        {
            "title": "四月三日与家小人酌转官球花因花八句略为花",
            "content": "红芳销歇后，天质最分明。\r\n剪衬青云薄，团成白雪轻。\r\n官途荣进取，时样妄推评。\r\n本色相看处，幽窗不世情。\r\n\r\n【注释】：【原题】：\r\n四月三日与家小人酌转官球花因花八句略为花吐气也"
        },
        {
            "title": "次韵剡张知录见寄",
            "content": "危途盍把隐为师，名姓翻嫌世或知。\r\n栗里已成终老计，桐乡犹记旧游时。\r\n云山杳杳勤搜便，风雨潇潇独寄诗。\r\n目送心期无别语，厚培根本做春枝。"
        },
        {
            "title": "梅山摘其绝为四首和来余因以次韵",
            "content": "梅山半载在城中，带得山閒物外风。\r\n随境动时元自静，与人和处底须同。"
        },
        {
            "title": "游西湖",
            "content": "多谢东君巧剸裁，工夫都在禁城西。\r\n松萝霁蔼群峰寺，杨柳轻风十里堤。\r\n酒向画阑楼上买，诗从翠馆壁中题。\r\n都门路迥马蹄困，奔得归来醉似泥。"
        },
        {
            "title": "次韵董伯和二首",
            "content": "时难何必苦嗟吁，自有山庄只自如。\r\n行担应携杏花谱，闭闭堪著竹林书。\r\n行观尘外乘风鹤，坐看人閒减水鱼。\r\n宇宙平安终有日，却从旧卜大门闾。"
        },
        {
            "title": "游灵济寺方丈酒边",
            "content": "天画轩前酒一杯，爱閒能有几人来。\r\n明朝又入深山去，安得如潮日两回。"
        },
        {
            "title": "九月十日醵饮丹山",
            "content": "举头又是菊花天，走遍山林命苟全。\r\n忍赋庚寅伤乱世，漫书甲子记流年。\r\n陶篱一醉虚抛久，萧寺重游梦觉然。\r\n今是何时成此会，教人平地说神仙。"
        },
        {
            "title": "次韵黄长孺别陈子得",
            "content": "两閒何纳纳，长夜正漫漫。\r\n感旧心犹热，逢春眼自寒。\r\n人情伐木宋，世变幻花韩。\r\n寂寞衡茅下，从他作拙看。"
        },
        {
            "title": "次韵前人取别二首",
            "content": "云旆吹晴踏翠巅，写成诗卷思翻然。\r\n谁知同赋有齐己，人指醉吟为乐天。\r\n意自源头水中涌，语如山色雨余鲜。\r\n尾貂分付归鸿去，欲便寻盟未有缘。"
        },
        {
            "title": "寿同父兄七十二首",
            "content": "光风颜色雪髯鲜，已到人閒稀有年。\r\n心好共称生下佛，身闲自谓饮中仙。\r\n安贫真味齐眉馈，养善良方高枕眠。\r\n更看镫宵儿迎妇，一家春与月团圆。"
        },
        {
            "title": "次韵内弟贝端甫家醉中",
            "content": "轩窗小小受千山，杯酒匆匆胜肆筵。\r\n满面春风相照处，话心只话数年前。"
        },
        {
            "title": "次韵童尚质书怀三首",
            "content": "地偏人迹悄，月到小窗明。\r\n鼓瑟希曾点，观书慨屈平。\r\n物情閒里见，世事梦中更。\r\n不著黄粱枕，虚名已自轻。"
        },
        {
            "title": "寿马裕斋观文·右东山，二章，章四句",
            "content": "我徂东山，以敖以游。\r\n彼采葛兮，谓我何求。"
        },
        {
            "title": "山居避难六首",
            "content": "宦游二十载，时异即东还。\r\n勇弃斗升给，本无分寸攀。\r\n家贫空归巧，学废重时顽。\r\n平世已无况，况巢松竹关。"
        },
        {
            "title": "龄叟得稼山好语因赞之",
            "content": "高怀不是爱山行，钟鼓楼高有宿盟。\r\n今夜老禅联榻卧，定应说到有西成。"
        },
        {
            "title": "次韵内兄舒通叟太博寓云南僧舍",
            "content": "河海翻飞信有由，相逢莫学楚囚愁。\r\n人方椎髻说苏子，天把布衣存武侯。\r\n世变古今张与翕，人心造化去中留。\r\n云南高处应看透，许得溪翁入坐不。"
        },
        {
            "title": "首夏",
            "content": "花尘絮雪已茫茫，一景清和便可量。\r\n胁霁惊风眠秀麦，尾云疏雨健新秧。\r\n莺啼未怯随春去，犬吠相催入夜长。\r\n酒兴诗情都懒散，只将清梦试藜床。"
        },
        {
            "title": "良月二十一日郡庠置酒炉亭劳余出山且取子美",
            "content": "尔来鲁泮新，快睹戴席重。\r\n下舂分尺光，乃与此际逢。\r\n\r\n【注释】：【原题】：\r\n良月二十一日郡庠置酒炉亭劳余出山且取子美何时一樽酒重与细论文分韵赋诗韵不以及就成十绝"
        },
        {
            "title": "似史和甫传清",
            "content": "翩翩鹤往还，高眼看尘寰。\r\n家世崔卢上，风流晋宋閒。\r\n开门种桃李，落笔动江山。\r\n勋业时来做，青春赢得閒。"
        },
        {
            "title": "深瀹既聚用前韵示之并示侄溥",
            "content": "吾将语汝汝来前，勿听吾方藐藐然。\r\n君子最难端造处，人心易失本来天。\r\n须知妻系家兴废，自有人分行丑妍。\r\n三世一门诗礼在，莫教春意有穷年。"
        },
        {
            "title": "次韵张子华寄示正月四日与其兄及俞叔可兄弟",
            "content": "两家昆季贺正来，投辖留连肯放回。\r\n恰第四朝春正好，合三百岁老相语。\r\n有光西洛菜羹社，同醉东坡蕉叶杯。\r\n何似添侬八十一，呼为五老共徘徊。\r\n\r\n【注释】：【原题】：\r\n次韵张子华寄示正月四日与其兄及俞叔可兄弟四人会饮诗"
        },
        {
            "title": "梅山弟来同饮醉书本堂",
            "content": "谁将糟粕视诗书，兄弟何妨做拙儒。\r\n流水青山同醉处，清风明月几归途。\r\n樵歌相与为吟友，草市谁教见瑞夫。\r\n宇宙如今惟有酒，太和楼下渺烟芜。"
        },
        {
            "title": "次韵和岳醵饮西峰寺分韵成诗十四首见寄",
            "content": "小小杯盘共话情，兹行聊尔过浮生。\r\n瘦吟学士如工部，楷法书来近率更。"
        },
        {
            "title": "挽黄提举震三章",
            "content": "江山古四明，独立表平生。\r\n敏处经纶密，癯中气局宏。\r\n鸿毛看势利，虎口见功名。\r\n麾节那能究，东南天已倾。"
        },
        {
            "title": "癸未生日书于本堂",
            "content": "与云俱卷十年强，百短难医独命长。\r\n自有青天看晚节，不将白发换时妆。\r\n田园活计雨声好，湖海醒心山气香。\r\n得一日閒胜一岁，老来免得别思量。"
        },
        {
            "title": "次韵王文甫先生二首",
            "content": "赫赫光华夺影星，斯文宗主在先生。\r\n他年奏赋通明殿，已信君王不敢名。"
        },
        {
            "title": "无题",
            "content": "镜中看青山，山色非尘寰。\r\n月中看水光，全胜日中看。\r\n山水本无改，所遇成异颜。\r\n朝过齐王门，暮叩西秦关。\r\n人生贵知己，不遇何不还。\r\n了了心自定，我居山水閒。"
        },
        {
            "title": "梅山醉后过丹山",
            "content": "醉揖梅花坞，意行来佛庐。\r\n相看如夜梦，一别又年余。\r\n话到供无粥，笑言园有蔬。\r\n杯茶出山去，拍手谢钟鱼。"
        },
        {
            "title": "城归憩吴竹修家一诗写怀",
            "content": "去时桃未蕊，归见石榴花。\r\n白首镫前酒，青山梦里家。\r\n鹃声心路梗，蚊毒面皮麻。\r\n劳苦书生事，堪嗟老未涯。"
        },
        {
            "title": "寿王修斋枢密·石林松",
            "content": "矫矫千尺强，苍苍起层阴。\r\n纷纷相投依，百鸟谐春吟。\r\n风饕冰雪严，谁共岁晚心。\r\n独鹤从何来，徘徊行石林。"
        },
        {
            "title": "赞龄叟留东隐二首",
            "content": "才出家来恩膦轻，师于东隐却关情。\r\n一盂菜饭留分与，方信空门有弟兄。"
        },
        {
            "title": "燕余寄月窗兄三首",
            "content": "雨泣镫花夜一更，醉中忘却语诗盟。\r\n料应独立南窗下，猛拍阑干万斛情。"
        },
        {
            "title": "快活吟第三笔示诸儿",
            "content": "小儿求我第三笔，醉中言语不择出。\r\n老怀空空无他肠，汝祖心事须当毕。"
        },
        {
            "title": "白珽寄诗次韵见意",
            "content": "江干风雨别，君住我来回。\r\n两地梦相觅，十年书一来。\r\n字参老未到，诗放晚唐开。\r\n直要吟成史，扫清尘世埃。"
        },
        {
            "title": "元夕醉梅山弟家",
            "content": "行年八十病余身，梅坞留连率见真。\r\n花到诗家方吐气，酒无菜饤不成春。\r\n世情风雨妨妇路，古道山林有主人。\r\n珍重此时相得处，弟兄门外是浮尘。"
        },
        {
            "title": "戴帅初九日无憀以满城风雨近重阳为韵七首袖",
            "content": "吾发白且老，面目又尘土。\r\n流落如秋娘，无复画眉妒。\r\n徒怀万里心，夜梦良劳苦。\r\n欲言言向谁，鸡鸣正风雨。\r\n\r\n【注释】：【原题】：\r\n戴帅初九日无憀以满城风雨近重阳为韵七首袖而示余因次其韵"
        },
        {
            "title": "四月五日后圃酴醾芍药侍郎三花盛开醉吕成三",
            "content": "芍药又将开，那堪夜雨催。\r\n密铺萱草衬，巧傍牡丹栽。\r\n省砌休思著，扬州曾看来。\r\n芳菲概如许，俯仰亦悠哉。\r\n\r\n【注释】：【原题】：\r\n四月五日后圃酴醾芍药侍郎三花盛开醉吕成三咏"
        },
        {
            "title": "次如心侄古意韵",
            "content": "妻孥恩爱深，生死同一窗。\r\n胡然成别离，使汝悲涕双。\r\n人世能几何，明灭风镫幢。\r\n有家尚堪活，奚岂□他乡。\r\n安得归来舟，顺风自南江。"
        },
        {
            "title": "次韵和岳醵饮西峰寺分韵成诗十四首见寄",
            "content": "春夏交承红与绿，岁寒三友松与竹。\r\n我是蟾宫老桂枝，独受上天风霜足。"
        },
        {
            "title": "黄子羽山长为不及同山行次余东发别余韵见寄",
            "content": "文脉丝垂感慨深，奎躔今直鄮山阴。\r\n末流自逐狂澜倒，独步直成空谷音。\r\n四海园林春事里，一家松竹岁寒心。\r\n相知不必长相见，明月春风处处寻。\r\n\r\n【注释】：【原题】：\r\n黄子羽山长为不及同山行次余东发别余韵见寄因再用韵以谢二首"
        },
        {
            "title": "上巳酒边即事示女沖二首",
            "content": "年华浮动酒中心，笑向吾前满满斟。\r\n犹喜家贫诗礼在，一杯真率胜山阴。"
        },
        {
            "title": "正月五日访王韦轩知府东坞真诏道中",
            "content": "晴光欲雪做新元，访旧西来第一番。\r\n十五里行千曲路，两三处见数家村。\r\n山培浮土为田肉，涧束湍流有石痕。\r\n安稳不知危世事，更从何处觅桃源。"
        },
        {
            "title": "送道士十二侄归金观",
            "content": "世道日以漓，人事日以非。\r\n吾宗昔昌繁，儒冠森巍巍。\r\n时节相会聚，燕笑芳菲菲。\r\n迩来岁复岁，存者星晨稀。\r\n我今七十九，奄奄一息微。\r\n汝亦七十八，褵褷旧羽衣。\r\n老我虽待尽，犹与坟墓依。\r\n而汝百里外，茕鹤傍孤飞。\r\n我非寿彭籛，汝非丁令威。\r\n年事已到此，余生露易晞。\r\n后会安可必，欲别增嘘欷。\r\n相送出门去，溪雪日无辉。\r\n我伫汝回首，此意知者希。\r\n丁宁且加餐，得健时一归。"
        },
        {
            "title": "次韵邑宰徐何慊出示所作五首",
            "content": "谁其知我独春秋，小试毫芒大用留。\r\n二万言书关社稷，八主地位傲公侯。\r\n儒家本色饶青眼，仕路焦心早白头。\r\n笑杀庸人漫多事，包荒襟量自休休。"
        },
        {
            "title": "挽曹泰宇居士三首",
            "content": "匆匆相聚处，未足满平生。\r\n镫雨对眠梦，花晴携话行。\r\n前盟空在耳，外哭若为情。\r\n已矣不可作，高山孤月明。"
        },
        {
            "title": "谢前人留宿饮食",
            "content": "芒屩东归日已斜，故人留滞岂来嗟。\r\n数杯烂醉饥时药，一枕熟眠安处家。\r\n湖海友朋多宿草，乾坤今古一风花。\r\n但将无事看时事，来往溪山诗未涯。"
        },
        {
            "title": "饮于梅山弟家醉书八首其七·喜见山孙",
            "content": "梅山醉里抱山孙，春入孩颜笑语温。\r\n淡静心田无妄念，只将诗礼种家门。"
        },
        {
            "title": "次韵童尚质",
            "content": "落日孤烟水绕村，山家灯火已昏昏。\r\n幽人事业书窗底，自读离骚半掩门。"
        },
        {
            "title": "次韵赵寄庵",
            "content": "家住黄沙绿水湾，功名土苴任天悭。\r\n顾瞻宇宙惊多碍，收卷江湖憩一閒。\r\n处子声容心自铁，太公年几鬓才斑。\r\n老来难得重相见，明月清风处处山。"
        },
        {
            "title": "戴帅初九日无憀以满城风雨近重阳为韵七首袖",
            "content": "平生朋友乐，鱼泳雁飞翔。\r\n如今不复昔，往往深退藏。\r\n安得无方心，相照松柏霜。\r\n饮此九日酒，味哉剥果阳。\r\n\r\n【注释】：【原题】：\r\n戴帅初九日无憀以满城风雨近重阳为韵七首袖而示余因次其韵"
        },
        {
            "title": "送竺甥秀",
            "content": "恭惟吾外祖，盛德表一乡。\r\n身都云南瑞，一母十郎娘。\r\n吾母实居长，钟爱非寻常。\r\n择婿流俗外，眼高意见长。\r\n岂无富豪子，熟视不得当。\r\n吾父本儒家，诗礼夙自将。\r\n乃以吾母妻，相期早腾骧。\r\n谁知古罍洗，不入盆盎场。\r\n回溯外祖心，终老弗能忘。\r\n膝閒出苦语，此心汝其偿。\r\n饮泣何敢受，负山类蚊虻。\r\n二十一年閒，母没父亦亡。\r\n我发既种种，杏园仅沾芳。\r\n著鞭幸有路，盖与忽仆僵。\r\n前言空在耳，欲报天茫茫。\r\n吾婿在吾前，吾子罗吾旁。\r\n努力各努力，世道须明昌。\r\n听之勿藐藐，方来那可量。\r\n庶几未了事，发为前人光。"
        },
        {
            "title": "兄弟醵饮访雪航次弟观韵地",
            "content": "天女多年为散花，晚年来此寄年华。\r\n贫因好客甘如荠，诗解醒人苦似茶。\r\n入室漫为云作主，开窗惟许月通家。\r\n有时得句忙题处，满壁淋漓字湿鸦。"
        },
        {
            "title": "次韵张君寿来见二首",
            "content": "大学门庭不易登，参前新意逐时生。\r\n须教一敬存神舍，莫是多吟费管城。"
        },
        {
            "title": "林乐閒真赞",
            "content": "皎然其毛颜也似玉，癯然其骨相也似竹。\r\n悠悠然其心也，云与上云与下，\r\n飘飘然其身也，江之南江之北。\r\n此所谓乐閒之道人，赞之者本堂老夫之醉墨。"
        },
        {
            "title": "次韵弟茝怀归",
            "content": "同声相应甚埙箎，雨夜联床只有诗。\r\n断港漫生归棹兴，流年空感浴兰时。\r\n良思难与世情说，衰病聊将僧定移。\r\n须信滞流皆有命，不然安用老天为。"
        },
        {
            "title": "次前韵酬王景云见和三首",
            "content": "竹边结屋饱幽清，疏落樽前文字盟。\r\n子到午山侬亦到，月边云峤得论情。"
        },
        {
            "title": "蔡峰似徐鳞卿",
            "content": "老去襟怀得丧齐，东风吹暖送行藜。\r\n群山捧谷云居下，一岭分疆水向西。\r\n有路不来多事马，满村交唱太平鸡。\r\n主人九十清谈健，樽酒流连日又低。"
        },
        {
            "title": "次韵月窗兄惜别四首",
            "content": "分付浮生一字休，欲休不得是离愁。\r\n如今只怕归无准，心在丹山最上头。"
        },
        {
            "title": "留西山",
            "content": "西崦已非旧，庵居犹自妍。\r\n树头擎月直，山腹转风圆。\r\n閒坐忙尘外，清谈浊酒边。\r\n悠悠一俯仰，今日是何年。"
        },
        {
            "title": "长孺因吾二诗有负米分邻之语因又次韵饯其归",
            "content": "纷纷薄俗事轻辱，自喜衰年德有邻。\r\n危世孤儿华发母，归舟百里碧波春。\r\n不因噬指感怀切，肯学呕心搜句新。\r\n娱舞慈庭应细说，丹山筍蕨正宜人。\r\n\r\n【注释】：【原题】：\r\n长孺因吾二诗有负米分邻之语因又次韵饯其归二首"
        },
        {
            "title": "同袁通判游越中三首·禹庙",
            "content": "舟行可十里，上岸即山林。\r\n曲径抱深意，怪松传古音。\r\n平生能几到，好处欲穷寻。\r\n春鸟一声处，乡关又上心。"
        },
        {
            "title": "次韵弟观用王介甫桃源行韵写感为西湖行",
            "content": "钱塘江头驻龙马，西湖风光甲天下。\r\n西湖西边屋万閒，中有沈沈醉花者。\r\n莺莺燕燕日日春，萍虀豆粥蜡代薪。\r\n黑杀吹飚忽过江，忧贻君父辱在臣。\r\n烽火连天天已近，浪将督师答天问。\r\n畏缩不前江神嗔，坐受排墙侣西晋。\r\n嗟今玉辇竟蒙尘，将相受辱甘帼巾。\r\n求如西晋已觖望，万世遗笑无人秦。"
        },
        {
            "title": "送邑宰丁溉之任满",
            "content": "君不见南山峰晴倚空，有时烟岚失青葱。\r\n又不见碑潭水清贯市，有时波涛涨黄滓。\r\n铜章一临山水閒，变态有甚水与山。\r\n自从有邑知几尹，仁闻始终无二三。\r\n况直焦氛半封内，转为乐国非容易。\r\n飞凫忽载福量来，力量精神有余地。\r\n吾乡由来文献多，道脉无如世故何。\r\n蔬园每每今栋宇，芹波瀰瀰新弦歌。\r\n小民艰食业山海，弱肉难供虎狼噬。\r\n寒忽暖衣饥忽食，昼无打门夜无吠。\r\n百里乳哺父母怀，恶稔时劳匣剑开。\r\n同寮议论兄弟视，理到肯放山笔回。\r\n苦蘖隽永世味外，甘棠种在人心里。\r\n图志虽书不书书，颂碑歌记如何记。\r\n及瓜而工芒芒行，花城如画琴在堂。\r\n手挥帐饯前路阔，唾去金馈西风香。\r\n来不携家影相逐，去不挑包心自足。\r\n眉閒迎笑动瑶琴，膝下候归翻彩服。\r\n南溪景擅孟城奇，酒丹米白鱼蟹肥。\r\n家林燕喜莫惜醉，仕宦得閒能几时。\r\n平实工夫根本大，舒徐步武官职耐。\r\n向上规模看宰邑，谁能如公三出宰。\r\n谁能如公彻底清，谁能如公不眩名。\r\n卓乎高哉日月证，足以行矣云霄程。\r\n出门为民还小驻，肯借心香勤旱雨。\r\n一雨三日岂偶然，异日作霖天已许。\r\n老夫生身八十年，何幸亲见真前缘。\r\n既无筋力送之远，又乏词藻扬其贤。\r\n漫将进而咏涂歌者，掇拾万一溪藤写。\r\n长揖奉为行李累，为我一读清天下。"
        },
        {
            "title": "侄孙榘献醉鳘以一绝复之",
            "content": "年来只识釜中鱼，出海修鳞梦也无。\r\n宝鳘带糟俄入眼，儿童惊动哄寒厨。"
        },
        {
            "title": "饮于梅山弟家醉书八首",
            "content": "有约相过亭午天，日斜犹在酒杯閒。\r\n迟迟要待月明去，意在弟兄非在山。"
        },
        {
            "title": "正月二十四日到梅山二首",
            "content": "困来禁不住，一动亦悠悠。\r\n家事青山外，春心白发前。\r\n逢人相问岁，为客又开年。\r\n得醉梅花下，何妨就石眠。"
        },
        {
            "title": "次韵八侄三首",
            "content": "花开便是候催归，济楚生香清复微。\r\n遥想折来深院宇，似初匀粉小青衣。"
        },
        {
            "title": "次韵前人访旧",
            "content": "铁石心肠本自顽，著身无所奈时艰。\r\n仙丹难问桃花洞，诗笠聊寻饭颗山。\r\n道义岂随天地闭，风埃不放水云閒。\r\n相逢休说如今事，回首斜阳古汉关。"
        },
        {
            "title": "次韵梅山弟醉吟七首",
            "content": "隐处是甪里先生，放游是司马子长。\r\n试问梅山老居士，判断两家谁最香。"
        },
        {
            "title": "次韵黄岩高志尹寄寿",
            "content": "冠屦天地间，车笠风云从。\r\n我行半东南，已复八十翁。\r\n取友必端人，求我我蒙童。\r\n初见老不化，宿学今何功。\r\n万丈委羽山，中有人中龙。\r\n文气苏玉局，心事庞德公。\r\n岂不愿纳交，谁与先为容。\r\n何物瀹小子，托根岁寒松。\r\n寄我寿我诗，墨妙扬古风。\r\n扇开眼眊矂，翼起身龙钟。\r\n要知片云外，实共二浙东。\r\n气以类相应，面未心已同。\r\n端如获骊珠，不羡放鸽笼。\r\n滥吹谱美茎，难报来施丰。"
        },
        {
            "title": "次韵王文甫先生二首",
            "content": "富贵谁能讯女星，得师自分满平生。\r\n河汾他日书成后，王魏中閒亦有名。"
        },
        {
            "title": "次韵杨君贵",
            "content": "趁小春晴踏险来，相从溪屋冷生涯。\r\n山林眼力空时态，风月诗声起病怀。\r\n薄酒出篘多亦醉，晚菘入馔淡为佳。\r\n人閒乐处聊示耳，此外本无邱与崖。"
        },
        {
            "title": "挽蒋质甫",
            "content": "谁能传耆旧，善誉在乡关。\r\n教子籯金外，和家棣萼閒。\r\n死心多佛悟，生世半时閒。\r\n逝矣夫何憾，逍遥玉女山。"
        },
        {
            "title": "次儿生日八句示之",
            "content": "祖心流庆我生儿，说与吾儿初诞时。\r\n吉梦觉来珠蚌坼，喜声浮动玉麟知。\r\n如今弱冠归妻后，此是平生进德基。\r\n自有季方家样在，一门诗礼要扶持。"
        },
        {
            "title": "次单君范袖来汪西皋所譔咏秋十章以示因和之",
            "content": "自古年年自有秋，悲秋元只是閒愁。\r\n感时只有长庚子，说到衣冠成古邱。\r\n\r\n【注释】：【原题】：\r\n次单君范袖来汪西皋所譔咏秋十章以示因和之十绝"
        },
        {
            "title": "次韵前人寒食",
            "content": "今年寒食倍心寒，不独松楸感涕潸。\r\n青草遥悲新瘗冢，苍梧错认旧来山。\r\n人生醉梦乾坤里，时节晦冥风雨閒。\r\n只有杜鹃知此意，傍云啼去又啼还。"
        },
        {
            "title": "又次韵帅初诸前七首",
            "content": "世上纷纷博一庐，案头矻矻守三余。\r\n牢辞门外鸡豚社，菜味深长手灌锄。"
        },
        {
            "title": "到梅山处三首",
            "content": "溪山有分皆为福，草木无成半计功。\r\n小小梅园胸次阔，到忘言处只春风。"
        },
        {
            "title": "吴宜之生日以一诗勉之",
            "content": "伍山钟秀出人龙，头角峥嵘意气雄。\r\n须著父兄深责望，好从师友细磨砻。\r\n始勤却是终身福，下学方收上达功。\r\n它日前程相约处，杏园多少马头风。"
        },
        {
            "title": "代弟茝咏梅画十景·飞花",
            "content": "独占初春早卸芳，肯随桃李炫侬妆。\r\n如今不到寿阳额，自做孤村流水香。"
        },
        {
            "title": "弟观为众奉里神于丹山僧舍有五绝因趁韵",
            "content": "一卷新吟水石香，顿教尘浊变清凉。\r\n唤醒心下十年梦，拜舞薰风面舜廊。"
        },
        {
            "title": "次韵陈晟别瀹",
            "content": "世态悠悠合与分，人生总是一浮云。\r\n瘦□凄恻来东野，妙墨淋漓恍右军。\r\n棠峤别时如梦寐，竹林何日共朝曛。\r\n吾今耄矣虽多感，风月相期未厌闻。"
        },
        {
            "title": "咸淳元年乙丑冬同金陵制幕诸公游旧乌衣巷新",
            "content": "王谢风流堕渺茫，黯然怀旧见新堂。\r\n山无多树夕阳远，梅始一花春意长。\r\n燕去有时来画屋，鹤飞何日到青冈。\r\n休言枉洒新亭泪，犹胜如今似醉乡。\r\n\r\n【注释】：【原题】：\r\n咸淳元年乙丑冬同金陵制幕诸公游旧乌衣巷新来燕堂制参董静有诗因次韵"
        },
        {
            "title": "次韵戴时芳病中",
            "content": "平生英气欲摩天，晚节逢罹欲自怜。\r\n纸帐漫移春梦枕，画叉难继日支钱。\r\n好坏知病及穷韩愈，肯把贫谋富计然。\r\n但得身安字堪煮，寄声自有故山鹃。"
        },
        {
            "title": "偶成梅山园有酌",
            "content": "易来难去家半里，似有还无雨数丝。\r\n烂醉池边野花下，黄昏犹有未成诗。"
        },
        {
            "title": "悼出童尚质二首",
            "content": "南山山最秀，之子得其精。\r\n年少文偏老，身通道自亨。\r\n得交宽所蕴，见义勇于行。\r\n今日知无憾，声名一死生。"
        },
        {
            "title": "到梅山次韵弟茝",
            "content": "山家见秃翁，欢笑走儿童。\r\n坡竹势飞动，楚兰香暗通。\r\n盍分半席地，相扇一瓢风。\r\n世事非吾分，何妨诗自雄。"
        },
        {
            "title": "三次书怀",
            "content": "默察天翻地覆由，寸心无处著私愁。\r\n忠唐不复瞻双庙，误汉皆知罪五侯。\r\n牧马入南飞浙水，狩车遵北感陈留。\r\n山川满目花如旧，邂逅春风可问不。"
        },
        {
            "title": "次韵徐何慊九日登高",
            "content": "广莫亭前秋气清，招邀酒伴走庖兵。\r\n悠悠谁解知真意，乐只应须在太平。\r\n直到上峰饶独步，尽收下界入双明。\r\n满头芬馥随归马，惟有黄花不世情。"
        },
        {
            "title": "外孙黄相儿求诗",
            "content": "可人黄外孙，来吾与汝言。\r\n是为慈溪嫡，未离嵩绿门。\r\n以身答世谱，学问为本根。\r\n吾言虽老拙，铭心其永存。"
        },
        {
            "title": "十一月八日浑家避难周姓家终夜以榾柮火为御",
            "content": "兽炭银山醉梦乡，何如榾柮地炉装。\r\n微烟暖火权春燠，错节盘根傲夜长。\r\n夙许孤寒陪暖席，不将光焰买烘堂。\r\n风饕雪虐天昏黑，独占山家一脉阳。\r\n\r\n【注释】：【原题】：\r\n十一月八日浑家避难周姓家终夜以榾柮火为御寒之具"
        },
        {
            "title": "万寿寺主僧圆鉴留酒醉中",
            "content": "人世一沤浮，时光如瞬流。\r\n相违十年久，偶见两心稠。\r\n法嗣惊初意，香厨出异羞。\r\n那知年到此，不枉少迟留。"
        },
        {
            "title": "燕余寄月窗兄三首",
            "content": "叶叶征衫来自东，相逢笑语竹窗中。\r\n傍人底死催人去，细雨吹凉一夜风。"
        },
        {
            "title": "用前韵似龄叟",
            "content": "早岁雄心撼不周，晚年归契老禅游。\r\n肯除酒戒容元亮，欲答梅诗愧子由。\r\n隐几云山长在眼，出门风雪又回头。\r\n元宵有约慈云阁，镫火能无感旧愁。"
        },
        {
            "title": "三井",
            "content": "两崖削铁上擎空，下有灵潭与井同。\r\n龙出世时磐石透，水无底处洞天通。\r\n余波喷作雷霆怒，大旱腾为霖雨功。\r\n兄弟相携看奇迹，脚跟牢立嶮巇中。"
        },
        {
            "title": "诗寄赵九新娶",
            "content": "风摆柳梢云未乾，痴云妒日正娇寒。\r\n儇香公子新鸳侣，那肯兴心客路难。"
        },
        {
            "title": "剡县次韵张兼夜月联句",
            "content": "停棹即阶除，空明一锐如。\r\n飞毫僵庶可，吐句走灵舒。\r\n闹里自静好，公余相起居。\r\n爱君情款密，裨我事迂疏。\r\n念念民租少，言言郡计虚。\r\n入林难即鹿，竭泽恐无鱼。\r\n立政谙平实，行符审疾徐。\r\n亟牛且鸡汁，服骥偶盐车。\r\n斟酌黄汉瓒，流连翠织裾。\r\n务滋桃李种，首事草茅锄。\r\n愿却辛毗子，同商隽永书。\r\n溪山万宝藏，穹壤一蘧庐。\r\n吟吻馋供茗，官庖贵买蔬。\r\n尘劳资洗濯，技痒互爬梳。\r\n生活侵韩贾，襟期听耳余。\r\n雪舟如兴尽，共此复谁欤。"
        },
        {
            "title": "九月十日乡入醵饮丹山分韵得地字",
            "content": "流景赴壑蛇，浮生迁穴蚁。\r\n世变兹已极，扰扰欲何事。\r\n淡饮养丹田，守口为福地。\r\n常时不出户，一年两游寺。\r\n清霜又芳菊，与头花前醉。\r\n里人重斯集，仿佛乡饮意。\r\n叙坐既有伦，交勉言亦至。\r\n老成示典刑，少壮修容止。\r\n智者勿笼愚，勿以利伤义。\r\n实行培本根，余力及文字。\r\n宙宇自颠冥，存古强吾里。\r\n扶持复扶持，相与无彼此。\r\n酒云酒云乎，渊乎有余味。"
        },
        {
            "title": "次韵前人新晴三首",
            "content": "泥香风软燕忙时，宿雨微中起较迟。\r\n试卷珠帘问花事，画秋千外袅晴丝。"
        },
        {
            "title": "次韵僧仁泽",
            "content": "来诗自有师，心与晚唐期。\r\n开我正墙面，喜于闻乐脾。\r\n山林人似许，风月事还谁。\r\n不用盟为社，从今是故知。"
        },
        {
            "title": "次韵王得淦和儿泌西山所作二首",
            "content": "亲戚要绸缪，其来远有由。\r\n溪山行可到，岁月去难留。\r\n休问酒无有，但将诗应酬。\r\n春光是堪处，不是少年游。"
        },
        {
            "title": "呈龄叟二首",
            "content": "老师神用笑谈中，不但能降大小空。\r\n自谓我心顽似铁，也随柳絮舞春风。"
        },
        {
            "title": "四月五日后圃酴醾芍药侍郎三花盛开醉吕成三",
            "content": "酴醾忽尽花，春与夏交加。\r\n顷刻当千日，风流能几家。\r\n香丛迷粉蝶，曲蔓走青蛇。\r\n火急要清赏，可人归未邪。\r\n\r\n【注释】：【原题】：\r\n四月五日后圃酴醾芍药侍郎三花盛开醉吕成三咏"
        },
        {
            "title": "酒边",
            "content": "茶瓯才退酒杯来，酒兴浓时杯复杯。\r\n也须留取三分醒，要带明月清风回。"
        },
        {
            "title": "次韵戴成叔",
            "content": "青山如有期，佳处故当屋。\r\n山势西南来，发冈自岷蜀。\r\n其下生伟人，自反常自缩。\r\n达观万物表，山界归一粟。"
        },
        {
            "title": "感时二首",
            "content": "一点忠忱无处输，与滔滔者走危途。\r\n新声感泣尚书客，破镜传盟公主奴。\r\n流散莫非中泽雁，死亡谁是首邱狐。\r\n平生师友多黄土，吞哭何曾奠束刍。"
        },
        {
            "title": "出剡北门道中",
            "content": "晴日烘冬扫宿阴，篮舆伊轧出山深。\r\n田夫忍冻妆旗帐，学子忘功走佩衿。\r\n三载一余多少过，万人相送独何心。\r\n新官便好观风俗，莫道无人识古琴。"
        },
        {
            "title": "云西已矣江东漕司绣春园柱閒诗尚存因次韵以",
            "content": "柳边桃杏竹边梅，尽是先生手自栽。\r\n旧事已随春梦断，新愁偏入老怀来。\r\n空将满柱留题看，无复当花画册开。\r\n试上层台望秦望，乡心禁得杜鹃催。\r\n\r\n【注释】：【原题】：\r\n云西已矣江东漕司绣春园柱閒诗尚存因次韵以写感云"
        },
        {
            "title": "僧雍野堂赞",
            "content": "野堂之野，大千世界。\r\n野堂之堂，匪茅一把。\r\n也无籓篱，也无閒架。\r\n风月往来，云壑上下。\r\n空空洞洞，规模广大。\r\n是真非真，是假非假。\r\n善哉善哉，无成无坏。"
        },
        {
            "title": "似臧伯通",
            "content": "玉守鱼符委任隆，规模新处见新功。\r\n来从北斗光躔下，坐治南山紫翠中。\r\n载路政声如药石，契天心画在屏风。\r\n深深到底清相映，一派碑潭水最公。"
        },
        {
            "title": "倪峰避难",
            "content": "衰年踏险行，五贼太无情。\r\n落叶滑霜路，空山生夜声。\r\n相携德耀隐，几丧卜商明。\r\n归计未为是，时时心自惊。"
        },
        {
            "title": "俞荪墅示以杂兴四首乃用危骊塘所次唐子西韵",
            "content": "人生无足处，却足身良方。\r\n自种荪成墅，时同云出乡。\r\n江湖残梦杳，山谷本心长。\r\n回首门前事，风潮战石塘。\r\n\r\n【注释】：【原题】：\r\n俞荪墅示以杂兴四首乃用危骊塘所次唐子西韵因次韵"
        },
        {
            "title": "到梅山处三首",
            "content": "种成梅竹趣何澹，说到诗书心自閒。\r\n滋味深长在物外，尘埃分付与人閒。"
        },
        {
            "title": "青山下",
            "content": "千顷田畴麦浪花，数家林薄笋抽芽。\r\n休将世事俱归梦，颇喜人生尚有涯。"
        },
        {
            "title": "次韵杜孟传送归剡",
            "content": "天空地阔本无言，兔走乌飞自做年。\r\n老景光阴炊黍外，客窗风雨酿梅前。\r\n事随笑去户门福，诗为别来朋友贤。\r\n河水洋洋山杳杳，一声归橹绿杨边。"
        },
        {
            "title": "次韵帅初浙西回及得新居三首",
            "content": "闻得胥江尚涨沙，往来虽便重嗟嗟。\r\n旧游怕说铜驼棘，遗曲难听玉树花。\r\n满目山川谁是客，无情天地若为家。\r\n栖栖又入西峰下，踏破山鞋几两麻。"
        },
        {
            "title": "次韵前人讯余遭蹶之苦",
            "content": "桑榆正要补东隅，与子初期继二疏。\r\n铁马涨尘难著脚，霜猿引径各伤肤。\r\n苦劳筋骨宁非福，剥落皮毛不管癯。\r\n剩欲寄书相慰藉，呼儿频问雁来无。"
        },
        {
            "title": "次和梅山弟二首",
            "content": "马上功名马伏波，少游终是胜兄多。\r\n如今都付忘言处，醉向黄花奈我何。"
        },
        {
            "title": "灵济庵主僧泉蒙山招饮偶成",
            "content": "水面巧安排，轩窗爽豁哉。\r\n桥关江气定，门约市声开。\r\n远景天相送，清风客自来。\r\n夜床凉睡足，有梦到蓬莱。"
        },
        {
            "title": "又次韵帅初诸前七首",
            "content": "君是能诗犹可及，及君不可是吾年。\r\n有怀伐木相求意，但诵投瓜永好篇。"
        },
        {
            "title": "次韵和岳醵饮西峰寺分韵成诗十四首见寄",
            "content": "正觉留题久岑寂，此后此意谁知得。\r\n老僧揖入廊东头，摩挲石刻令人忆。"
        },
        {
            "title": "次韵竹窗兄委顺斋",
            "content": "知君委顺是心铭，揭以名斋岂浪名。\r\n夜兔晨乌真似梦，秋虫春鸟不关情。\r\n人生未死终归困，天道从来不益盈。\r\n我亦当今知命者，请于此处话平生。"
        },
        {
            "title": "寄题剡竺贯之书堂",
            "content": "一片心田种善根，粲为枝叶儿孙。\r\n人从今日封培去，百世金庭好石门。"
        },
        {
            "title": "次韵前人醵更生会三首",
            "content": "满天地里暗尘飞，老息奄奄一发危。\r\n种秫为生姑托醉，采薇忍死未忘饥。\r\n三閒书屋鬼神护，百两芒鞋风雨知。\r\n咄咄书空如梦寐，龙山谁记有佳期。"
        },
        {
            "title": "用梅山醉中韵三首",
            "content": "一窗桃李夹垂阳，一卷离骚一炷香。\r\n闭眼坐来开眼笑，到笑言处是春光。"
        },
        {
            "title": "次龙东平赵益三首·龙松",
            "content": "修鳞化作偃松寒，数百年閒一梦看。\r\n何似起来云拥去，为天行雨万民欢。"
        },
        {
            "title": "代天府曾安抚鹿鸣宴诗",
            "content": "笙簧声合隘春风，春在江梅第一丛。\r\n月旦姓名光上国，日边步武便南宫。\r\n看花自是长安客，对客当如横浦翁。\r\n杯酒殷勤相属处，峥嵘头角已争雄。"
        },
        {
            "title": "次韵上乘寺主僧如岳咏菊",
            "content": "万紫千红各炫名，纷纷儿女哄春荣。\r\n屈园秋种无人顾，独遇陶潜气始平。"
        },
        {
            "title": "二月十日送女清出适还次韵弟观代主留客",
            "content": "弟胡为自专，宴客数朝连。\r\n敢越庖中俎，甘安肋上拳。\r\n满腔虚醉饱，一段恶姻缘。\r\n事过姑休问，风流记剡川。"
        },
        {
            "title": "喜见单君范八句",
            "content": "世衰交道薄，相好独金兰。\r\n见面惊双瘦，知心话百难。\r\n老饕葱本暖，清坐杏花寒。\r\n明日休轻别，流年水赴滩。"
        },
        {
            "title": "次韵史芝崖",
            "content": "浮生真梦幻，看破已频频。\r\n花柳春心古，乾坤世事新。\r\n争芳多暖处，感旧独幽人。\r\n宝重复珍重，清风明月身。"
        },
        {
            "title": "到徐晚村点木{箔白换卑}三首",
            "content": "江云薄薄弄秋晴，小小篮舆款款行。\r\n才近□光山自别，稍迂石险路方清。\r\n峭崖全是古铜色，好鸟略无京样声。\r\n林下住家图稳静，近来此处亦多争。"
        },
        {
            "title": "次韵黄虚谷",
            "content": "弓招消息下幽京，群起张弮不受檠。\r\n衰朽分为林下物，英雄谁取彀中名。\r\n坐看年少抟双翼，争把时铦驱五兵。\r\n万事要终方有见，休凭水到说渠成。"
        },
        {
            "title": "女兄归萧氏夫死誓守柏舟郡闻于朝赐旌表褒节",
            "content": "终身坚白表重阍，一粹真如玉不痕。\r\n能使齐侯归吊室，自应沛相奏题门。\r\n青天有眼临霜节，黄坏知心妥夜魂。\r\n不见鄞江八行史，叶夫人德长儿孙。"
        },
        {
            "title": "次韵赵景文见寄怀亲",
            "content": "薄俗滔滔逐水流，谁能古道两绸缪。\r\n白云终日静相向，紫气有时来更留。\r\n啼鸟已呼春到了，醉驴曾记旧游不。\r\n山林乐事输君早，未遇仙炊已转头。"
        },
        {
            "title": "八句呈董稼山",
            "content": "楼阁高虚压翠微，诗囊酒担答春晖。\r\n山环水抱花相映，天阔云开鹤自飞。\r\n已有新阴共醉卧，何妨清话放迟归。\r\n浮生难得如今日，回首人间万事非。"
        },
        {
            "title": "王得淦次子侑生日求诗",
            "content": "梅窗得得宁馨儿，乳腹方离气已奇。\r\n傅就外居来岁事，学从小入去年时。\r\n擅三元美家谁继，有二郎贤父自知。\r\n可是耄夫虚赞祝，向来功业是人为。"
        },
        {
            "title": "寿王修斋枢密·南津梅",
            "content": "凛凛霜雪根，拍拍天地仁。\r\n皎皎枝上花，卷舒几冬春。\r\n结实调古鼎，味深薄俗颦。\r\n珍重不尽用，严风护南津。"
        },
        {
            "title": "次韵龄叟见寄",
            "content": "方外好交情，诗筒出醉屏。\r\n清能濯骄暑，光欲掩常星。\r\n自愧薄榆景，有生真草亭。\r\n多年只多感，岌岌旧门庭。"
        },
        {
            "title": "次韵梅山弟感时四首",
            "content": "边将才无日越晖，中朝人是李斯非。\r\n顺流兵马竟揿舞，死战规模谁发挥。\r\n忍看金茎移露去，空歌玉树送春归。\r\n不图世变今如此，真与尘埃蠓蚋飞。"
        },
        {
            "title": "到香山寺似僧能子良",
            "content": "当年真应老，坐断此名邱。\r\n交障锁山定，曲溪依路流。\r\n耸肩擎佛迹，分脚踏龙头。\r\n形胜不可尽，平生偿一游。"
        },
        {
            "title": "次韵如岳惠茶",
            "content": "槐窗梦断凤团香，松涧分来雀嘴尝。\r\n句引清风发吟兴，与师意思一般长。"
        },
        {
            "title": "又次韵帅初诸前七首",
            "content": "幻景为生何短长，痴人得梦亦推详。\r\n餐英漫效独清屈，饮乳谁皆百世苍。"
        },
        {
            "title": "次韵张子华九日长诗",
            "content": "君家脉寿张，文气雄一乡。\r\n顾我不自武，穷于冻履常。\r\n异盼独见嗜，古道无炎凉。\r\n忆昨夏季望，南风溪山香。\r\n渠渠飞帖盟，伫我高峰行。\r\n漓俗非所捉，此味如和羹。\r\n寿我醴蘸甲，饫我熬屑姜。\r\n别来坐成久，感激时拊床。\r\n我耄君亦老，无预世短长。\r\n向来尘埃迹，如云风扫将。\r\n箪瓢足不足，听天自斟量。\r\n秋无宋玉悲，春无少陵伤。\r\n逢迎但歌笑，傲睨剧戏场。\r\n不然徒自苦，平地皆羊肠。\r\n加于人数等，衰劣如何当。"
        },
        {
            "title": "卢竹溪得处士号邑尹有诗卢以其唱及其自和来",
            "content": "梦破邯郸百念齐，长汀西畔半分溪。\r\n护符清出黄冠品，承命有加紫诏泥。\r\n径捷更谁疑晚节，山居有客侈新题。\r\n老吾亦是三峰裔，何幸相逢有子兮。\r\n\r\n【注释】：【原题】：\r\n卢竹溪得处士号邑尹有诗卢以其唱及其自和来求余次韵"
        },
        {
            "title": "游蔡峰道中三首·半坑",
            "content": "叠障中閒一隙天，数家茅屋鹳巢边。\r\n逢人试问营生事，笑指岩前煮草烟。"
        },
        {
            "title": "九月一日戴时可酒边",
            "content": "不知今日是何时，只管飞毫醉梦诗。\r\n天地本来宽著我，可曾寒饿一低眉。"
        },
        {
            "title": "僧可正真赞",
            "content": "古岩气骨，春风面皮。\r\n是人认得灵溪，灵溪元自不知。\r\n一片妙庄严域，千古万古光辉。\r\n本堂老人书。"
        },
        {
            "title": "次韵延庆僧惟巧山见赠",
            "content": "巧山元不巧，此处不容传。\r\n意到头撞壁，吟香口有莲。\r\n江山皆逆旅，风月独知贤。\r\n世事如何说，相看一笑边。"
        },
        {
            "title": "题严子陵钓台二首",
            "content": "方信先生大有功，光皇只是暂时雄。\r\n东都二百年名节，全在桐江一钓风。"
        },
        {
            "title": "次韵胡景参制机见寿二首",
            "content": "南风吹笠走长须，一轴新诗一幅书。\r\n虎榜陈人有韩愈，鹤山佳婿得肩吾。\r\n行年八十死将似，求活须臾计已疏。\r\n惭愧珍羞□初度，忽忘门户是穷儒。"
        },
        {
            "title": "小宴偶成",
            "content": "小宴珊瑚月未明，满堂欢笑杂蛙声。\r\n明朝此会知谁续，试把镫花仔细评。"
        },
        {
            "title": "连山王开诗试子午花四首",
            "content": "低垂不足畏炎氛，自是居高避俗喧。\r\n五瓣圆黏猩血重，数丝牢缀蜡心存。\r\n雅持本色明清昼，肯驻残妆媚黑昏。\r\n林下何人修炼到，丹余流入此芳根。"
        },
        {
            "title": "醉中",
            "content": "乐游原上少年春，安乐窝中快活身。\r\n古到如今如几日，吁嗟天也不由人。"
        },
        {
            "title": "代弟茝咏梅画十景·宜月",
            "content": "斜斜瘦影两三枝，只许寒窗人自知。\r\n犹恨嫦娥收不尽，却归羌管曲中吹。"
        },
        {
            "title": "游慈云",
            "content": "老怀不与世情更，才说閒行兴翼然。\r\n微湿易乾沙软路，大寒却暖雪晴天。\r\n未曾到寺香先妙，底用寻梅山自妍。\r\n笑问松边人立石，汝知今日是何年。"
        },
        {
            "title": "用帅初韵谢其寿我之意",
            "content": "锦云忽把老瞳遮，寿语何为及我家。\r\n怕说庚寅赋湘芷，漫书甲子谱陶花。\r\n长途交鹜鼠为虎，孤迹偷生蛇放蟆。\r\n人世到今何足问，桑榆况已日西斜。"
        },
        {
            "title": "与处庆老若圭游雪窦杖锡二首",
            "content": "有意西游万玉峰，往来何可太匆匆。\r\n知心能几片云外，回首应多明月中。\r\n争供粟泥怀太白，终留梨实待兴公。\r\n从今若枉诗相问，我住丹霞水竹丛。"
        },
        {
            "title": "上巳酒边即事示女沖二首",
            "content": "女沖踏露折棠花，引得儿童哄一家。\r\n说道今朝修禊日，暂抛针线答年华。"
        },
        {
            "title": "过鉴湖",
            "content": "越城胜境素来夸，才入东关分外嘉。\r\n八百顷荷西子态，几千余寺贺君家。\r\n画屏山色饶烟水，丽锦天光落晚霞。\r\n惜景欲图湖上住，钓船泊处是生涯。"
        },
        {
            "title": "再用前韵谢吴竹修",
            "content": "秃髠归阳羡，仙髯卧古藤。\r\n前贤成昨梦，后辈嗣谁镫。\r\n倾盖欣如故，吟坛得共登。\r\n春风吹相聚，聊此寄韦冰。"
        },
        {
            "title": "次韵瀹留避地有忆欲归因用前韵示之",
            "content": "离乱身命危，烦恼头发折。\r\n我儿在山南，百书饶苦舌。\r\n谁知我忆儿，如火煅心铁。\r\n人生恩爱海，各自怜骨血。\r\n初谓时节好，膝下长娱悦。\r\n顾今□相远，矛头苟餔歠。\r\n兵马交往来，近日尤难说。\r\n急投一隙宽，呼儿归暂合。\r\n未问沟壑填，且偷须臾活。\r\n春来两日强，寒气犹凛烈。\r\n寄巢不蔽风，败纩聊同挟。\r\n父坐母蓐卧，兄立弟裾接。\r\n分散得团栾，不语意自浃。\r\n为白润姊知，未须生悁结。\r\n明朝倘可行，亦须回一匝。"
        },
        {
            "title": "次韵樊伯撝见贶",
            "content": "自笑我何如，叨年八十余。\r\n户门觉老病，梅竹护穷居。\r\n拙计信天鸟，残生减水鱼。\r\n时将一字命，仰卧向空书。"
        },
        {
            "title": "次韵弟观晚春风雨",
            "content": "分得天机自动簧，与春相约不参商。\r\n无情有态眉如画，是曲非腔口尚黄。\r\n公子旧呼归梦境，友生新好出村庄。\r\n山窗诗客先听处，写入乌丝句亦春。"
        },
        {
            "title": "题扇画东坡",
            "content": "形神雪山松，衣巾赤壁风。\r\n望之凛凛然，扫退炎尘红。"
        },
        {
            "title": "似星同知",
            "content": "通守鱼符委任隆，规模新处见新功。\r\n来从北斗光躔下，坐治南山紫翠中。\r\n载路政声如药石，契天心画在屏风。\r\n深深到底清相映，一派碑潭水最公。"
        },
        {
            "title": "嘉兴道中",
            "content": "此来知几番，此景孰能言。\r\n有堰留河水，无山碍稻村。\r\n船收菱入市，家植桂当门。\r\n风物有如此，谁招二陆魂。"
        },
        {
            "title": "题西四明赵氏书院",
            "content": "他乡久客不堪怀，风雨书窗又独来。\r\n梦恶喜闻莺唤醒，归途羞见雁声囘。\r\n望春山色今须好，年少时光老易催。\r\n坎止流行天已定，揿髯一笑且衔杯。"
        },
        {
            "title": "锦里观桃",
            "content": "锦里风光分外春，桃花如市趁时新。\r\n鬭风车马香尘里，谁是朱门觅水人。"
        },
        {
            "title": "次前韵戏似",
            "content": "喜逢新岁带春回，四老过从贺泰来。\r\n君若燕毛分次第，我当鹤发领徘徊。\r\n忺怀爵跃空相望，弱脚蹒跚阻一陪。\r\n传语诸贤任抛外，百年夫妇自衔杯。"
        },
        {
            "title": "出门寄弟睹子得",
            "content": "半年腿卧近方仁，一出门来拂濯身。\r\n交十月天村影好，连三日雨晚晴新。\r\n青山无语自知我，黄叶是愁还可人。\r\n谁信幽居便忘世，渔樵亦自有经纶。"
        },
        {
            "title": "挽曹泰宇居士三首",
            "content": "忠义垂青脉，癯然独饭蔬。\r\n生涯一身寄，禅学九经余。\r\n有教宁分类，逢人只借书。\r\n世方餍粱肉，视此愧何如。"
        },
        {
            "title": "次前韵二首似前育王寺主僧如日",
            "content": "见说东岩弄一斑，万人表立许谁攀。\r\n笑相逢处行云住，谁主谁实相对閒。"
        },
        {
            "title": "山家即事",
            "content": "小筑山之下，林泉景自成。\r\n閒花随付分，啼鸟本无情。\r\n日暮岭云合，雨余溪水清。\r\n相逢是樵客，堪与话平生。"
        },
        {
            "title": "定海",
            "content": "一夜南风便叶舟，天教偿我定川游。\r\n两崖踞海潮吞脚，万石封堤水掉头。\r\n家家活计鱼虾市，处处欢声鼓笛楼。\r\n不用丹青状风景，逢人且说小杭州。"
        },
        {
            "title": "用前韵记梦中所感",
            "content": "风引归舟无翠蓬，转头三见柳花风。\r\n伤心殆尽王摩诘，痛哭真成贾太中。\r\n尚有鬼神知夜问，谁知兄弟坐天穷。\r\n此时此意无人会，放读离骚太乙东。"
        },
        {
            "title": "代天宁寺僧可举赠梓人善斲歌",
            "content": "四明山南郁嵯峨，异气上与青天摩。\r\n人豪挟秀布山下，余为巧匠擅一窝。\r\n颀然而长独出者，此中巧处得最多。\r\n谁知造物亦有意，要为公输世其科。\r\n天宁古刹本雄丽，一旦忽受融风苛。\r\n作而新之岂易事，一手足任奚谋他。\r\n前年起山门，见者赞叹谁敢呵。\r\n今年起佛殿，镇压大地山与河。\r\n百川奏材奔贔屭，万夫应役鸣鹳鹅。\r\n眼意所及规矩就，颐指之下锯斧罗。\r\n巍巍列柱铁直立，整整骈榱玉圆瑳。\r\n层檐飞走凤翼舞，修梁腾上虹光拖。\r\n上入云霄争雁路，下临城市眇蚁窠。\r\n可以坐三大如来于中閒正面，可以奉五百罗汉于东西两阿。\r\n我仗我佛大势力，翻赶快尺水成大波。\r\n汝有妙思随我意，轮奂视昔百倍过。\r\n宝坊突兀见此屋，回首人世今如何。\r\n当年大而富贵户，寒烟落日废址迷蓬莎。\r\n小而苟活破茅舍，凄风苦雨不识阳春和。\r\n慈悲法门何遮碍，平等世界何偏颇。\r\n安得如汝千百亿，庄严栋宇遍婆娑。\r\n有快活，无障魔，\r\n大家拍手齐唱善斲歌。"
        },
        {
            "title": "次韵林国器元夕",
            "content": "世情多异好，幻出满城星。\r\n尘市月无色，醉乡风亦腥。\r\n从他儿戏哄，输我客眠醒。\r\n老耳虚鸣处，笙歌足自听。"
        },
        {
            "title": "高洁堂来见因次前韵三首",
            "content": "君家文献日争光，声价如今重上方。\r\n我老尚知师古学，为搜古集到渠阳。"
        },
        {
            "title": "赠舒亦山入越",
            "content": "危世无山林，颓俗无门户。\r\n彼美诗书身，悠然自为趣。\r\n扬扬飞霞佩，清风导前路。\r\n借问欲何之，谓我稽山去。\r\n秦风白去晓，禹穴苍烟暮。\r\n平生礧磈怀，高吟吊千古。\r\n兹行良不恶，欲赠无他语。\r\n如逢梅市仙，试与谋出处。"
        },
        {
            "title": "寿法椿长老二首",
            "content": "一相从后便相知，结得因缘似许奇。\r\n如水笑谈多尽日，与云来往本无时。\r\n为莲社约非吾事，读藕花诗欲汝师。\r\n熟处处妨安稳住，江湖风浪更交谁。"
        },
        {
            "title": "赞龄叟留东隐二首",
            "content": "一片丹山云出山，慈云高处共清閒。\r\n春风轻借吹嘘力，出本无心也会还。"
        },
        {
            "title": "次韵戴帅初村园杂兴二首",
            "content": "田不充耕漫垦山，焦劳新做鬓毛斑。\r\n牛歌方见平生戚，鱼釜何曾饿死丹。"
        },
        {
            "title": "次韵吴应奎解嘲",
            "content": "两别因循久酿疑，其如老病骨累累。\r\n心铭自勒家庭苦，手绠曾悬坎井危。\r\n吠雪有声非我累，仰天无愧要相知。\r\n交情须看寒松柏，傲尽春风桃李时。"
        },
        {
            "title": "试墨三首",
            "content": "兔毫染上何妨浅，蝉翼写来可放轻。\r\n为爱淡中多酝藉，却嫌浓处太分明。"
        },
        {
            "title": "春夜梦中得四句",
            "content": "北海座上客常满，陈平席门车亦多。\r\n贫富不关交际事，二公门户亦山河。"
        },
        {
            "title": "闻剡人望回",
            "content": "跋涉山程往又还，老怀不是爱游山。\r\n为闻父老勤相送，立满溪头几日閒。"
        },
        {
            "title": "二月二十五日醉吟",
            "content": "午酒三杯率处真，不知门外有风尘。\r\n溪山花木一帘影，兄弟妻孥满屋春。\r\n万事到头皆有命，两閒立脚要求仁。\r\n羲皇以上已难问，且做渊明左右人。"
        },
        {
            "title": "次韵和岳醵饮西峰寺分韵成诗十四首见寄",
            "content": "天地中閒浩浩歌，从地乌兔健飞过。\r\n旁人若问功名事，笑指南柯蚁一窠。"
        },
        {
            "title": "灵济寺午睡起",
            "content": "江上春风底事寒，主张火柜一雷鼾。\r\n不干酒力浓时困，自是人情熟处安。"
        },
        {
            "title": "代弟茝咏梅画十景·风前",
            "content": "打头二十四番信，吹透天香雪里枝。\r\n总被诗人收拾去，封姨正自未能知。"
        },
        {
            "title": "乙酉正月二十日游慈云三首",
            "content": "数曲清溪山抱回，青山高处醉筵开。\r\n忽然鼓笛太平调，便是洞庭闻乐来。"
        },
        {
            "title": "游慈云二首",
            "content": "今夕是何夕，相携踏雪乾。\r\n弟兄清浊酒，僧俗素荤盘。\r\n邂逅半年事，笑谈终日欢。\r\n欲归归未得，恋月靠阑干。"
        },
        {
            "title": "次韵洞真道士卢致远",
            "content": "虹桥关福地，门外任风涛。\r\n襟带金钟秀，根基铁柱牢。\r\n安心培大枣，办手摘蟠桃。\r\n坐镇江山稳，新题立石高。"
        },
        {
            "title": "送许耀卿入越",
            "content": "三宿相留亦是缘，东风吹上镜湖船。\r\n閒心可为流觞事，古眼应探窆石前。"
        },
        {
            "title": "闻丹山主僧德周欲退慈云主僧龄叟留此作",
            "content": "识破机关便出林，满天劫火可能侵。\r\n水流不去青山影，风与俱高白鹤心。\r\n物外弟昆相契合，眼中世界几浮沈。\r\n是知处处虚西榻，难得慈云一片阴。"
        },
        {
            "title": "次韵黄长孺",
            "content": "人情相得古来难，肯溯溪山伴退閒。\r\n潇洒风流屏褥外，和平气象瑟琴閒。\r\n鹊巢自爱居南国，鹤帐从教怨北山。\r\n只恐杜鹃声梦里，与君飞去又飞还。"
        },
        {
            "title": "上乘方丈",
            "content": "石边流水竹边松，中有十年前好风。\r\n悠然自得忽自笑，今日何日此山中。"
        },
        {
            "title": "浦城外界梨岭西水碓头阻雪三日",
            "content": "小小篮舆出远林，南来长苦路崎嵌。\r\n一千里外乡山杳，十二月中风雪深。\r\n清夜到家惟有梦，少年触事易酸心。\r\n须知行止元非我，阴六阳三古到今。"
        },
        {
            "title": "次韵梅山弟感时四首",
            "content": "吟情本是谢玄晖，邂逅年来世事非。\r\n到处望风千甲解，无人留日一戈挥。\r\n杜鹃入洛啼拌死，鸿雁辞南去有归。\r\n浩荡春光天万里，孤云叶叶向谁飞。"
        },
        {
            "title": "次韵和岳醵饮西峰寺分韵成诗十四首见寄",
            "content": "萧萧四壁住残生，不学神仙不学僧。\r\n有酒未能忘北海，种瓜且自学东陵。"
        },
        {
            "title": "筠溪八景诗·金鸡报曙",
            "content": "千金铄铄独文身，五德名标莫与群。\r\n振翼岂愁天色暝，曲头如盼曙光新。\r\n鸟穿竹韵窗谈巧，风卷尘岚士□勤。\r\n□见鸡人□□陇，漏残惊起侍朝臣。"
        },
        {
            "title": "挽张梅坦二首",
            "content": "同饮嵩溪水，绸缪况有连。\r\n心期天地阔，情话岁时迁。\r\n一病帮三暑，长归竟九泉。\r\n谁知之子憾，薛凤定翩翩。"
        },
        {
            "title": "四月十一日与妇小酌玉莲花前有感",
            "content": "西湖西山坡，水乐洞之恻。\r\n有池当轩绿，有花当夏白。\r\n风润脉柔茎，午芳擅正色。\r\n方来玉八瓣，圆中珠一的。\r\n曾携真率杯，相看契清閴。\r\n主人自城居，会与乘閒客。\r\n回头一十年，今日为何日。\r\n窗前小盆池，又见此花发。\r\n花于我何心，我见花自恻。\r\n老妻颇解事，一笑复太息。\r\n胡为不自知，君已八十一。\r\n洛阳白牡丹，杨家红芍药。\r\n魂梦且不到，何独□怀昔。\r\n□□垂头答，风雨天昏黑。"
        },
        {
            "title": "次韵戴帅初架阁剡居四首",
            "content": "青春踏过洛阳尘，今却寻盟郑子真。\r\n天下方酣施夺事，村中自有逊耕民。"
        },
        {
            "title": "次韵戴成叔",
            "content": "蟋蟀秋乃鸣，反舌不鸣夏。\r\n天地如草亭，万物寄虚架。\r\n达人穷物理，嗜理如嗜炙。\r\n动静各有诗，油然会心舍。"
        },
        {
            "title": "留稼山",
            "content": "山蕨如拳未有筋，溪鱼子腹不生鳞。\r\n明朝二味三杯酒，此意良真莫语人。"
        },
        {
            "title": "次韵五月六日醵饮茂林",
            "content": "一味清风万竹阴，自行自坐见初心。\r\n已抛仙侣枕名梦，能听老陶琴外音。"
        },
        {
            "title": "游慈云",
            "content": "微吟欢人步，不觉到禅关。\r\n植杖若痕上，敲门竹影閒。\r\n树高风韵叶，人静鸟呼山。\r\n安得长留此，分僧一半閒。"
        },
        {
            "title": "弟观喜董稼山至有诗因次韵二首",
            "content": "误辱高轩访子云，须知我自是玄真。\r\n石心已落千寻海，霜鬓难留一发春。\r\n门外道途新旧眼，兵前朋友死生身。\r\n如今聚首休轻别，他日黄金枉铸人。"
        },
        {
            "title": "次韵帅初浙西回及得新居三首",
            "content": "家有图书便不贫，一湾门径碧溪滨。\r\n山林深密宜今世，梅竹婆娑似故人。\r\n少闭柴门延野叟，多营菜圃慰脾神。\r\n几年役役方休息，收放浑如一钓纶。"
        },
        {
            "title": "次韵单君范行李中诸诗前数章自道后二章为单",
            "content": "残生光景满腔愁，平地江河汹涌流。\r\n可痛事多周正月，不言心有晋春秋。\r\n俗饕无梦亦寻鹿，人饱自歌谁饭牛。\r\n咄咄向天天不管，方来毕竟几时休。\r\n\r\n【注释】：【原题】：\r\n次韵单君范行李中诸诗前数章自道后二章为单君作也八首"
        },
        {
            "title": "病起",
            "content": "西风唤起眼中仙，竹榻饶凉不爱眠。\r\n数树秋声窗著雨，一帘山影屋浮烟。\r\n案头古帖无完纸，壁上焦琴不具弦。\r\n小摘畦蔬炊脱粟，与妻閒话孟光贤。"
        },
        {
            "title": "挽校书郎方公夫人二首",
            "content": "有美女中玉，来嫔天下魁。\r\n心无惭藻涧，眼及到兰台。\r\n欲伴春行乐，俄缠昼哭哀。\r\n谁知余地在，五桂总翘材。"
        },
        {
            "title": "夜窗书怀",
            "content": "夜深万籁平，危坐弗闭户。\r\n不著沈麝香。一空清似许。\r\n竹凉露易零，鲜鲜正亭午。\r\n弹琴大小声，鬼语杂风雨。\r\n琴罢复长吟，吟罢复起舞。\r\n人生三万日，胡可弱不武。\r\n越石勇著鞭，相如志题柱。\r\n惟患不自立，彼于我非愈。\r\n青萍已出匣，抚视气如虎。\r\n生侯死庙食，可以噬而取。\r\n安能久居此，镫花甘自苦。"
        },
        {
            "title": "次韵女淑寿兄诗",
            "content": "道韫生来亦谢芝，解吟今有寿兄时。\r\n着行布字银钩细，鎔意成辞金薤垂。\r\n义气流行亲手足，笑风吹到老须眉。\r\n自家儿女能如此，一味清甘足解颐。"
        },
        {
            "title": "次单君范袖来汪西皋所譔咏秋十章以示因和之",
            "content": "平生四海有知心，宿草秋风只感今。\r\n独向西皋一回首，未曾平面已兰金。\r\n\r\n【注释】：【原题】：\r\n次单君范袖来汪西皋所譔咏秋十章以示因和之十绝"
        },
        {
            "title": "次韵和岳醵饮西峰寺分韵成诗十四首见寄",
            "content": "天街追逐边尘乱，更点听残钟鼓院。\r\n归舟便觉昔年非，高枕已忘前日倦。"
        },
        {
            "title": "续侄溥赏酴醾劝酒二首",
            "content": "醉时愁亦乐，老去日如年。\r\n惯见红相别，欣逢绿又鲜。"
        },
        {
            "title": "答法椿长老口占",
            "content": "床前何必问云何，霜顶谁将手自磨。\r\n可是法身真有病，皱眉头处为人多。"
        },
        {
            "title": "甲申夏到杖锡忆戊寅秋同黄东发游",
            "content": "布袜青鞋共踏云，七年往事不堪论。\r\n湖山宿草梦魂到，风雨秋镫诗卷存。\r\n后死犹能传耆旧，平生相属□儿孙。\r\n老禅携手经行处，薄采芷兰招楚原。"
        },
        {
            "title": "送君范到上溪头",
            "content": "老来多病脚蹒跚，不觉追行一里宽。\r\n归去闭门还静坐，世途步步是邯郸。"
        },
        {
            "title": "上乘展墓示子侄",
            "content": "吾行荷谢老天公，不放南来送雨风。\r\n筇杖步前皆雅兴，梅花香底欠诗工。\r\n尘埃辟易青山外，邱垄凄凉落照中。\r\n一片初心分付处，儿孙他日记衰翁。"
        },
        {
            "title": "次韵分生五首",
            "content": "诗筒狎至补前疏，快似西风卷峡初。\r\n一片襟怀谁似友，曾从仙李跨鲸鱼。"
        },
        {
            "title": "寄婺州石君瑞料院",
            "content": "灵光犹岿然，另久忽书传。\r\n风雨各闭户，山林多谢末。\r\n眼花千里外，心事十年前。\r\n独为儿曹喜，通家契有缘。"
        },
        {
            "title": "临行别单景山",
            "content": "我衰已分龟头缩，君健方知鹤翅掀。\r\n早韭晚菘冬芋粟，尚能时节候高轩。"
        },
        {
            "title": "闻西兵复至又为逃隐计二首",
            "content": "军屯多似撒星沙，夜月犹闻奏月笳。\r\n尚有空囊随杜甫，幸无复壁累王涯。\r\n草根木实逃生饭，石室泥龛到处家。\r\n天下苍生是谁误，当年悔不坏庭麻。"
        },
        {
            "title": "次韵史猷父",
            "content": "西崦残晖薄首邱，与猿同啸鹤同游。\r\n山林一出资惊笑，风雨多情管滞留。\r\n前别忽来如再世，后期禁得又三秋。\r\n湖天倘有相从分，为我何妨割半洲。"
        },
        {
            "title": "次韵王监叔二首",
            "content": "青山绿水乡，竹里喜还堂。\r\n犬窦可曾警，雀罗何用张。\r\n苦诗谁是甫，问字我非扬。\r\n有感飞霞佩，相从老不忘。"
        },
        {
            "title": "次吴竹修寄泽南洲韵",
            "content": "君客蓬堧偶滞留，我寻菊伴枉经由。\r\n翠微轻失相逢笑，白发堪禁几别愁。\r\n只为交情如管鲍，未能忘物似聃周。\r\n何妨重约论文酒，尚有橙黄橘绿秋。"
        },
        {
            "title": "留范景山",
            "content": "满天风雨作新正，下访劳君一日程。\r\n长揖不交随俗礼，苦言惟有隔年情。\r\n镫生晕处醒相对，犬吠声中心自惊。\r\n人事难齐时事险，聚头时节且迟行。"
        },
        {
            "title": "春色十分",
            "content": "今日冠春春十分，画图深处著侬身。\r\n纷纷扑面狂蜂蝶，错认閒人作主人。"
        },
        {
            "title": "次和天童僧惠杲书记袖诗来访三首",
            "content": "省话何须吞炭瘖，安贫便是直钩心。\r\n看来世事真飘瓦，笑杀时流重注金。"
        },
        {
            "title": "游慈云",
            "content": "晓日烘晴一白晞，青蛙踏滑叩禅扉。\r\n千山流水溪声活，二麦涵滋野色肥。\r\n僵卧不妨晴又出，兴来谁肯夜空归。\r\n弟兄欢笑儿扶醉，满袖新诗下翠微。"
        },
        {
            "title": "次韵竹窗兄松诗为其病也",
            "content": "独立南立岭，傲视氛翳表。\r\n虬枝结成盖，寄托纷蔓茑。\r\n风霜受变足，万古为一晓。\r\n日日当户门，苍翠浓可抱。"
        },
        {
            "title": "挽孙常州寺簿二首",
            "content": "青春到白首，胶漆更他谁。\r\n话别水亭酒，断章山驿诗。\r\n平生今地下，后死独天涯。\r\n执绋万官路，欲前筋力衰。"
        },
        {
            "title": "四月五日醉书慈云阁",
            "content": "峰开荷叶东南倾，梵宫截断西来青。\r\n参差楼阁半空起，撞钟椎鱼撼林坰。\r\n奔走簦笠数百里，随事来乞山中灵。\r\n大众坐饱云捧足，百需顺应水建瓴。\r\n彼饕者谁尸海阃，日鬻三帖山府庭。\r\n交驰争此一席卷，赭山不足搜钵瓶。\r\n囊橐所攫鸟兽散，遗臭满山草亦腥。\r\n檐栋摧落甚败驿，旁风雨湿上见星。\r\n厨烟寂寞甑釜破，残僧菜色身伶俜。\r\n山运忽回缘法到，铁锡飞入总云亭。\r\n伽蓝起舞山鬼避，击大法鼓轰雷霆。\r\n竖硬脊梁施敏手，恢恢余刃新发硎。\r\n仆者以兴弊者划，如痼病脱沈醉醒。\r\n况今佛流正澎湃，平地丈浪腾沧溟。\r\n何事不可咄嗟办，寺已如画山翠屏。\r\n谁知不忍回首处，山下景色何凋零。\r\n文献故家编下户，潇潇四壁门长扃。\r\n旧来富家鼠窜伏，贫民偶遗风涛萍。\r\n叫嚣隳突尚不已，宛转就缚垂死丁。\r\n春风无分日光薄，冤声苦语那可听。\r\n信有天堂与地狱，咫尺中间分异形。\r\n世变不情至此极，仰面三叹天冥冥。"
        },
        {
            "title": "杖锡山别前人",
            "content": "结约登临百里深，流连风雨一窗阴。\r\n新寒镫火照清梦，绝静山林生古音。\r\n此日与君相别处，有天知我不言心。\r\n归途步步须回首，苍壁擎云几万寻。"
        },
        {
            "title": "戴帅初九日无憀以满城风雨近重阳为韵七首袖",
            "content": "世多多才翁，谁识识字农。\r\n可人忽来思，劳苦意稠重。\r\n时危幸未死，尊酒得相从。\r\n一醉不须辞，毋待漏尽钟。\r\n\r\n【注释】：【原题】：\r\n戴帅初九日无憀以满城风雨近重阳为韵七首袖而示余因次其韵"
        },
        {
            "title": "似法椿长老还住净慈",
            "content": "寺后山，青巑屼，\r\n忽如憔悴忽又开容颜。寺前滩，\r\n声潺湲，忽然枯涩忽又起波澜。\r\n知为谁乎丑或妍，只在主者往与还。\r\n追思畴昔狎群攫，痛卷无余遗百难。\r\n山林赪矣囊橐外，栋宇委之荆棘閒。\r\n飞锡一来重悲慨，张弮勇欲兴颓废。\r\n积劳落成逾一纪，大书记实光千载。\r\n彼物何物众所唾，无事生事几乎骂。\r\n蚁将撼木不自分，犬或见雪从他吠。\r\n无辩之辩如我何，有怪不怪当自坏。\r\n胡为撞钟击鼓辞上方，若曰挑包顶笠皆吾乡。\r\n戏衫脱了因甚快，大权契合终难忘。\r\n风曾相送迎亦好，云与俱出归何妨。\r\n两不著相是去住，一拨便转无思量。\r\n人生忽忽梦幻身，世界茫茫戏剧场。\r\n我老不觉八十三，师今亦且半百强。\r\n石塔重来我愧不是苏玉局，茅屋可赋师却自爱杜草堂。"
        },
        {
            "title": "汪日宾真赞",
            "content": "诗书以沃其中兮，睟生盎乎吾之余。\r\n衣冠以正其外兮，俨自媚乎吾之初。\r\n情周乎与物兮，于由由而介介。\r\n义见乎应事兮，于胶胶而舒舒。\r\n庶乎免于今之世兮，其将进于马少游王彦方之徒与。"
        },
        {
            "title": "董君藻之子时修随其师戴时可来见八句勉之",
            "content": "分明眉目绿变丫，意气融融十岁华。\r\n若要终身行路正，须防小学入门差。\r\n人心不古皆流俗，师范如今独当家。\r\n八十老翁无长语，九经中有好生涯。"
        },
        {
            "title": "先兄至能远忌丙寅十一月十七日行都谢氏家寓",
            "content": "人生有兄弟，手足相扶持。\r\n兄死我独生，我生独何为。\r\n父母生我晚，我忆我儿痴。\r\n兄出我挽袖，兄入我迎衣。\r\n低头嗅我头，垂手牵手随。\r\n指望我长成，口授书与诗。\r\n嘉定癸未春，授笔题春词。\r\n词云青春过，二十七年期。\r\n谶谶语殊可怪，河鱼忽乘之。\r\n缠绵日以革，医药穷所施。\r\n我父解衣典，我母躬爨炊。\r\n犹谓病有瘳，谁料终莫医。\r\n家徒四壁立，正赖兄撑支。\r\n进有功名望，退有菽水资。\r\n胡然遽止此，门户将依谁。\r\n风雨屋栋倾，江海亡楫维。\r\n父母相持哭，二姊哭抚尸。\r\n时我甫十岁，痛哭已深知。\r\n我今五十三，梦见犹涕洟。\r\n今日是何日，有感兄死时。\r\n老泪滴复滴，往事那可思。\r\n回首天地閒，阋墙何人斯。\r\n我抱无兄恨，且为世道悲。\r\n耿耿不成句，聊以示诸儿。\r\n\r\n【注释】：【原题】：\r\n先兄至能远忌丙寅十一月十七日行都谢氏家寓作"
        },
        {
            "title": "正月二日游慈云为龄叟作",
            "content": "丹霞前，慈云顶，\r\n两壁相看苍铁冷。春风秋月一逢迎，\r\n菜碗茶瓯拍香鼎。有时话到有处无，\r\n有时瞑到入禅定。本来僧俗不相干，\r\n气味投时堪隽永。九年卓锡兴百废，\r\n谁与挽之欲去猛。我年今已七十六，\r\n师五十二亦多病。人生契合是因缘，\r\n临老相分重凄哽。东湖水宽万顷烟，\r\n风波簸弄羲娥影。西山有寺古佛境，\r\n啼鸟落花云水静。师亦两下如何领。"
        },
        {
            "title": "次韵僧仁泽",
            "content": "洒洒忘家客，相逢若有期。\r\n茶腴参道味，诗瘦出饥脾。\r\n避俗无新计，谈空更阿谁。\r\n吾言太浪荡，休遣世人知。"
        },
        {
            "title": "游雪窦杖锡七首·杖锡入山亭",
            "content": "山上山根溪一湾，著亭管领此溪山。\r\n云南更在青天际，步一步高从此攀。"
        },
        {
            "title": "游蔡峰道中三首·回途望黄沙坑怀朝儿",
            "content": "昨日山前痛忆儿，回头凝望更依依。\r\n如今精爽知何在，采得兰花泣看归。"
        },
        {
            "title": "赠平原师妙觉归温州",
            "content": "喝破炎尘一锡飞，迂程千里访衰迟。\r\n袖中明月无时价，面上清风似故知。\r\n契顺何求惟勇义，参寥欲去且谈诗。\r\n便应立脚五山顶，未死相闻倘有期。"
        },
        {
            "title": "感时二首",
            "content": "国事如今到底输，九天难叩哭穷途。\r\n精忠无一郭中令，异志居多刘寄奴。\r\n经哨地空如大漠，逃生山险甚飞狐。\r\n回头钟鼎王侯宅，今是谁人便豢刍。"
        },
        {
            "title": "次韵天宁僧宗芑见寄",
            "content": "新诗忽相问，知我有如君。\r\n陶令早还里，少游终守坟。\r\n犂锄聊自课，笔砚未全焚。\r\n时放出门步，仰天看过云。"
        },
        {
            "title": "黄虚谷以唐体五言一首别次韵饯其归",
            "content": "我欲话时穷，非翁谁与从。\r\n老来有两健，春到得相逢。\r\n潮水明朝橹，云山后夜钟。\r\n相思无尽处，樽酒几时重。"
        },
        {
            "title": "送邑宰丁溉之解任置酒取别因赋示",
            "content": "古道转悠悠，送君那值秋。\r\n恶怀醒似醉，苦语去难留。\r\n镫雨今宵酒，帆风明日舟。\r\n从今梦相见，老眼在心头。"
        },
        {
            "title": "与西寺月石桥二首",
            "content": "相逢相约到云閒，欲往从人却又还。\r\n留取有余无尽意，眼中处处见西山。"
        },
        {
            "title": "深出赘归省再往妇氏家",
            "content": "父子恩爱重，人生别离苦。\r\n惟汝善事我，我亦深爱汝。\r\n我年今七十，又有多病母。\r\n出赘非汝心，事有难直取。\r\n寸步安可离，而乃江山阻。\r\n忆昨汝归时，大暑走风雨。\r\n身如出水荄，淋沥带泥滷。\r\n弱质又逃病，老怀方免虑。\r\n胡为有力者，夜半负箧去。\r\n本自无完衣，转使时赤露。\r\n命穷不可医，眉攒若为诉。\r\n我心愈恻恻，还送汝行路。\r\n奈何其奈何，听我细分付。\r\n出入谁能无，归期况堪数。\r\n远游必有方，无愧圣人语。\r\n得失亦可常，翕然云散聚。\r\n不见古君子，堕甑宁复顾。\r\n贤哉汝妇翁，可以就规矩。\r\n瑟琴相好合，更闻汝得妇。\r\n足宽父母心，百里在庭户。\r\n谨铁困閒愁，宗事要担负。"
        },
        {
            "title": "丙子丁丑年避难南山之西坑今春投北山两雪窦",
            "content": "西坑曾避难，今又一西坑。\r\n十有四年梦，两番多事惊。\r\n天乎存老息，地亦定前名。\r\n何动不关命，怡然心气平。\r\n\r\n【注释】：【原题】：\r\n丙子丁丑年避难南山之西坑今春投北山两雪窦閒其地名适与前同因记以八句"
        },
        {
            "title": "侄溥生男命日迎孙取迎长之义且为方来期也因",
            "content": "应梦熊祥月又圆，以迎命汝岂徒然。\r\n迟之蓐卧十朝后，恰似阳来一日前。\r\n极处逢生天意在，长孙得嫡祖心传。\r\n相期他日成人事，复见升平要著鞭。\r\n\r\n【注释】：【原题】：\r\n侄溥生男命日迎孙取迎长之义且为方来期也因赋八句"
        },
        {
            "title": "次韵吴竹修立秋日",
            "content": "白帝来时赤帝归，年年流转不违时。\r\n书镫有约花先喜，庭树无情叶自知。\r\n楸市漫劳兵后梦，莼乡仅免客中思。\r\n老躯便动衣裘想，胠箧其如穴壁儿。"
        },
        {
            "title": "俞荪墅示以杂兴四首乃用危骊塘所次唐子西韵",
            "content": "我才虽不武，纵靶洛阳桥。\r\n本是士行志，非因贫折腰。\r\n天风吹劫火，国事付回潮。\r\n待尽山深处，汗颜猿鹤邀。\r\n\r\n【注释】：【原题】：\r\n俞荪墅示以杂兴四首乃用危骊塘所次唐子西韵因次韵"
        },
        {
            "title": "寄赋慈溪沈氏爱菊序",
            "content": "我不识爱菊，却与菊相识。\r\n寒前后著花，土中央为色。\r\n微苦养长寿，晚香擅清德。\r\n滔滔彼世人，方为桃李役。"
        },
        {
            "title": "寿马裕斋观文·右有鹤，三章，章四句",
            "content": "有鹤在林，怀之好音。\r\n载飞载止，食野之芩。"
        },
        {
            "title": "题画扇",
            "content": "松下披衣坐著，飞瀑岩前洗脚。\r\n画向尘污人看，教知山林之乐。"
        },
        {
            "title": "回家",
            "content": "为嫌客闷转还乡，到得还乡梦转长。\r\n密友会疏心欲折，贫家事富担难当。\r\n秋山有态忻新雨，风叶无名怨夕阳。\r\n此景劝君评洎取，免教诗社报凄凉。"
        },
        {
            "title": "送衢州孔明达官郡学得代送行次韵",
            "content": "三载分毡正学规，初心元不为穷饥。\r\n官身恰似僧游锡，归面无惭妇织机。\r\n霄汉故交为有后，山林遗老辱相知。\r\n前程步步须珍重，岁晚江空人物稀。"
        },
        {
            "title": "送邑簿阮杏山解任",
            "content": "杏山高高压群山，山灵发秀生凤鸾。\r\n便应骞腾梧桐表，胡为回翔枳棘閒。\r\n谁知异物非凡翼，志在远大须培植。\r\n固非燕雀所能知，正恐鸿鹄亦未识。\r\n去年桂子香中晴，五彩颺下民欢迎。\r\n雝雝仁气才鼓荡，今春已趣云霄程。\r\n清水一壶留矮屋，顺风万里送行色。\r\n内将搅辉仪周行，外将和鸣福万国。\r\n老夫耄矣阻攀行，一诗寄意无他肠。\r\n愿言双旌导前路，飞致凤花开处是桐乡。"
        },
        {
            "title": "题东堂竹",
            "content": "种来三世远，一片绿猗猗。\r\n节直清自见，心虚高不知。\r\n宁求千亩富，足与七贤期。\r\n要得龙孙茂，封培无已时。"
        },
        {
            "title": "呈竹石亭",
            "content": "说道疏时元是密，偶于忙处得寻閒。\r\n宿愁复岭重山外，新趣清风明月閒。"
        },
        {
            "title": "次韵前人新晴三首",
            "content": "院静春深冷麝煤，怕逢花委细苍苔。\r\n小桃却自红如锦，笑倚东风醉入腮。"
        },
        {
            "title": "赠僧仁泽邂逅以数语",
            "content": "温温白玉璞，楚楚秋兰香。\r\n胡为乎此中，纸帐柏子房。\r\n诗书岂不仁，宿念落渺茫。\r\n况有白渺亲，朝露争余光。\r\n时复一回首，云飞青天长。\r\n人生能几何，世事那能量。\r\n不观身上衣，昔缁今已黄。\r\n我亦何心者，邂逅成感伤。"
        },
        {
            "title": "次韵石秀叔",
            "content": "挥手世閒尘，忘言晋与秦。\r\n溪山能住客，风雨始知人。\r\n澹澹秋光趣，悠悠野鹤身。\r\n相闻愿相见，倦脚走双轮。"
        },
        {
            "title": "送沿江制使姚橘州尚书自金陵赴召三首",
            "content": "当年赤手战南宫，道眼收归造化中。\r\n欲把一陶成异日，已教两度受春风。\r\n登门英俊知何限，著意孤寒却最丰。\r\n但愿身如秋后菊，橘州深处寄霜丛。"
        },
        {
            "title": "次韵戴帅初见寄二首",
            "content": "水镜空平取友端，频来山外伴酸寒。\r\n交朋旧在弟兄列，古道新交世俗看。\r\n地近诗筒多便翼，月明心事两危阑。\r\n自家头恼冬烘甚，犹幸偷安未毁冠。"
        },
        {
            "title": "夜梦在旧京忽闻卖花声有感至于恸哭觉而泪满",
            "content": "卖花声，卖花声，\r\n识得万紫千红名。与花结习夙有分，\r\n宛转说出花平生。低发缓引晨气软，\r\n此断彼续春风萦。九街儿女芳睡醒，\r\n争先买新开门迎。泥沙视钱不问价，\r\n惟欲荡意摇双睛。薄鬟高髻团团插，\r\n玉盆巧浸金盆盛。人心世态太浮靡，\r\n庶几治象犹承平，如今风景那可评。\r\n向时楼台买花户，凄烟落日迷荆榛。\r\n但见马嘶逐水草，狐狸白昼嗥荒城。\r\n万花厄运至此极，纵有卖声谁耳倾。\r\n我生不辰苦怀旧，如病入痼酒宿醒。\r\n况被春风暗撩拨，傍无知我难号鸣。\r\n忽焉夜枕发为梦，恍恍惚惚行故京。\r\n一唱再唱破垣隔，闻声不见花分明。\r\n谓此何日尚有此，倾面大恸泪纵横。\r\n久而方觉更哽塞，拥被危坐百感并。\r\n我年今已七十一，岂是年少閒关情。\r\n天空地阔说不尽，山外杜鹃啼残更。\r\n\r\n【注释】：【原题】：\r\n夜梦在旧京忽闻卖花声有感至于恸哭觉而泪满枕上因趁笔记之"
        },
        {
            "title": "山居避难六首",
            "content": "人生有如梦，世变亦浮沤。\r\n无有悟双遣，穷通归四休。\r\n终期风日美，不见雪霜愁。\r\n此意因相谂，聊宽无益忧。"
        },
        {
            "title": "赵月堂来问比日何似答曰",
            "content": "欲死不死命相若，此心何心谁得知。\r\n湖海逢人借问我，为说如醉如盲痴。"
        },
        {
            "title": "次单君范袖来汪西皋所譔咏秋十章以示因和之",
            "content": "梦断康衢立极谣，心如泥絮看萍飘。\r\n一清盍与金溪水，同味谁争盐海潮。\r\n\r\n【注释】：【原题】：\r\n次单君范袖来汪西皋所譔咏秋十章以示因和之十绝"
        },
        {
            "title": "寄魏倅万初",
            "content": "衣冠古雅御风行，为我迟留半日程。\r\n未盍簪时劳梦寐，一倾盖后见生平。\r\n相看惟有兴亡叹，欠死难将出处评。\r\n回首梅花古松下，忍寒终不惹春情。"
        },
        {
            "title": "儿童以石舟戏于池",
            "content": "浮生已付四宜休，老病光阴黄叶秋。\r\n底用燕嬉居画舫，何妨飘忽悟虚舟。"
        },
        {
            "title": "到徐晚村点木{箔白换卑}三首",
            "content": "山民垦种不供炊，专把山林抵岁支。\r\n父子风涛关性命，官司分寸取便宜。\r\n泽梁无禁是三代，竹木有征何待时。\r\n便尽放宽能几许，低头不问只攒眉。"
        },
        {
            "title": "次韵东皋寺主僧知恭见寄",
            "content": "平地起丛林，工夫岁月深。\r\n百吟三教髓，一饭十方心。\r\n惯听人传说，閒将梦去寻。\r\n书来足自慰，亦是老知音。"
        },
        {
            "title": "元宵薇山内弟酒边五首",
            "content": "火是人生日用资，难凭回禄做儿嬉。\r\n千镫照夜成何事，一点疏防万屋危。"
        },
        {
            "title": "张敬之县尉",
            "content": "仙棹发秋湾，稽山到不难。\r\n要将培远业，便答自初官。\r\n秦望一峰峭，贺湖千顷宽。\r\n用心行己处，时向此中看。"
        },
        {
            "title": "寿马裕斋观文·右有鹤，三章，章四句",
            "content": "陟彼崔嵬，岂不怀归。\r\n英英白云，跂予望之。"
        },
        {
            "title": "送苏松轩路教解任",
            "content": "三载多材地，一团和气乡。\r\n蛙池疏道脉，蓬岛矗文芒。\r\n明日归舟稳，春风驿路长。\r\n词林是毡旧，此去足翱翔。"
        },
        {
            "title": "留范景山家闻夜警有作",
            "content": "镫窗坐无寐，吾亦自怜吾。\r\n活在虎狼窟，老犹风雨途。\r\n世情多短气，心事一长吁。\r\n幸有秋成好，仍闻夜警呼。"
        },
        {
            "title": "送邑簿周信解任",
            "content": "秋风好，秋风好，\r\n吹起栖鸾上云表。邑人欲留留不住，\r\n彩旗绣帐长安道。歌者相和舞者蹈，\r\n欲说遗爱知多少。朱弦直，\r\n青铜照，奸回百巧终莫欺，\r\n正大一交如夙好。处事无难轻车就熟路，\r\n据理必争疾风加劲草。三年任满如始至，\r\n万里当远到。拥箳篂，\r\n植旌纛，分内功名非外求，\r\n时来为之特谈笑。尚须续续□飞笺，\r\n勿谓老夫年已耄。"
        },
        {
            "title": "长孺以新生子求名命日相儿",
            "content": "有女谐良偶，承宗在嫡儿。\r\n馆甥才匝岁，宅相果如期。\r\n脉发慈溪正，胞成江夏奇。\r\n咳名应会得，乳口见呕咿。"
        },
        {
            "title": "闻樊桂卿初归自镜湖寄之",
            "content": "短世渊明醉，长愁子美歌。\r\n高情谁复尔，久别公如何。\r\n淡月初出浦，好风来颺蓑。\r\n买田沧海上，耕亦不须多。"
        },
        {
            "title": "同范景山到城西墺游鹿苑寺",
            "content": "片帆带月趁潮行，晓及三江作住程。\r\n上冢偶陇庞老去，过溪忽见远公迎。\r\n山疑无路亦多路，鸟独有声时一声。\r\n境自醉乡风唤醒，斜阳烟草旧花城。"
        },
        {
            "title": "次韵弟茝客怀",
            "content": "竹洲西畔绿杨阴，一别春光直到今。\r\n老境不生贫富梦，浮云应识去来心。\r\n神明官府颂声满，风月弟兄诗味深。\r\n归办山中□红饭，古来流水一张琴。"
        },
        {
            "title": "丙戌十一月十六日迎孙试周八句",
            "content": "杏林深处长孙枝，春意烘堂看试儿。\r\n脊硬不移匍匐手，语迟厚养粹凝姿。\r\n喜开三世瑶环瑞，满望重闱白发慈。\r\n与汝家传双色笔，文章得力岂无时。"
        },
        {
            "title": "次韵仁泽僧来见",
            "content": "嵩溪修竹下，一榻坐幽深。\r\n时异交游少，年衰百病侵。\r\n生涯成鸟啄，村景付猿吟。\r\n惟有相从梦，时时到梵林。"
        },
        {
            "title": "次韵梅山弟感时四首",
            "content": "世事滔滔趁夕晖，仰天咄咄付非非。\r\n乾坤谁解中撑拄，江海方听此指挥。\r\n风舞南人新万户，灰颺西岭旧三归。\r\n只应天竺孤峰在，一自飞来不更飞。"
        },
        {
            "title": "次单君范袖来汪西皋所譔咏秋十章以示因和之",
            "content": "平生念不到轻肥，砧杵凄凄捣布衣。\r\n说与妻孥贫自好，相看一笑有春晖。\r\n\r\n【注释】：【原题】：\r\n次单君范袖来汪西皋所譔咏秋十章以示因和之十绝"
        },
        {
            "title": "次单君范袖来汪西皋所譔咏秋十章以示因和之",
            "content": "木犀风了桂花风，几日中閒景不同。\r\n惟有黄花偏耐老，饱收霜露玉成功。\r\n\r\n【注释】：【原题】：\r\n次单君范袖来汪西皋所譔咏秋十章以示因和之十绝"
        },
        {
            "title": "次韵王圣传自叹",
            "content": "道义相从自一宗，世人扰扰等鸡虫。\r\n桂坊素袭多文富，橘隐何忧五鬼穷。\r\n宽以平田为日用，笑将逆境付天公。\r\n何时王翰相邻住，樽酒论诗两醉翁。"
        },
        {
            "title": "戴帅初九日无憀以满城风雨近重阳为韵七首袖",
            "content": "年年好时节，雪月花与风。\r\n谁知百年内，忧乐元不同。\r\n方其少壮日，日日醉梦中。\r\n年年旋衰飒。有景谁复穷。\r\n\r\n【注释】：【原题】：\r\n戴帅初九日无憀以满城风雨近重阳为韵七首袖而示余因次其韵"
        },
        {
            "title": "天台徐德源许以谷应借",
            "content": "枯淡生涯寄草莱，短供不给甑尘埃。\r\n吾徒例有绝粮事，世俗何从索米来。\r\n邂逅指囷如鲁肃，分明流饭自天台。\r\n不将乞字书为帖，拙语聊干一笑开。"
        },
        {
            "title": "送沿江制使姚橘州尚书自金陵赴召三首",
            "content": "阃寄当今第一难，三年裘带笑谈閒。\r\n宽扶民力野声乐，静压边风江水閒。\r\n□□有缘钟阜在，清朝却诏履星还。\r\n过家闻说须留憩，荷满江洲笋满山。"
        },
        {
            "title": "次韵邑宰徐何慊出示所作五首",
            "content": "诗是天机不浪吟，自吟自正自规箴。\r\n参成凤诏经纶手，织得麟经笔削心。\r\n宇宙中閒皆分事，云霄高处是知音。\r\n从来老练公名大，两鬓何妨点雪侵。"
        },
        {
            "title": "次韵戴帅初见寄二首",
            "content": "胸次玲珑达事端，入山买屋贮清寒。\r\n奉亲最乐危时见，与俗相忘实处看。\r\n閒辍琴书翻兔册，旋添竹树隔牛阑。\r\n疏衣淡饭门多闭，章甫何妨独旧冠。"
        },
        {
            "title": "送同少野赴华藏寺二首",
            "content": "絮帽蒙头太白峰，忽然霹雳起虚空。\r\n遁庵强出本心退，荼毒高迁好样同。\r\n南北云山十年梦，东西浙水一家风。\r\n无边福量如何说，龙象都归禽纵中。"
        },
        {
            "title": "吴景年真赞",
            "content": "其容渊，其髯揿，\r\n其服野，其冠圜。\r\n是谁笔之得其粗焉，孰若见君于此笔之外，\r\n而知君于此笔之前。气以直而肆，\r\n神以藏而全。付所无于自信，\r\n处所有如不然。"
        },
        {
            "title": "示王侑翁二首",
            "content": "垂髫已解吟，仿佛学何阴。\r\n暗动梅窗喜，遥传桂种心。\r\n染声毋市井，近拙要山林。\r\n耄矣不成句，中閒意自深。"
        },
        {
            "title": "新正过沙堤",
            "content": "朝雨黄鹂静，春风暗蕊低。\r\n极知来令节，未肯踏深泥。\r\n狼藉桃无语，侵寻草满蹊。\r\n还闻骑马客，踯躅向沙堤。"
        },
        {
            "title": "代吴景年次韵净慈寺主僧頔上人二首",
            "content": "远公陶陆成千古，谁复相从过虎溪。\r\n西隐老师虽有约，北山俗驾似难齐。\r\n诗来日午双瞳醒，句出天心万象低。\r\n时课家僮修茗供，松风清处坐分题。"
        },
        {
            "title": "俞荪墅示以杂兴四首乃用危骊塘所次唐子西韵",
            "content": "诗卷劳相寄，吟高欲和难。\r\n澹情如水接，秀句共霞餐。\r\n妄奏蛙声乐，叨盟马血盘。\r\n岂能无牴触，一笑幸吾宽。\r\n\r\n【注释】：【原题】：\r\n俞荪墅示以杂兴四首乃用危骊塘所次唐子西韵因次韵"
        },
        {
            "title": "次韵八侄三首",
            "content": "素妆青盖送春归，似不禁风体力微。\r\n收拾韵香归酒盏，惜花何惜醉淋衣。"
        },
        {
            "title": "醉中示侄薄",
            "content": "山茶风香酒微波，杏花日长人笑歌。\r\n儿孙欢拥白发婆，煮菜解醉不厌多。\r\n人生乐事恐蹉跎，世事等是一梦柯。\r\n孝义两字不可磨，当与兄弟相切磋。\r\n我家兄弟三世过，谨勿令人说如何。"
        },
        {
            "title": "小学识愧",
            "content": "工夫靠里方为学，时习奚分幼壮年。\r\n何幸席閒提掇紧，最明新处是陈篇。"
        },
        {
            "title": "醉书永固方丈示东隐",
            "content": "西麓与东峰，前缘得二翁。\r\n雅心千古上，慈汗一尊同。\r\n猛省尘埃梦，饱参松竹风。\r\n黄绮在何处，我欲问冥鸿。"
        },
        {
            "title": "避难西坑用瀹韵",
            "content": "春雨宜农耕，逆旅愁坐雨。\r\n雪寒饥杀人，豪富雪中舞。\r\n忧乐古来殊，欲说头自俯。\r\n见山岂不爱，身危心不武。\r\n入深复入深，有谷如子午。\r\n生死未可知中，谁能问甘苦。"
        },
        {
            "title": "赋胡贵常所寓西楼",
            "content": "早挟台山紫翠光，来栖高处足徜徉。\r\n浮云相伴身为客，落月应同梦到乡。\r\n雁笛入联饶独唱，凤箫在袖待双翔。\r\n拍怀湖海何妨共，倘许扶携上大床。"
        },
        {
            "title": "闻莺",
            "content": "当年百啭建章宫，调入新诗丽曲中。\r\n老耳如今听不入，为谁犹自咽东风。"
        },
        {
            "title": "次韵邑宰徐何谦道中咏风雨中闻藕花香",
            "content": "眼空尘世粉红娇，看了濂溪兴自饶。\r\n风雨中閒曾著句，满身身到庆登桥。"
        },
        {
            "title": "次韵胡景参制机见寿二首",
            "content": "倚囊仙叟付良姻，一实交孚略具文。\r\n共喜树高堪托蔓，自怜莸臭不投薰。\r\n移厨幸免劳都督，问字何妨□子云。\r\n月峡霞峰总奇绝，閒中相望足为群。"
        },
        {
            "title": "次韵和岳醵饮西峰寺分韵成诗十四首见寄",
            "content": "四坐诗成以成卷，醉舞者半歌者半。\r\n薄云疏雨且早归，杜鹃自催鹤自怨。"
        },
        {
            "title": "弟观为众奉里神于丹山僧舍有五绝因趁韵",
            "content": "老我今年七十二，已无半念到穷通。\r\n北窗一枕羲皇上，日自流西水自东。"
        },
        {
            "title": "呈月窗兄",
            "content": "颇有爱山心，山人交未深。\r\n不知回俗驾，依旧入儒林。\r\n乐处外何有，故书中可寻。\r\n渔蓑归得晚，风雨伴吾吟。"
        },
        {
            "title": "试墨三首",
            "content": "墨卿与我是相投，了得时需便罢休。\r\n不见江南井中藏，只为相国寺门留。"
        },
        {
            "title": "戴仲伦求诗",
            "content": "来翁摊纸要求诗，犹胜儿童弱弄嬉。\r\n参得纯公行乐意，傍花随柳待他时。"
        },
        {
            "title": "次韵弟观留慈云",
            "content": "相携入翠林，聊尔豁尘襟。\r\n恃熟出家话，得閒生梵心。\r\n凉多却扇坐，困倦把诗吟。\r\n试问虎溪上，多情如此深。"
        },
        {
            "title": "次前韵示弟茝",
            "content": "梅老竹疏疏，先有有敝庐。\r\n偷生俄八十，课子尚三余。\r\n脚软安凭杖，牙衰烂煮蔬。\r\n天犹嫌过分，时复病河鱼。"
        },
        {
            "title": "送沿江制使姚橘州尚书自金陵赴召三首",
            "content": "自紫岩来百载余，我公德量世閒无。\r\n官高也只如韦布，家庆真堪入画图。\r\n忙处转多閒气象，平时惟做实工夫。\r\n此行当坐经纶阁，须念苍生已及肤。"
        },
        {
            "title": "四月五日后圃酴醾芍药侍郎三花盛开醉吕成三",
            "content": "芍药圃中央，有花名侍郎。\r\n丛丛娇翠羽，朵朵淡红妆。\r\n凤阁样如梦，鸡冠班自行。\r\n何如付一醉，岁风有春光。\r\n\r\n【注释】：【原题】：\r\n四月五日后圃酴醾芍药侍郎三花盛开醉吕成三咏"
        },
        {
            "title": "送前人之董氏馆",
            "content": "雪溪公子清于冰，与人心事秋月明。\r\n黄尘满目分不入，却向嵩曲寻幽盟。\r\n山之趾，水之裔，\r\n花柳之时风月夜。避喧何必武陵源，\r\n得閒便是羲皇世。俗情诩诩有伪真，\r\n道义之交无故新。我今年已八十一，\r\n君今亦是半百人。日日聚首能几日，\r\n况我残阳出入息。闻君束书将有行，\r\n万里弱水在咫尺。相望怨被浮云妨，\r\n有梦难托清风将。岂是临分语太苦，\r\n此味昔我实备尝。一杯一杯莫辞劝，\r\n此酒中间胶漆酽。记得希夷一语不，\r\n优好之所勿久恋。"
        },
        {
            "title": "次韵张子开次子试晬",
            "content": "闻昔宁馨儿，如马千里驰。\r\n或秀如芝兰，或如饤坐梨。\r\n居易生七月，已能指无之。\r\n又比令狐楚，五岁善属辞。\r\n是皆非偶尔，阴有造物司。\r\n吾党正气旺，杨泣墨子悲。\r\n谁知世变极，所见及所期。\r\n卓哉子张子，不问今何时。\r\n种德以种子，愈出而愈奇。\r\n元方既及冠，可宝已不赀。\r\n经史日研精，甚于渴与饥。\r\n百发当百中，善射如由基。\r\n亦曰厚自积，王魏不仕隋。\r\n再索又得儿，照室光陆离。\r\n今朝岁一周，岐嶷傲娥羲。\r\n丛珍试初步，动觉应矩规。\r\n粲粲文在手，炯炯白在眉。\r\n但喜家传昌，浮机岂终危。\r\n宙宇一开泰，扶植须人为。\r\n在外寄藩屏，在朝资栋仪。\r\n虽当保抱中，方来事可龟。\r\n风埃自澒洞，庭阶且燕熙。\r\n眼底双凤雏，笑唾燕雀卑。\r\n而况表独立，硬脊非韦脂。\r\n观志既有人，一脉如抽丝。\r\n作室必肯堂，何患不塈茨。\r\n此事真庆事，他事非所怡。\r\n我老拙已固，无能说项斯。\r\n来诗走风樯，难用蠡管窥。\r\n趁笔聊示耳，深愧无精思。"
        },
        {
            "title": "诗似来石门风少野",
            "content": "出林危世是亨途，道眼相逢菜味腴。\r\n愈契大颠非为佛，坡知老印本来儒。\r\n携晴雪瀑藤花路，话旧青镫柏子庐。\r\n万事已抛松枕外，不妨姓字落江湖。"
        },
        {
            "title": "次韵单君范行李中诸诗前数章自道后二章为单",
            "content": "浮世憧憧为底忙，百年光景等风狂。\r\n乾坤自隘胸襟豁，言语无多意思长。\r\n但觉高歌同夜酌，未应别赋写春伤。\r\n吾侪渐喜无人识，自做无名草木香。\r\n\r\n【注释】：【原题】：\r\n次韵单君范行李中诸诗前数章自道后二章为单君作也八首"
        },
        {
            "title": "怜猫示内",
            "content": "黑花一衔蝉，畜之今几年。\r\n捕攫奔走捷，巧黠乃其天。\r\n一脔亦割啗，分与眠席眠。\r\n迩来主人出，出久厨无烟。\r\n罄室鼠辈少，时得聊自延。\r\n不就邻妇呼，宁饥肯垂涎。\r\n夜寒身无栖，灶窟恬余暄。\r\n灰染突尘涴，毛色非旧鲜。\r\n主人来归初，绕室如诉冤。\r\n旁人固不解，主人当知怜。\r\n云何云可恶，恶彼身挛拳。\r\n依随行坐閒，呵叱加笞鞭。\r\n不念昔可爱，惟恶今非前。\r\n本来是一物，色改爱遂迁。\r\n吁嗟乎猫乎，岂独于猫然。\r\n人于夫妇閒，情义亦罕全。\r\n花颜少年时，儇倚心相缠。\r\n皤皤白发垂，相丑亦相妍。\r\n吁嗟乎人乎，有耳听我言。\r\n人生七十稀，能得几时安。\r\n毋以私自贼，同室操戈鋋。\r\n举案与齐眉，当如孟光贤。\r\n糟糠不下堂，当与宋弘肩。\r\n不然只自苦，于我何益焉。\r\n我赋我妇读，一笑愿不愆。"
        },
        {
            "title": "次前人为余置酒邑厅见示",
            "content": "公事无多白日閒，笑谈风月傲方千。\r\n马鞍虽少难供赋，突兀南山翠扑鞍。"
        },
        {
            "title": "用梅山别诸贤韵",
            "content": "世变事难必，天伦爱自深。\r\n醉醒皆外物，甘苦共初心。\r\n倦翼山招返，寒林风为吟。\r\n休当长聚首，衰境况侵寻。"
        },
        {
            "title": "次韵石秀叔慈云避席自解",
            "content": "幽居便合洗城氛，清隐如何及妓裙。\r\n横浦名为交佛日，眉山老自爱朝云。\r\n逃筵觥罚宁甘受，隔壁钗声想暗闻。\r\n色即是空曾记否，饶君百喙亦难文。"
        },
        {
            "title": "次儿瀹以的字韵呈喜而又赋",
            "content": "一诗未足见儿贤，意气中閒颇蔼然。\r\n忠厚人家宜有后，乱离时世始知天。\r\n老怀信汝穷须达，俗眼从渠丑做妍。\r\n培得根深花自茂，莫将今日看他年。"
        },
        {
            "title": "次云岫惠茶",
            "content": "满啜禅林五味茶，清风吹散事如麻。\r\n客中邂逅真奇绝，不比寻常贼破家。"
        },
        {
            "title": "招弟辈饮次韵",
            "content": "浅量能消酒几杯，争如俗子厌人来。\r\n明朝定到梅山下，不管梅花开未开。"
        },
        {
            "title": "乙卯乡贡鹿鸣宴次韵制使陈方叔劝驾",
            "content": "我朝自开国，聚奎五星明。\r\n人物辈稷契，制作谐茎英。\r\n从来词赋学，尤负器识名。\r\n沂公事业富，蜀公德望清。\r\n手提文正印，身为国长城。\r\n藐然予小子，亦知师长卿。\r\n细将状月露，壮欲吞幽并。\r\n消磨凡几载，侥幸才一鸣。\r\n自谓锥颍脱，犹有剑气横。\r\n师帅重吹送，寒贱分光荣。\r\n向前步骤阔，平生温饱轻。\r\n终怀劝驾礼，肯愧鹿鸣声。"
        },
        {
            "title": "辟戴帅初食长菜",
            "content": "漂泊无家杜少陵，兵閒奔走如蓬萍。\r\n碧涧香芹因可嗜，脍鲤岂厌银丝精。\r\n百谪九死苏玉局，到处为乡心自足。\r\n有时珍尝百糁羹，何尝不食黄鸡粥。\r\n二子流落甚数奇，攻苦食淡分所宜。\r\n顾无所择随所有，亦曰吾师吾仲尼。\r\n菜瓜鱼肉皆可食，乡党一篇炳星日。\r\n君胡不学圣与贤，乃外吾道从道释。\r\n岂薄朱门粉署郎，穷搜滋味丰时壮。\r\n岂恶毡帽侏{亻离}辈，搏攫羊豕饱腥肪。\r\n不则床头怕金尽，不则继肉乖夙准。\r\n遂将所受父母身，束缚枯肠强坚忍。\r\n况闻君家百指余，正自不同藜苋厨。\r\n独立标榜人所骇，此意未智要何如。\r\n君子之道在中耳，才落一偏犯公议。\r\n有则庶羞不为过，无则□□亦常事。\r\n朋友切磋欲无瑕，早从吾言勿姑差。\r\n庶几上不见摽于仲尼之门，下可□□于杜苏二子之家。"
        },
        {
            "title": "哭赵观使墓",
            "content": "十载重来古树阴，眼前新冢泪沾襟。\r\n归家当与诸儿说，要识如今展拜心。"
        },
        {
            "title": "次韵单君范寄梅行",
            "content": "洛阳今何辰，姚黄委沙尘。\r\n岂无桃李花，荆棘相仆臣。\r\n咄咄岁成晚，山空水粼粼。\r\n化为万叶飞，目断无可人。\r\n谁知霜雪根，独抱寒中春。"
        },
        {
            "title": "中和节寓山庵",
            "content": "小庵亦是小桃源，时事方难住更便。\r\n啼鸟落花忘客主，青山流水见因缘。\r\n得过一日是一日，浪说百年谁百年。\r\n分付妻儿更深避，扫岩趺坐学枯禅。"
        },
        {
            "title": "寄台教王吉甫",
            "content": "直溪之水清且洌，可以沃我老枯渴。\r\n直溪之风空且阔，可以舒我穷郁结。\r\n自闻西来飞霞佩，使我南望片云隔。\r\n苦无筋力抗尘埃，徒有心事交冰雪。\r\n长庚分光到寂寞，好风流閒无时节。\r\n瘿木岂是罍洗材，歜葅不登鼎俎列。\r\n见何所见斯未信，取非所取毋乃亵。\r\n俗眼滔滔鄂州花，古道卓卓元城铁。\r\n自昔瓮城地最灵，而况金坛人更杰。\r\n漫塘词源有流传，实斋理学素磨切。\r\n忽乘朝阳下赤城，坐觉文星灿不浙。\r\n龟手之药或以封，皋皮之座啸自彻。\r\n糠秕在前吾不妨吾后，瓦注者巧吾但安吾拙。\r\n教铎重新雷霆鸣，儒流勇赴江河决。\r\n弦诵洋洋正声合，芹藻楚楚生香发。\r\n北斗泰山收宝望，东观蓬莱是途辙。"
        },
        {
            "title": "次韵戴帅初觅茶子二首",
            "content": "风流清苦自成家，要撷春香煮雪花。\r\n知味不随鸿渐唾，剡翁自种剡翁茶。"
        },
        {
            "title": "王得淦招饮席上二首",
            "content": "亲戚疏疏已晓星，杯中滴滴是真情。\r\n近来此酒谁家有，除却旗亭无笑声。"
        },
        {
            "title": "蒙斋习庵皆有诗在慈云阁沈端宪又有记文刻石",
            "content": "景照堂中憩佛骚，阑干凭处接云高。\r\n赋诗时会苦吟甫，破约难留嗜酒陶。\r\n\r\n【注释】：【原题】：\r\n蒙斋习庵皆有诗在慈云阁沈端宪又有记文刻石因成二绝"
        },
        {
            "title": "游北苑寺似主僧汉仲章",
            "content": "随人入宝坊，一坐到斜阳。\r\n僧老话多古，春来山自香。\r\n放吟聊走笔，乘兴不论觞。\r\n今日是何日，悠然何有乡。"
        },
        {
            "title": "夜宿倪庵坐雨二首",
            "content": "连朝云霭霭，一夜雨飕飕。\r\n涨雾黑天晓，洗山黄涧流。\r\n润深麻长骨，湿重麦垂头。\r\n春水可农事，只愁兵未休。"
        },
        {
            "title": "连山王开诗试子午花四首",
            "content": "嫩绿扶疏红倒垂，红閒黄染数茎丝。\r\n牢存本色心为主，懒竞时妆面向谁。\r\n受二气中开止昼，当三伏里傲炎曦。\r\n阴崖故国长安路，万里倾阳共藿葵。"
        },
        {
            "title": "正月四日到张车偶成",
            "content": "暗行半日到张车，石路崎岖趁水斜。\r\n一窟山中成草市，数株松下见梅花。\r\n居民尽老他无事，就土为生自有涯。\r\n谁料如今同沸鼎，不时飞马涨尘沙。"
        },
        {
            "title": "雪中偶成",
            "content": "寒光皓皓照残年，方信人閒别有天。\r\n一色村中见流水，半乾屋上有炊烟。\r\n洛人僵卧今谁问，塞马飞驰正自便。\r\n想得南枝梅好在，风檐独立思悠然。"
        },
        {
            "title": "长孺因吾二诗有负米分邻之语因又次韵饯其归",
            "content": "声气相投玉应金，花閒话到翠成阴。\r\n一清门户无同脉，万古诗书可立心。\r\n母子要知乌哺反，夫妻应感白头吟。\r\n若言相谂早须觉，难得青春长似今。\r\n\r\n【注释】：【原题】：\r\n长孺因吾二诗有负米分邻之语因又次韵饯其归二首"
        },
        {
            "title": "送丹山主者周东隐",
            "content": "飞来峰头飞铁锡，一坐八载丹霞岑。\r\n山林成阴饕眼浅，议论近古咻机深。\r\n白云泊对不留迹，明月行空是归心。\r\n可无坡翁挽戒老，试听重新钟鼓音。"
        },
        {
            "title": "为龄叟作",
            "content": "多年会镇翠微西，钟鼓声中好品题。\r\n见大不嫌山寺小，立高应笑世人低。\r\n扫莓苔地皆新筑，倚竹梅云是退栖。\r\n最与老天相狎处，无边风月省提携。"
        },
        {
            "title": "夜光书怀",
            "content": "竹窗镫火足相陪，惟怕梅花画角催。\r\n我欲欹眠寻好梦，照人隙月更徘徊。"
        },
        {
            "title": "三月二十五日醵饮于西峰寺分韵得因字",
            "content": "牢穿不借踏青晨，信与林泉有夙因。\r\n忙里偶成真率会，醉来不省乱离身。\r\n归途西岭何妨晚，吹雨南风正送春。\r\n烧筍煮茶须再到，一山古意要诗人。"
        },
        {
            "title": "四月朔旦过黄山哭刑部百求弟道中五首",
            "content": "河流曲折二十里，过了黄山始直礴。\r\n今日卸船须得早，鄮峰已在眼花中。"
        },
        {
            "title": "挽族父承务郎衡之三首",
            "content": "当年延桂塾，承乏愧无能。\r\n以子视宗族，如家安友朋。\r\n春风文字酒，夜雨诵弦镫。\r\n古首凄谁续，心安泪欲冰。"
        },
        {
            "title": "送儿沆再之婺",
            "content": "父母生汝期望汝，地阔天宽从著步。\r\n霜叶飞红橙橘黄，一笠西风正宜路。\r\n送汝出门不肯行，低头进前出苦语。\r\n双亲虽安身已高，菽水为欢盍朝暮。\r\n夏初奉命见两山，往还恨不身生羽。\r\n如今又为千里行，直是恋慕难轻去。\r\n有不忍听手抚背，至哉天理人伦处。\r\n我岂欲汝寸步难，事有乘机恐差误。\r\n晚年正欲汝有成，此行倘与心相副。\r\n皱皮瘦骨便精神，当为汝喜非汝惧。\r\n不妨安稳趁前程，但及梅花时归学莱舞。"
        },
        {
            "title": "次韵梅山弟咏梅",
            "content": "冬塞方严春自通，老根芳脉与天融。\r\n甭于仙李月梁上，瘦似神苏雪窖中。\r\n庾岭依然开信早，孤山无复课诗工。\r\n一枝在手驿风远，渺渺予怀谁与同。"
        },
        {
            "title": "赏转官球花酒边分韵得剪字",
            "content": "天机地轴随时转，万物生生就裁剪。\r\n庭前一种可人花，独殿春深交夏浅。\r\n团团自是浑沌胎，皎皎不事儿女婉。\r\n照见胸中本色正，洗尽世上芳容靦。\r\n我来把酒笑问花，花为我开恐非便。\r\n意将逊归金谷园，不则直进玉华苑。\r\n庶几异质逢异顾，百卉千葩羞著面。\r\n花不解答我已醉，醉梦恍与花神见。\r\n若曰幸自托君家，朝夕安知有贫贱。\r\n香何用多无眩鬻，静与谁争却悠远。\r\n纷纷桃李吾舆台，只许雪里梅同传。\r\n富贵自有富贵花，强颜谄事非其愿。\r\n妄人或呼转官球，正欲冯君力辞免。\r\n胡为亦动流俗心，忽向醉中遭发遣。\r\n跫然而喜豁然醒，前言戏耳起舞花。"
        },
        {
            "title": "丙戌人日与内侄汪景渊同饮于宜晚二首",
            "content": "忆昔儿嬉祖母旁，如今甲子一周强。\r\n尽窗三世亲亲话，分付儿孙此意长。"
        },
        {
            "title": "游雪窦杖锡七首·妙高台",
            "content": "不到兹台四十年，临风独立意悠然。\r\n胸中多少难言事，便欲凭高叩九天。"
        },
        {
            "title": "大?",
            "content": "自有乾坤，扶人极，宗主须还人物。今为何时节，满红尘富贵，絮花飘忽。抵障狂澜，提携正印，一柱天擎突兀。平生分明处，是从容处□，不差毫发。把朝市山林，一般看了，无边风月。深衣清到骨。紫枢府、谁信曾簪笏。炊脱粟、黄鸡白酒，补菊栽梅，碧溪绕、竹篱茅屋。无限轻描貌。都说道、诏书催发。想回首、招黄鹄。微微自笑，惟有赤松衣钵。相陪对门石佛。"
        },
        {
            "title": "大?",
            "content": "问大江东，长淮上，缘分如何修到。轻裘还熟局，第三番又是，五年春了。菜饭工夫，露香心事，惟靠天公分晓。林泉琴书梦，算飞笺觅去，不知多少。奈雅意难酬，又还留住，口衔新诏。都无他嗜好。玉麟静、公事供谈笑。满眼是、风花飘忽，惟有长松，雪霜里、插天苍老。休忆家山好。安乐处、便成蓬岛。正春雨、秧畴饱。边城如画，处处绿杨芳草。青溪不妨寄傲。"
        },
        {
            "title": "大?",
            "content": "把雪冰心，钧韶手，飞上青云时早。红尘难染著，十年前曾坐，凤池鳌岛。晕锦锵环，重金压带，相去能争多少。从容何心问，到如今都领，绣春花草。算耐处光阴，淡中滋味，世人那晓。笺天新有稿。要归去、盘礴山阴道。便整顿、随琴霜鹤，带石秋兰，约松乔、倚风清啸。争奈俞音杳。明月棹、又还停了。但珍重、经纶料。时来须做，休管急流人笑。功名尽迟尽好。"
        },
        {
            "title": "西江月",
            "content": "钱影何曾过眼，笔头那肯亏心。系门瘦马影沈沈。夜柝不惊春枕。一去轻如蕉梦，三乡都是棠阴。等闲换取印黄金。催上云程新任。（缺词文）"
        },
        {
            "title": "喜迁莺",
            "content": "南庐佳号。是自许孔明，经纶才调。对柳鸣琴，凭花制锦，小试一同谈笑。怎知画帘难驻，忽又星舆催召。但谶得、耀碑潭水月，交光相照。驿道。春正好。簇帐擎杯，听取殷勤祷。略鲙松鲈，便膺芝凤，陵溯紫清津要。当家得时行志，回首旧封文庙。疏化雨，障狂澜不尽，生生芹藻。"
        },
        {
            "title": "沁园春",
            "content": "莲叶山前，戎帐宏开，轰然最称。羡铺心如水，肯教尘涴，为民乞雨，唤得天应。紫逻□锋，绿林扫影，夜户都开无犬声。三乡里，笑嬉嬉度日，歌舞清平。溪头载月舟□，□□帐花旗忍送行。算浮云自在，初无著相，薰风正好，却问归程。折柳依依，憩棠□□，□□□春无尽情。趋朝去，看青冥玉钺，金辔红缨。"
        },
        {
            "title": "宝鼎现",
            "content": "望京门外，怕见催发，东风行马。清到底、冰壶满了，欲借留来无计也。祖劝酒、看依依情恋，都在眉尖眼下。任万户、诗旗曲帐，有笔应难描写。是则龟组随瓜卸。好规模、分付来者。才泛绿、依红小暇，移讲芹宫时促驾。又指点、秀宁城来脉，疏瀹春流似画。更巧为、溪山著句，留作千年佳话。最念一邑酸寒，风雨暗、真几成假。向纛牙交处，还得儒珍旧价。便父母、又如何做，但结心香社。愿阔步、直上云霄，犹□回头奉化。"
        },
        {
            "title": "南乡子",
            "content": "流景去难縻。浮世危如拍浪埼。才遇中秋聊对月，佳期。最怕晴明未可涯。人月本相依。果是今朝恰背违。孤负楼台多少醉，堪悲。何忍滂沱与毕离。"
        },
        {
            "title": "卜算子",
            "content": "喜气满清门，庆集还新样。卜醉筵开意转浓，昨日今朝两。愧我一年多，见汝双欢晚。自觉人生此会稀，有酒宁论盏。"
        },
        {
            "title": "卜算子",
            "content": "月下百年缘，天上双星样。九秩齐开自是稀，清健那堪两。红叶景翻新，黄菊香宜晚。笑拥眉开祝寿声，满劝鸳鸯盏。"
        },
        {
            "title": "西江月",
            "content": "华胄银青气脉，仙风斑白须眉。儿孙玉雪满庭帏。家庆人间难比。浮世事等云过，平生心有天知。举杯相约小春时。岁岁梅花里醉。"
        },
        {
            "title": "西江月",
            "content": "老去坐来睡重，病多吟得诗悭。有时忽自拍阑干。一点心随天远。柳絮飞从何处，莺声啼破空山。春风依旧满人间。不奈双颦闲管。"
        },
        {
            "title": "恋绣衾",
            "content": "梅窗归坐几岁寒。老生涯、寂寞自便。最喜得、双双健，与粗茶、淡饭结缘。眉前把酒深深劝，这时光、惟有靠天。看许大、痴儿女，且随宜、笑到百年。"
        },
        {
            "title": "行香子",
            "content": "吾辈么麽。休叹蹉跎。得闲时、且逐时过。人间名利，都是浮华。但退如进，失如得，少如多。谁信生来，从发尖磨。到如今、方见霜涯。算天亦自，无奈吾何。是饥能忍，寒能耐，老能歌。"
        },
        {
            "title": "糖多令/唐多令",
            "content": "倦枕寄渔乡。篷低被怯霜。月窥人、多少思量。自是欲眠眠不稳，禁听得、雁声双。和梦早催行。归来梅竹窗。小柴门、分破闲忙。翻笑白云飞不定，谙得静、憩诗床。"
        },
        {
            "title": "糖多令/唐多令",
            "content": "蟹熟晕橙霜。蛆浮染菊黄。淡交情、都没炎凉。说道白头难会面，留一日、醉中乡。世事与轮行。时光逐寸量。任人间、涛海风航。拜了老庞归去也，高著枕、卧南阳。"
        },
        {
            "title": "糖多令/唐多令",
            "content": "雁阵晓来霜。鸦村夕照黄。满人间、风景凄凉。幸有菊窗堪一醉，争又滞、水云乡。沽酒也三行。邀风与较量。便明朝、吹送归航。趁得老盆新熟信，日日是、我重阳。"
        },
        {
            "title": "浪淘沙",
            "content": "年事夕阳红。霜满髯丛。摩挲苍藓石婆翁。能见几人曾百岁，一笑书空。回首棣华中。消得春浓。平生心事两惺憁。杖履相从须放密，山月溪风。"
        },
        {
            "title": "浪淘沙",
            "content": "春事紫和红。蜂蝶争丛。消磨多少看花翁。不用借他炊黍枕，何梦非空。茅屋菜畦中。村瓮醅浓。醉时啼鸟唤惺憁。不道白头添一岁，舞月歌风。"
        },
        {
            "title": "浪淘沙",
            "content": "窗影弄晴红。欢笑成丛。一声春困到衰翁。回首太平儿戏事，雨过云空。人世暗尘中。如梦方浓。也须留取自惺憁。试问若教都困了，谁管春风。"
        },
        {
            "title": "浪淘沙",
            "content": "记得去年时。采菊东篱。眉间一笑捧花枝。说道愿如花不老，交劝双卮。又是菊花期。客况谁知。便无风雨也凄凄。白发夫妻时节酒，堪几参差。"
        },
        {
            "title": "浪淘沙",
            "content": "有约泛溪篷。游画图中。沙鸥引入翠重重。认取抱琴人住处，水浅山浓。一笑两衰翁。莫惜从容。瓮醅灰芋雪泥菘。直到梅花飞过也，桃李春风。"
        },
        {
            "title": "虞美人",
            "content": "故园处处都荒雨。寂寞蜗书户。人间春事杏桃花。独有诗人依旧、菊为家。老来犹解高叉手。遥上花前寿。华颠无分插花枝。乞取霜根风月、送将归。"
        },
        {
            "title": "浪淘沙",
            "content": "迟饭甑炊红。青翦蔬丛。鸡声邻里狎田翁。兵後故人能有几，岁晚江空。谁信淡交中。依旧情浓。白头青眼转惺憁。相见莫教轻别去，负月孤风。"
        },
        {
            "title": "蝶恋花",
            "content": "世变无情风挟雨。长夜漫漫，何日开晴午。白发萧疏惊岁序。儿嬉漫说重重午。粒啄偷生如搏黍。过计何须，负郭多南亩。曾著宫衣沾雨露。如今掩袂悲湘浦。"
        },
        {
            "title": "鹊桥仙",
            "content": "兄年八十，弟今年几，亦是七旬有九。人生取数已为多，更休问、前程无有。家贫是苦，算来又好，见得平生操守。杯茶盏水也风流，莫负了、桂时菊候。"
        },
        {
            "title": "卖花声",
            "content": "残梦腾腾。好鸟一声呼醒。小窗明、萧萧鬓影。当年头上，惯曾簪幡胜。到如今、有谁怀省。东风著面，却自依然相认。哄痴儿、忺声弄景。盘蔬杯酒，强教人欢领。也微酣、带些春兴。"
        },
        {
            "title": "踏莎行",
            "content": "豆雨空晴，桂花风静。碧虚飞上圆明镜。谁能唤起秃翁吟，祗应笑得嫦娥醒。可奈良宵，不堪残境。强拚一醉偷光景。夜凉渐搅雪霜心，昏眵犹认山河影。"
        },
        {
            "title": "渔家傲",
            "content": "山弄夕辉眉淡扫。溪分新水支流小。醉梦风光凝望杳。云树绕。杜鹃怨处谁能晓。浮世悠悠波渺渺。蜗争何事何时了。天为无情方不老。休苦恼。随缘诗酒清闲好。"
        },
        {
            "title": "渔家傲",
            "content": "浪麦风微花雾扫。痕沙水浅溪桥小。属玉双双飞杳杳。山宽绕。新晴绣得春分晓。独立无言心事渺。曾将宇宙思量了。世变何涯人已老。休烦恼。林泉况味终须好。"
        },
        {
            "title": "青玉案",
            "content": "青山流水迢迢去。总是东风往回路。送得春来春又暮。莺如何诉。燕如何语。只有春知处。时光渐渐春如许。何用怜春怕红雨。到处空飞无实据。花开也好，花飞也好，此意须双悟。"
        },
        {
            "title": "青玉案",
            "content": "钱塘江上潮来去。花落花开六桥路。三竺三茅钟晓暮。当年梦境，如今故国，不忍回头处。他谁做得愁如许。平地波涛挟风雨。往事凄凄都有据。月堂笑里，夕亭话後，自是无人悟。"
        },
        {
            "title": "江城子",
            "content": "年年端午又今朝。鬓萧萧。思摇摇。应是南风，湘浦正波涛。千古独醒魂在否，无处问，有谁招。何人帘幕倚兰皋。看飞桡。夺高标。饶把笙歌，供笑醉陶陶。孤坐小窗香一篆，弦绿绮，鼓离骚。"
        },
        {
            "title": "江城子",
            "content": "笼街弹压上元灯。满瑶城。簇珠星。老矣如今，谁记旧来曾。眼底相逢惟有月，空对面，若为情。残生消不尽齑茎。瘦棱棱。困腾腾。扶起眉间，杯酒酹寒檠。也为风光陪一笑，心下事，梦中惊。"
        },
        {
            "title": "江城子",
            "content": "纷纷都说会双星。鹊桥成。凤骖迎。风雨凄凉，何故锁苍冥。儿女空愁谁解意，须道我，试来听。人间天上不同情。最无凭。是柔盟。应怪痴人，虚妄做浮生。正值楼台多簇燕，教没兴，不开晴。"
        },
        {
            "title": "江城子",
            "content": "人生难满百年心。得分阴。胜千金。吹帽风流，时节又相寻。回首赐萸休说梦，真率具，自山林。逢迎一笑且开襟。酒频斟。量犹禁。相劝相期，长健似如今。醉也从他儿女手，争把菊，满头簪。"
        },
        {
            "title": "江城子",
            "content": "中秋佳月最端圆。老痴顽。见多番。杯酒相延，今夕不应悭。残雨如何妨乐事，声淅淅，点斑斑。天应有意故遮阑。拍人间。等闲看。好处时光，须用著些难。直待黄昏风卷霁，金滟滟，玉团团。"
        },
        {
            "title": "祝英台近",
            "content": "小盆池，新压藕，翠盖已擎雨。巧弄红妆，明艳便能许。自怜华发萧萧，风流无分，醉时眼、何妨偷觑。黯然伫。回首今是何时，逢花笑还语。梦里西湖，双落泪如缕。斜阳十里烟芜，六桥风浪，有谁掉、采莲舟去。"
        },
        {
            "title": "声声慢",
            "content": "珍丛凤舞，曾是宣和，春风送归禁幄。翠浅红深，婉娩步空金落。腥尘未飞动处，是先知、早辞华萼。好在□，四并难多少，怨怀无托。猛拍阑干谁会，浮世事、悠悠白云黄鹤。有酒当花，休得是今非昨。花犹百年宁耐，算人生、能几欢乐。又忽忽，醉梦里、春去不觉。"
        },
        {
            "title": "烛影摇红",
            "content": "双杏堂深，山明水秀潆洄著。稳铺心事做平生，不买颦眉错。是则苍髯白发。笑微微、朱颜自渥。一团春意，半隐风流，他谁能学。六十年华，又从今起新花甲。葵榴初艳芰荷香，争赴开筵约。家庆真堪恣乐。碧瑶杯、须拚满酌。瑟琴声里，弟劝兄酬，儿歌孙拍。"
        },
        {
            "title": "满江红",
            "content": "梦里京华，忽听得、庭花遗曲。到醒来、愁满东风山屋。春事已非空结绮，晓班无分随群玉。想天涯、沦落杜秋娘，攒眉绿。谁能顾，荒芜菊。谁能问，平安竹。任时光流转，都成虚辱。无可奈何天地隘，只饶走得溪山足。但逢人、相问麦青青，何时熟。"
        },
        {
            "title": "烛影摇红",
            "content": "潇洒琴帘，月灯归後新谐好。青云香里共清风，消得金花诰。争奈天颠地倒。好光阴、都惊散了。更听人说，七七年时，多多烦恼。捱到如今，信知空挂闲怀抱。天於负处最饶人，颦也翻成笑。牢闭柴门自好。对梅花、杯盘草草。满前儿女，耐後夫妻，齑盐偕老。"
        },
        {
            "title": "绮罗香",
            "content": "霁晓楼台，斜阳渡口，凉腋新声初到。占断清阴，随意自成宫调。看取次、颤引薰风，想无奈、露餐清饱。有时如、柔袅?丝，忽如笙咽转娇妙。谁知忧怨极处，轻把宫妆蜕了，飞吟枝杪。耳畔如今，凄感又添多少。愁绪正、萦绕妆台，怎更禁、被他相恼。送残音、立尽黄昏，月明深院悄。"
        },
        {
            "title": "绮罗香",
            "content": "袅入风腔，清含露脉，声在丝丝烟碧。破暑吹凉，天付弄娇双腋。似恋恋、舞翠纤腰，断还续、忍相离拆。最欢时、微雨初晴，夕阳犹湿淡云隔。新来多少怆感，心怕无情过马，攀条惊著。梦里妆台，休说听来曾昨。凝伫漫、番节笙音，暗自将、玉阑轻拍。问谁能、唤起陶潜，醉翁同赋却。"
        },
        {
            "title": "绮罗香",
            "content": "障暑稠阴，梳凉细缕，□□□□□□。露腋玲珑，多少闹中幽趣。断又续、可是无情，□相送、短长亭路。记春风、曾著莺啼，便娇那得袅如许。知音人自暗省，凝睇青云影里，黄昏犹伫。一部笙?，消得翠腰供舞。堪对景、翻入新妆，鬓影低、衬教眉妩。试回头、旧日章台，怕听声咽处。"
        },
        {
            "title": "念奴娇",
            "content": "百年光景，算山中、多占人间分数。一片清风梅是主，弹压粗花俗树。小小鱼池，深深莺谷，曲曲香云路。堪诗堪画，是天分付闲处。闻要跨鹤西游，家林自好，且何妨留驻。趁取酴醿新煮酒，烧笋煎花为具。万事皆空，千金一刻，底用闲愁苦。无情杜宇，笑他催我归去。"
        },
        {
            "title": "念奴娇",
            "content": "晓村深处，记当年、轻被东风吹别。重得相看春雨屋，心事从头细说。深院灯寒，流苏帐暖，曾梦梅花月。如今何在，消凝分付啼鴂。亭馆飞入腥烟，残香惟有，数朵酴醿雪。旧燕寻巢来又去，也觉双飞声咽。泛梗生涯，空花世界，且做杯中活。可人兰玉，风光还有时节。"
        },
        {
            "title": "贺新郎",
            "content": "北马飞江过。画图中、花城柳郭，万摧千挫。羌管直惊猿鹤梦，愁得千山翠锁。有多少、风餐雨卧。回首西湖空溅泪，醉沈沈、轻掷金瓯破。平地浪，如何亸。君家志气从来大。舞蓝袍、牵丝幕外，肯饶他个。谁料腥埃妨阔步，孤瘦依然故我。待天有情时须可。且占雪溪清绝处，看精神、全是梅花做。嫌暖饱，耐寒饿。"
        },
        {
            "title": "洞仙歌",
            "content": "清溪带竹，竹外山光抱。新筑浑如图画了。称闲心、管领昨夜天风，吹送□，端的琅音恰到。谁知青云上，鸾凤翱翔，曾把功名试多少。到如今梦觉，佩著飞霞，浑家问、玉芝瑶草。试冷看、重门外如何，恁得似，壶中羽衣尘表。"
        },
        {
            "title": "瑞鹤仙",
            "content": "对南山翠峭。几百年、银青门第转好。梅花弄春小。向重帘暖处，华筵开早。斑衣簇绕。舞香云、哄堂颂祷。稳生涯、都自心田，自有老天堪靠。应道。□□□□，乐事难逢，可轻过了。鲈肥蟹健，桑落酒、酿来妙。称瑶卮争劝，襟宽放，一点尘嚣不到。但从今、家庆年年，醉乡里笑。"
        },
        {
            "title": "水龙吟",
            "content": "杜鹃啼正忙时，半风半雨春悭霁。酴醿未过，樱甜初熟，梅酸微试。一种红芳，九苞真色，舞窗翻砌。自仙樊去後，无人题凤，阑干外、成孤媚。谁信阳春妙手，锦云机、新番裁制。东君冷看，如何描摸，天然艳美。浑欲乘风，又如羞日，做双飞体。伫骖鸾，称得花前弄玉，与吟箫婿。"
        },
        {
            "title": "水龙吟",
            "content": "百花开遍园林，又春归也谁为主。深黄浅紫，娇红腻白，他谁能妒。似不胜情，醉归花月，梦回云雨。又丰肌、恰被东风摇动，盈盈底、霓裳舞。世事纷纷无据。与杨花、飞来飞去。当年斗大，知他多少，蜂窥蝶觑。金谷春移，玉华人散，此愁难诉。漫寻思，承诏沈香亭上，倚阑干处。"
        },
        {
            "title": "水龙吟",
            "content": "好花天也多悭，放迟留做残春主。丰肌弱骨，晴娇无奈，新妆相妒。翠幕高张，玉阑低护，怕惊风雨。记年时、多少诗朋酒伴，逢花醉、簪花舞。那料无情光景，到如今、水流云去。残枝剩叶，依依如梦，不堪相觑。心事谁知，杜鹃饶舌，自能分诉。日西斜，烟草凄凄，望断洛阳何处。"
        },
        {
            "title": "沁园春",
            "content": "信书成痴，捱到如今，无生可谋。奈浑家梦饭，谷难虚贷，长年断肉，菜亦悭搜。风雨潇潇，江山落落，死又还生春复秋。八十岁，是这般多活，堪吊堪羞。休休。盍自回头。要铁汉须从穷处求。那袁安闭户，恬然僵卧，少陵任妇，长是贫愁。一等清风，千年佳话，蚁蚋看他金谷楼。是是是，笑出门天阔，一片云浮。"
        },
        {
            "title": "沁园春",
            "content": "人生几何，如何不自，珍重此生。向蠹残字上，甘心抛掷，蜗尖争处，著意丁宁。箭过时光，剑炊世界，谁带经锄谁笔耕。分明似，满一锅汤沸，无处清□。输兄。练得闲成。□无辱无忧惧惊。但菜羹粝饭，不求他味，芒鞋竹杖，足畅幽情。八十年来，万千看破，胸次春风秋月明。梅花帐，称困眠醒起，无打门声。"
        },
        {
            "title": "沁园春",
            "content": "无价韶华，一笑相酬，青钱似苔。奈东风轻劣，催红雨去，西园次第，放绿阴回。老後时光，眉间心事，恰似怕酸人著梅。须知道，有谁能百岁，日日开怀。从教世变轮推。也莫问人间春去来。看渊明归了，有形谁役，少陵醉里，无闷堪排。贫贼何妨，风流自别，不是沈沈浊世杯。层霄上，与大鹏盘礴，下视浮埃。"
        },
        {
            "title": "沁园春",
            "content": "人生功名，在醉梦中，早须掉头。自南宫一券，尘泥偶脱，前程双毂，日月如流。蕙帐真盟，菜羹馀味，江上归舟谁得留。谁知道，有邵平瓜圃，何日封侯。天天又不人由。奈危世山林也有忧。况青岗不助，晋家风鹤，黑云直卷，吴分星牛。分寸残生，万千魔障，他事如今都罢休。关心处，是离离禾黍，故国宗周。"
        },
        {
            "title": "沁园春",
            "content": "旗盖运迁，衣冠事乖，岂非命来。自黄粱枕觉，分明看破，翠蓬舟近，及早抽回。谁料山深，也同鼎沸，步步危机忙里催。愁无奈，过青山万叠，碧水千隈。此愁何计能推。算何日天教眉锁开。记六桥花舫，晴边访柳，孤山草酌，雪後评梅。回首西湖，伤心前事，覆水如何收上杯。东风好，问如今吹入，谁处楼台。"
        },
        {
            "title": "沁园春",
            "content": "天盖西倾，地轴东翻，两年以来。那关中形势，已归勃勃，江南人马，都是回回。咄咄书空，栖栖问路，岁晚山空风雪催。如何得，与浑家踏遍，雪顶岩隈。谁知有客敲推。把世变心烦都说开。道严霜不杀，不成葭苇，冱寒惯耐，方是松梅。万事过前，一场梦里，分付茅柴三两杯。犹痴望，有太平时节，游戏春台。"
        },
        {
            "title": "玉漏迟",
            "content": "故都冬亦好。风光可是，人间曾有。问雪楼台，肉阵不教寒透。妙手搀春弄巧，唤得应、千花如绣。灯市酒。笙歌镇似，元宵时候。见说是事都新，但破冻潮声，去来依旧。老梦无情，不到六桥风柳。回首孤山好景，倩人问、梅花安否。应自瘦。雪霜可能﹀︽。"
        },
        {
            "title": "金盏子",
            "content": "眼底时光，奈老来、如何奈得秋何。黄叶最多情，天分付、凉意一声先做。是处著露莎蛩，也酸吟相和。新雁想，飞到故都徘徊，未忍轻过。往事是堪唾。红枣信、烽折尽任他。湖山桂香自好，笙歌舫、沈沈醉也谁拖。可怜瘦月凄凉，把兴亡看破。如今□，但留下满城□，西风悲些。"
        },
        {
            "title": "真珠帘",
            "content": "闲居是念随云散。琴帘底、却自平生心满。百二十年期，笑道今才半。一味齑盐清得瘦，婉娩似、梅花香晚。相伴。老霜松宁耐，溪山寒惯。探借十日前春，小杯盘、也做寿筵模范。绕膝舞斑衣，有酒从他劝。但任真来浑是处，梦不到、笙歌瑶燕。双健。任旁人播尽，风流眉案。"
        },
        {
            "title": "真珠帘",
            "content": "青云玉树南薰扇。京华地、别是潇湘图展。茉莉芰荷香，拍满笙箫院。雪藕盈盈歌袅处，早已带、秋声凄怨。堪叹。把时光轻靠，冰山一片。从古幻境如轮，问铜驼、应是多番曾见。谁把笛吹凉，总是腔新换。水枕风船空入梦，但极目、波流云远。消黯。更华林蝉咽，系人肠断。"
        },
        {
            "title": "真珠帘",
            "content": "如梅在壑清标格。襟怀好、又是融融春拍。鸳梦早惊飞，惯一窗岑寂。谱曲裁诗心自在，任雪月、风花需索。奇特。问生涯却道，浮云如得。回首门外黄尘，算何如、稳占溪光山色。八百岁为期，却十分才一。弟自高歌儿自舞，簇小小、榴花筵席。真率。镇无妨欢醉，年年今日。"
        },
        {
            "title": "宝鼎现",
            "content": "问今何日，旧也曾尾，东风鵷鹭。回首念，家山桃李，归去来兮闻早赋。梦境里、尽何妨疏散，时趁莺晴信步。是则是、清闲自好，一点心犹怀古。记得平世痴儿女。自灯宵、游了三五。还次第、湖边去也，寒食清明炊未住。是处处、是丹青图画，随意狂歌醉舞。奈蓦被、烟花浪手，一掷残阳孤注。须信乐极悲来，谁道是、曾歌琼树。夕阳亭遗涴，翻得江涛似许。忍望著、□天津路。最是鹃啼苦。算世事、消把春看，还有落花飞絮。"
        },
        {
            "title": "真珠帘",
            "content": "鱼轩富贵人间少。那堪更、有子雍容廊庙。衮绣当斑衣，转色难心小。手把乾坤重整顿，略□□、微生一笑。分晓。是慈闱心事，如今著到。帘幕早是寒生，又橙黄近也，菊花香了。已劝九霞觞，春意浓於酒。玉带金鱼欢舞处，更捷骑、红尘峡□。知否。这花添锦上，年年重九。"
        },
        {
            "title": "水龙吟",
            "content": "蓬莱风月神仙，却来平地为霖雨。乾坤清了，如今多是，退行一步。寸寸归心，轻轩娱侍，竹溪花圃。奈君王眷眷，苍生恋恋，那肯放、钱塘渡。天也知公此意，问升平、要抽身去。把些夏潦，和些秋哨，轻轻缀住。一转移来，元勋力量，他谁堪付。待汾阳、了却中书，别又商量出处。"
        },
        {
            "title": "宝鼎现",
            "content": "著林仙叟，梦境炊得，才香还觉。回首渺，觚棱何处，云与商量浮计小。矮矮屋、半弓来闲地，也著三花两草。沸眼底、鞭风笠雨，不满茶边一笑。寿骨奇耸神清峭。散人装、游戏尘表。帘昼永、长留雅伴，吟唾宽飞潇洒料。最好是、瑟和琴同调，眉里相看耐老。更绿草、孙枝可意，谱得家传较早。争指画额儿儿，欢祝处、荷薰吹晓。记兰汤初试，当日风光又到。拚醵饮、任金尊倒。醉把羲娥傲。算万事、都是空花，雪柏霜松镇好。"
        },
        {
            "title": "庆春泽",
            "content": "春困时光，风流昨梦，逢花便自醒醒。回首宣和，宫莺掖燕相迎。归来只恋春山好，到上林、枉是亲曾。又谁知，自有蟠松，相与论盟。阑干可是妨飞去，怕惊尘涴却，翠羽红翎。舞态亭亭，浑疑暗折韶声。忺人眼处还看破，道凤来、难与真争。醉扶归，但见啼鹃，怨夕阳亭。"
        },
        {
            "title": "烛影摇红",
            "content": "吾菊山翁，鹤骖来自蓬云界。平铺心地有天知，楚楚生兰茝。膝下青衫舞拜。更参差、斑衣戏队。清闲无事，门外从他，惊尘飞隘。寿八千年，百分才一朱颜耐。何妨长主翠嵩春，酒约诗盟在。家庆堂前欢会。领霞卮、醺红浅带。是人说道，真吕先生，风流潇洒。"
        },
        {
            "title": "庆春泽",
            "content": "翔凤阑干，啼鹃院宇，相逢似梦才醒。谁道无情，飞红舞翠欢迎。青春绿发花前饮，醉自歌、记那时曾。到如今，心事凄凉，怕说芳盟。追思艮岳归来後，稳依山护得，雨翮风翎。燕燕莺莺，从他巧舌饶声。翩翩一种天然艳，笑向人、不与春争。羡花花，好岁寒交，有卧云亭。"
        },
        {
            "title": "摸鱼儿",
            "content": "竹洲西、有人如玉，南柯一觉归早。青山绿水亭轩旧，犹有未荒花草。谁信道。又自爱湖光，买屋三间小。都无长好。但凤跃雄文，蝇书小楷，转老转奇妙。人间世，如许年高是少。浮生惟有闲好。回头翻讶磻溪叟，轻把一丝抛了。凉新到。记当日天香，露浴如今老。瑶卮寿晓。称酒到眉间，醺醺醉也，儿女满前笑。"
        },
        {
            "title": "念奴娇",
            "content": "翠云弄晓，芰荷香、微透凉颸帘箔。彩袂蹁跹欢舞处，勾引衔桃双鹤。骤马风前，奔鲸浪里，独有壶天乐。如何不醉，放教杯量宽著。消得寿八千春，百分才一，更童颜如渥。听取飞琼含笑道，堪学孩儿书额。舃令骖凫，瑶仙跨凤，喜聚家人醵。心香遥上，也随风过蓬弱。"
        },
        {
            "title": "鹧鸪天",
            "content": "看了山中薜荔衣。手将安石种分移。花鲜绚日猩红妒，叶密乘风翠羽飞。新结子，绿垂枝。老来眼底转多宜。牙齿不入甜时样，醋醋何妨荐酒卮。"
        },
        {
            "title": "捣练子",
            "content": "花影乱，晓窗明。莺弄春笙柳外声。和梦卷帘飞絮入，牡丹无语正盈盈。"
        },
        {
            "title": "如梦令",
            "content": "晚泊江湾平处。楚楚苹花自舞。风翦雨丝轻，江上潮生船去。看取。看取。湿橹不惊鸥鹭。"
        },
        {
            "title": "如梦令",
            "content": "家在明山南住。身在明山西路。回首碧云端，自笑不如飞鹜。飞去。飞去。飞入明山深处。"
        },
        {
            "title": "减字木兰花",
            "content": "夜帆初上。准拟今朝过越上。及到今朝。却被西风挫一潮。丈亭一处。要得纵观赢得住。行止皆天。谁道人生客路难。"
        },
        {
            "title": "减字木兰花",
            "content": "浮萍踪迹。又作南东□□客。不奈秋阳。一似朱明赫赫光。惊雷叱雨。料是阿香怜逆旅。好个凉天。称我前程步步便。"
        },
        {
            "title": "卜算子",
            "content": "雨逗一分寒，未放晴光透。绮席春风十分，畅饮长春酒。花气渐薰帘，佳致归诗手。的是诗中陆地仙，左挹浮丘袖。"
        },
        {
            "title": "霜天晓角",
            "content": "江寒雁咽。短棹还催发。曾是玉堂仙伯，相别处、满篷雪。此别。那堪说。溯风空泪血。惟有梅花依旧，香不断、夜来月。"
        },
        {
            "title": "柳梢青",
            "content": "缥缈瑶城。客情春小，本分寒轻。霞佩云裾，步联西母，笑倚飞琼。那堪四美都并。喜气与、祥云共生。自在风流，融融箫玉，楚楚兰馨。"
        },
        {
            "title": "柳梢青",
            "content": "淡淡新妆，盈盈娇态，谁道荷花。料想香肌，不禁畏日，翠盖儿遮。我来胜赏高歌。故敛著、芳心为何。莫是伊花，恨余来晚，欲媚晨霞。"
        },
        {
            "title": "小重山",
            "content": "松是交朋竹是邻。横枝临水瘦，月黄昏。冲寒香入岭头云。清到底，人共一般清。好句更无痕。门前无俗客，不须扃。暂将骚致答花神。从此去，题动玉堂春。"
        },
        {
            "title": "西江月",
            "content": "当此朱炎火日，恨无玉骨冰肌。问来思欲动凉颸。宝箑荷君相遗。如铁又添颜甲，报琼难续声诗。愿言长在奉扬时。似恁团圞到底。"
        },
        {
            "title": "西江月",
            "content": "箫玉和鸣云里，彩衣娱舞风前。好从龟鹤问长年。看取蟠桃结遍。事业都随今定，儿孙也靠心传。隐耕窗下腹便便。相去神仙不远。"
        },
        {
            "title": "西江月",
            "content": "宝瑟屏金深深处，斑衣箫玉香中。人生二美古难逢。杏苑今朝喜共。一霎豆花新雨，半帘梧叶清风。年年此景绿尊同。笑指南山称颂。"
        },
        {
            "title": "惜分飞",
            "content": "筑垒愁城书一纸。雁雁儿将不起。好去西风里。到家分付眉颦底。落日阑干羞独倚。十里江山万里。容易成憔悴。惟归来是归来是。"
        },
        {
            "title": "卜算子",
            "content": "一自梦卢头，应学乘裴蹇。元是都门向上人，大用何嫌晚。三岁事非遥，三捷功非远。管取微生共此荣，联步云程稳。"
        },
        {
            "title": "一翦梅",
            "content": "记得儿时识景年。翕忽光阴，二十馀年。梅边聚首又三年。结得因缘。五百来年。把酒君前欲问年。笑指松椿，当是同年。愿从今後八千年。长似今年。长似今年。"
        },
        {
            "title": "卜算子",
            "content": "风急雁声高，露冷蛩吟切。枕剩衾寒不耐烦，长是伤离别。望得眼儿穿，巴得心头热。且喜重阳节又来，黄菊花先发。"
        },
        {
            "title": "鹊桥仙",
            "content": "云南锺秀，间生人望。底事未成美况。当知大器大成时，更莫叹、贤关难上。前程分定，算来无妄。命达时终不放。且须寄语甲科人，断不下、一筹中榜。"
        },
        {
            "title": "踏莎行",
            "content": "杏苑长春，椿姿耐老。画堂琴幌融融调。生涯分付宁馨儿，西园手种闲花草。露浴明河，风浮素颢。桂花著蕊今年早。佳占端的在孙枝，明年寿席唲呕笑。"
        },
        {
            "title": "千秋岁",
            "content": "燕前莺底。一日春犹在。香雾晓，祥云霁。烟交槐影重，风约花尘卸。当此际。桃源不是人间世。彩袖环庭砌。华裾纷珂佩。欢声洽，童颜醉。金丹功已到，绿发生须再。箫鼓沸。飞琼来祝千千岁。"
        },
        {
            "title": "水调歌头",
            "content": "身到紫枢府，一蹴凤池间。何妨到头富贵，却自恋家山。多少名缰利锁，尘满霜髯雪鬓，役役不知还。桃李竞春事，坡菊自清闲。绿杨边，门径小，似僧关。吟情饮兴相将，二十载优闲。无限功名事业，分付儿孙纵靶，青镜尽朱颜。一语劝公酒，天下达尊三。"
        },
        {
            "title": "水调歌头",
            "content": "风骨最魁岸，宇宙更宽平。□人皆道，天上南极寿星精。随意後园花木，满眼家山松竹，尽可适平生。门外底须问，好占菊轩清。听乡评，义方训，莫如兄。元方既玉就□，更要季方成。不使尘劳顿挫，他日功名入手，当不负椿庭。不见窦谏议，教子有馀荣。"
        },
        {
            "title": "烛影摇红",
            "content": "风月堂中，画屏不动香猊吐。珠翘环拥蕊宫仙，双鬓青如许。相对童颜寿侣。看庭前、绯袍拜舞。十洲三岛，柳探春时，梅欺雪处。甲子花周，自从今日重新数。碧瑶杯重翠涛深，笑领飞琼语。此去华筵喜聚。听传宣、云间紫府。万分如意，凤诏便蕃，香轩容与。"
        },
        {
            "title": "满江红",
            "content": "修茂堂深，芳尘满、沈烟一朵。帘半卷，好风催晓，晴光才破。新润顿教萱草鬯，轻寒未放酴醿过。称鱼轩、容与寿如山，群仙贺。琴帏底，声调和。庭阶下，儿孙大。喜新来咿喔，又还添个。总是人生如意处，休将时事关眉锁。趁莺花、时节绮罗筵，年年作。"
        },
        {
            "title": "满江红",
            "content": "越水稽山，清明气、锺为人极。彯缨早、□中学问，从头施设。不受尘来霜壁立，常生意处春流活。与世间、别是一规模，师夔契。仙岛上，分风月。苍梧下，怀冰雪。更双亲犹是，朱颜时节。熏业要从青鬓上，乾坤如许丹山折。看凤衔、芝诏下层霄，朝金阙。"
        },
        {
            "title": "满江红",
            "content": "落枕鸿声，龙山梦、蓦然惊觉。还堪喜、木樨香底，鹊声翻晓。弄雨未成霜意懒，望寒先怯山容老。最难逢、无一点西风，惊乌帽。竹叶酒，倾杯小。橙齑鲙，银盆好。称良辰欢宴，及今年少。须信从来黄菊寿，未应便放青霜恼。但看花、日日是重阳，金尊倒。"
        },
        {
            "title": "念奴娇",
            "content": "紧头上立，问如何、犹向清溪盘礴。应为春防须熟局，且借轻裘弹压。野聚晴炊，烟波暖唱，尽出江南北。从容归衮，三年功满棋柝。真个福比南山，谁无富贵，无此团圞乐。锦瑟瑶琴清对处，青紫诸郎参错。楚楚孙枝，温温婿玉，帘幕欢声拍。抠衣小子，寿公也趁龟鹤。"
        },
        {
            "title": "念奴娇",
            "content": "暑天向晚，最相宜、一簇凉生新竹。潇洒轩窗还此景，此景真非凡俗。猿鹤相随，烟霞自在，与我交情熟。人生如梦，个中堪把心卜。休叹乌兔如飞，功名富贵，有分终须足。不管他非非是是，不管他荣和辱。净几明窗，残编断简，且恁闲劳碌。流萤过去，文章如在吾目。"
        },
        {
            "title": "念奴娇",
            "content": "轻衫短旆，几年来、游遍江南江北。扰扰浮生争富贵，金碧楼台满目。厦屋千间，夜床八尺，此理谁能烛。翩然归去，家山是事都足。笑指旧隐逍遥，分猿鹤地，云顶栽花竹。乘兴生涯随处好，卜市心□新筑。山色窥帘，杏阴依户，门外从尘俗。朱颜雪鬓，清闲十二分福。"
        },
        {
            "title": "念奴娇",
            "content": "洛阳地脉，是谁人、缩到海涯天角。绿树成阴芳雾底，得见当年台阁。园杏贵客，海棠姬侍，拥入青油幕。人间那有，风流天上标格。如困如懒如羞，夜来应梦入，西瑶仙宅。为你闲风轻过去，□□不教妨却。娇不能行，笑还无语，惟把香狼藉。花花听取，年年无负春约。"
        },
        {
            "title": "摸鱼儿",
            "content": "碧油幢、一开藩後，便思量早归去。工夫著紧新城好，风月万家笙鼓。游宴处。要管领春光，补种花无数。何须更驻。只画了潇湘，扁舟径发，挥手谢南楚。江帆卸、撑入清溪绿树。家山三两程路。安排小马随猿鹤，勾引诗朋酒侣。潇洒处。是则是初心，只恐难留驻。忙须著句。把泉石烟霞，平章一遍，回首凤纶舞。"
        },
        {
            "title": "瑞鹤仙",
            "content": "云无心出岫。游戏间、声名掀揭宇宙。红尘事看透。任高官惟有，鹤随诗瘦。溪山如绣。小轩亭、篘新话旧。想时时，梦到家林，但未有归时候。知否。分明世界，多少经纶，莫轻回首。平生抱负。金銮殿，有新奏。便相扶君相，从头做去，他又谁能出手。看明年、此日传宣，赐酴醿酒。"
        },
        {
            "title": "水龙吟",
            "content": "玉鳌头上蓬莱，十分好处饶松壑。无边风月，阴阴乔木，重重华萼。秋水门庭，淡交簪履，随宜斟酌。向西风回首，双旌缥缈，从天下、招琴鹤。是则阳春有脚。被金华、洞天留著。相传好语，新来初见，分明鼓角。田里相安，裤襦歌了，却来持橐。称年年，橘绿橙黄时节，与松乔约。"
        },
        {
            "title": "水龙吟",
            "content": "玉麟堂上神仙，算来便合归廊庙。天教且住，堂堂裘带，舒舒旗纛。一笑谈中，遍江淮上，太平花草。待金瓯揭了，黄扉坐处，祗依此、规模好。恰似虹流节後，庆生申、佳期还到。乾坤开泰，君臣相遇，机缘恁巧。谁信苍生，举头凝望，锋车催召。向芜湖，更有无言桃李，顾春风早。"
        },
        {
            "title": "沁园春",
            "content": "吾菊坡兄，细观花□，元来一般。是鄮山佳气，胚腪长茂，鄞江润脉，滋养清妍。移傍云霄，浓沾雨露，曾亚百花头上班。谁知道，待芬香透了，收敛东边。笑他红紫纷然。算眼底何曾长久看。这秋芳自韵，不争春艳，霜根难老，偏耐风寒。占得清名，尊为寿客，晚节谁能如此全。千千岁，把黄金正色，照映人间。"
        },
        {
            "title": "沁园春",
            "content": "吾竹窗兄，吾能评者，只将竹看。是丹山佳气，胚腪茂直，嵩溪润脉，滋养清坚。雪虐霜凌，风饕雨恶，撼顿侵欺今几年。元无损，这虚心实节，却自依然。人间。输此君贤。可曾向红尘里著鞭。称翩翩侣凤，舞依翡翠，昂昂雏鹤，立倚琅玕。动处非情，静中自韵，全得生来潇洒天。须长在，在月窗窗北，石涧东边。"
        },
        {
            "title": "沁园春",
            "content": "小枕屏儿，面儿素净，吾自爱之。向春晴欲晓，低斜半展，夜寒如水，屈曲深围。消得题诗，不须作画，潇洒风流未易涯。人间世，但此身安处，是十分奇。笑他富贵家儿。这长物何为著意□。便绮罗六扇，何如玉洁，丹青万状，都是钱痴。假托伊来，遮阑便了，免得惊风侵梦时。何须泥，要物常随我，不物之随。"
        },
        {
            "title": "沁园春",
            "content": "月旦评中，有如公者，更谁与俦。看纷纷仁意，春风和气，堂堂义事，砥柱中流。已重物轻，身穷道泰，却占人间第一筹。回头笑，彼纷纷名利，过影浮沤。夷犹。庭户清幽。算此境神仙别一洲。但烧香挂画，呼童扫地，对山揖水，共客登楼。付与儿孙，只将方寸，此外无求百不忧。宜多寿，自今开八帙，到八千秋。"
        },
        {
            "title": "沁园春",
            "content": "潇洒纶巾，风流野服，红尘外身。向南窗听雨，澜翻墨客，北亭恋月，笔走诗神。倚竹听琴，逢花倒磕，更得放晴游冠春。清闲好，算东洲人物，难得如君。华堂瑞气如云。西风到帘帷才一分。喜星桥鹊语，佳传依旧，缑山鹤舞，仙样翻新。箫玉香中，烛花影里，听取捧觞低祝人。千千岁，看功名事业，都在儿孙。"
        },
        {
            "title": "沁园春",
            "content": "出禁城西，湖光自别，唤醒两瞳。有画桥几处，通人南北，绿堤十里，分水西东。问柳旗亭，簇山梵所，空翠烟飞半淡浓。偏奇处，看笙歌千舫，泛绮罗宫。从容。莫问城中。是则是繁华九市通。奈一番雨过，沾衣泥黑，三竿日上，扑面尘红。那壁喧器，这边清丽，咫尺中间敻不同。休归去，便舣舟荷外，梦月眠风。"
        },
        {
            "title": "沁园春",
            "content": "潇洒书斋，香清缕直，灯冷晕圆。忽惊窗鸣瓦，霰如筛下，裁冰翦玉，片似花鲜。深怕妨梅，也愁折竹，才作还休亦偶然。更深也，漫题窗记瑞，诗思绵绵。闻君礼佛日千。浪说道繁华不值钱。想鸳衾底下，都将命乞，蒲龛里畔，未必心安。兜率天宫，清凉境界，总是由心不是缘。雪山上，自有人坐了，不到君边。"
        },
        {
            "title": "真珠帘",
            "content": "纶巾古貌尘寰表。风流处、别是英雄才调。胸次著乾坤，触景皆诗料。金碧楼台新筑就，傍翠麓、旋添花草。仙棹。更逍遥来访，十洲三岛。遮眼富贵人多，算如公有子，人间应少。看膝下功名，共月林清皎。象简绯袍亲侍策，且胜赏、先春独笑。都道。馆中书就养，云翘偕老。"
        },
        {
            "title": "宝鼎现",
            "content": "玉宸凝眷。要得培□，神皋根本。天赋与、经纶好手，门外红尘谈笑遣。任草色、遍空庭交翠，月往风来自便。但纸帐、时供小憩，长理灯窗公案。五行俱下流光电。笔如神、毫发都见。是则是、霜严雪劲，到底春风生意满。唤得应、雨和晴恰好，旗舞粳艘百万。更社鼠城狐扫影，雁鹜惊人避箭。最是满腹精神，担负处、浑身皆胆。又谁知、条理元在，规模里面。天下事、又何难办。待副苍生愿。渺宇宙、多少关心，留取功名久远。"
        }
    ]
}