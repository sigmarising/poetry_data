{
    "dynasty": "宋",
    "author": "姚勉",
    "intro": "",
    "items": [
        {
            "title": "龙道者生日就状元局中置酒寄以诗",
            "content": "去年六月初九日，天地光明一佛出。\r\n今年六月初九日，慈恩名标千佛一。\r\n吾家德本深栽培，庭阶煜煜芝兰开。\r\n自从有子即擢第，阿儿生时都带来。\r\n今朝宴客龙头局，遥想吾翁抱孙浴。\r\n手携俎豆与干戈，更提一笔苍生福。\r\n愿儿长成勤读书，忠孝一脉天相扶。\r\n张家师德梁家固，重入衣冠盛事图。"
        },
        {
            "title": "思家信不至",
            "content": "又得秋风入芰荷，尚无黄耳到如何。\r\n慈亲想自精神健，娇女应添智慧多。\r\n踪迹自嗟成漫浪，利名底苦欲奔波。\r\n几时了却胸中事，只傍南溪理钓蓑。"
        },
        {
            "title": "赠煜上人",
            "content": "绕院萧萧竹，僧中尔独清。\r\n佛灯行道影，梵磬诵经声。\r\n露叶晨蔬熟，风松昼茗烹。\r\n夜深谁伴侣，月在石窗明。"
        },
        {
            "title": "题江山风月楼三首",
            "content": "明月清风不用钱，谪仙吟思浩无边。\r\n此清若也钱能买，金谷人须胜谪仙。"
        },
        {
            "title": "次邹希贤买鱼不得三首衍为渔翁问答六诗·渔",
            "content": "渺渺澄江湛碧虚，风帆一幅挂轻蒲。\r\n吾钩岂直鱼虾设，入钓文王未解无。\r\n\r\n【注释】：【原题】：\r\n次邹希贤买鱼不得三首衍为渔翁问答六诗·渔翁答"
        },
        {
            "title": "题西施拜心图",
            "content": "紵罗山头浣纱余，酥胸娇拥拥颦不舒。\r\n高轩直盖填寒闾，东家少妇羞弗如。\r\n越宫选进吴王侧，光照姑苏春夺色。\r\n鸱夷心痛痛更深，亦自颦眉但忧国。"
        },
        {
            "title": "赠王生",
            "content": "三年刻楮多苦心，不龟手方只百金。\r\n近来自笑巧成拙，舍去二艺趋鸡林。\r\n文章小巧虫雕刻，大巧天机五云色。\r\n单传此印到人间，君亦当成近朱赤。\r\n松麓先生叹数穷，请君专志毋分功。\r\n悲丝正谓可白黑，斲雕庶得还淳风。\r\n方今天诏兴贤急，家家倒屣迎君入。\r\n试按春风官柳汁，更刊进士题名集。\r\n从此君应百不忧，十万腰缠鹤扬州。\r\n虽然文章亦徒耳，万言不直一杯水。\r\n闻君一艺尤更精，明珠为人买娉婷。\r\n血色罗裙掩雕字，囊金柜帛当充庭。"
        },
        {
            "title": "镜斋相士求诗二首",
            "content": "人间镜是无心物，物到皆知丑与妍。\r\n欲得一双如镜眼，中书堂里坐搜贤。"
        },
        {
            "title": "赠术士姚有应自号通灵心神仙口",
            "content": "仙在虚怀不可知，神仙有口欲何为。\r\n餐风吸露嚣尘表，说地谈天烂醉时。\r\n不带一星烟火气，尽饶三寸帝王师。\r\n到头莫把真机泄，静默元来未是痴。"
        },
        {
            "title": "同张公望湖上避暑到四圣观招柏堂月潭二道士",
            "content": "清晨有客来，畏暑畏避地。\r\n凉多独湖上，一棹拍空翠。\r\n长堤舞杨柳，余雨在荷芰。\r\n炎蒸俱已失，满抱足清意。\r\n颇思孤山顶，有客具高致。\r\n扣门闻琴声，便觉洗尘累。\r\n湖边出问酒，饮兴随所至。\r\n池鲜煮珍甘，水果剥香脆。\r\n好风林外来，吹面凉不醉。\r\n清谈诣物表，绝不挂世事。\r\n画舫何人斯，箫鼓正喧沸。\r\n清游彼应笑，世味吾不嗜。\r\n尚思携枕箪，同叩竹间寺。\r\n从今日日来，莫厌惊昼睡。\r\n\r\n【注释】：【原题】：\r\n同张公望湖上避暑到四圣观招柏堂月潭二道士出饮"
        },
        {
            "title": "过麻子湖遇逆风有作",
            "content": "自喜扁舟载月明，涉湖底事不宜轻。\r\n象痕深没风仍顺，今日天公亦世情。"
        },
        {
            "title": "赠煜上人石窗",
            "content": "八窗本体自玲珑，凿石为明更不同。\r\n遮莫猕猴常应外，直须蟾月镇当中。"
        },
        {
            "title": "赠陈龙湖",
            "content": "蜿蜒寒碧卷深清，一洒甘霖泽万生。\r\n此际莫惊蟠蛰好，近冬时节不妨晴。"
        },
        {
            "title": "禽言十咏·泥活活",
            "content": "黄梅蒸雨已几时，路泥活活没马蹄。\r\n前山咫尺似千里，十步九跌行人疲。\r\n漫塍白水秧欲老，黄云渐黑麦欹倒。\r\n泥污后土何时乾，天若怜农放晴好。"
        },
        {
            "title": "次刘仲山饯归韵",
            "content": "几同湖上饮，俱爱晚山青。\r\n雅趣方泉寺，离舟又浙亭。\r\n赠行诗自好，愁别酒休醒。\r\n后夜思君处，桐江傍客星。"
        },
        {
            "title": "赠施大夫履鞋",
            "content": "漏院穿霜听彻更，催班影踏禁花行。\r\n不须更待尚书谏，听履先知有直声。"
        },
        {
            "title": "日食罪言",
            "content": "皇帝十四载，新元纪嘉熙。\r\n仲冬戊寅朔，午漏方中时。\r\n朔风震丘壑，猛籁号枯枝。\r\n黯如商雪天，四野昏垂垂。\r\n昼炊烟始息，暝色来庭帷。\r\n鸡登杙榤立，鸟急林梢栖。\r\n颇讶南至后，晷度宜舒迟。\r\n胡为景尚促，疾甚驹隙驰。\r\n儿童忽走报，日壁无全规。\r\n仓忙出仰视，如月初蛾眉。\r\n金乌失焰彩，玉象潜光辉。\r\n苍天玳瑁色，列宿争依稀。\r\n老稚相喧呼，伐社沸鼓鼙。\r\n不知何物怪，掩此清阳晖。\r\n吾闻阴阳家，日月以历推。\r\n日迟月行速，赢缩数不齐。\r\n遇朔必会合，差忒无毫厘。\r\n气盛或相掩，二曜斯一亏。\r\n望日日掩月，阳感阴故衰。\r\n朔日月掩日，阴盛阳乃微。\r\n又闻玉川子，月蚀曾有诗。\r\n谓此日月者，天眼生东西。\r\n两眼不相攻，相食其说非。\r\n食月乃蟆精，伊慼盖自贻。\r\n吾观作诗人，志各有所之。\r\n玉川特寓谏，假此为之辞。\r\n日月有蟾乌，此事本怪奇。\r\n况自食其光，安能走而飞。\r\n书称辰弗集，天象昏且迷。\r\n则知交相食，此说当勿疑。\r\n思既得其说，伤心重嗟咨。\r\n日为众阳宗，万象皆影随。\r\n今者何不臧，阴精夺炎曦。\r\n仰空不能救，涕泗纷交颐。\r\n嗟嗟今之岁，天屡彰其威。\r\n星文沓示变，雷震洊失宜。\r\n越在夏五月，郁攸煽京畿。\r\n六月既望后，月蚀主旱饥。\r\n今兹复日食，灾异何繁滋。\r\n天意不虚示，坐井聊管窥。\r\n即天以论人，日君而月妃。\r\n关雎哀窈窕，意在贤才思。\r\n靡曼或盈前，必为物欲移。\r\n今者日之蚀，或恐由宫闱。\r\n然而吾君圣，未必耽燕私。\r\n君象日而尊，臣象月而卑。\r\n正心在朝廷，昭德可塞违。\r\n国柄或窃弄，耳目相蔽欺。\r\n今者日之食，亦恐由群儿。\r\n然而吾君明，朝岂庸盲痴。\r\n人主向明治，武力不可隳。\r\n方今北有敌，负垒惊边陲。\r\n战士怯不勇，塞马纷骄嘶。\r\n今者日之食，或由边事危。\r\n然而吾君武，安肯假彼资。\r\n重念此三者，急务诚在兹。\r\n万一或有是，是即变所基。\r\n应天不以文，减撤徒儿嬉。\r\n如人丧厥明，必求良药医。\r\n一片葵藿心，只恐天未知。\r\n何当排阊阖，碎首彤玉墀。\r\n一篇痛哭策，历写心伤悲。\r\n一者何所陈，无逸为元龟。\r\n暗室屋漏中，肃如对神只。\r\n愿为楚庄王，规谏从樊姬。\r\n毋效汉成帝，温柔老昭仪。\r\n天君必清彻，智烛光发挥。\r\n如日丽中天，煌煌明作离。\r\n二者何所陈，用贤登皋夔。\r\n选众立一相，国论公主持。\r\n乌台执白简，妙选刚正姿。\r\n戚里勿柄授，貂璫毋印累。\r\n朝廷豁氛翳，在位销脂韦。\r\n末光依汉日，天子是倚毗。\r\n三者何所陈，张皇吾六师。\r\n击揖如逖辈，天宠畀节麾。\r\n卖国若桧等，电扫无孑遗。\r\n练军明赏罚，勇锐奔熊罴。\r\n南越颈可缨，中行背必笞。\r\n如日照霜雪，殄灭何难为。\r\n凡此三说者，中心久思维。\r\n明白可举行，匪曰徒费词。\r\n能转乱为治，可回灾为厘。\r\n不学后羿射，不效夸交追。\r\n拜轮上扶桑，洗光出咸池。\r\n苍生照共仰，九土光咸晞。\r\n五色太平象，重晕中兴期。\r\n昊穹耀华彩，万国长瞻依。"
        },
        {
            "title": "送洪右司去官",
            "content": "恋陟怀迁怕去官，近时君子退如难。\r\n中书堂拂高尚袖，神武门留太华冠。\r\n此举直堪惊醉梦，斯人端是障狂澜。\r\n先生真正平斋子，凛凛清标万古寒。"
        },
        {
            "title": "南台",
            "content": "一片荒碑立翠苔，空余基址郁崔嵬。\r\n此台湮废浑闲事，山北如今未有莱。"
        },
        {
            "title": "麻子湖遇逆风",
            "content": "嘉平既望余，玉冰发归桨。\r\n舟行苦滩涩，三日葛陂上。\r\n天寒岁云晏，道远空怅惘。\r\n行行且旬日，仅此舟泱漭。\r\n顺流风忽逆，进尺退或丈。\r\n鱼鼋反出没，涛浪相潏荡。\r\n茫茫水接天，四望极空敞。\r\n虽令归思滞，亦觉胸次广。\r\n是时群鱼集，轧轧乱轻榜。\r\n纷来以千百，并进或三两。\r\n悬金上丝纶，跳玉中层网。\r\n中间数十辈，蓑笠牵画舫。\r\n沿流勤按视，似是此湖长。\r\n彼行良甚捷，此进不可强。\r\n倘无观鱼乐，孰慰岑寂想。\r\n篙师不告瘁，奇观亦可赏。\r\n黄昏成野泊，风雨助凄怆。\r\n势如潮汐来，怒若鼙鼓响。\r\n吾独安所适，幸不愧俯仰。\r\n缅怀金兰友，气义特慨慷。\r\n念我归苦迟，舍我愿先往。\r\n亟趋南浦城，择馆待税鞅。\r\n今宵此风雨，露宿必草莽。\r\n继兹更三日，会面一拊掌。\r\n屠酥酒同倾，共挹西山爽。"
        },
        {
            "title": "钱唐吟",
            "content": "钱唐家家重生女，自小无人识机杼。\r\n教成歌舞十二三，花燕身材柳莺语。\r\n去年学得琵琶成，今年学得弹秦筝。\r\n豪家亟替明珠斛，来换绿珠入金谷。\r\n启行小女肩舆来，亲情送别罗酒杯。\r\n拜辞父母登车去，欢喜出门不回顾。\r\n新恩无复雉将雏，儿意亦忘鸦反哺。\r\n阿婆八十位送门，自怜终身无阿孙。\r\n笑言阿婆不须泣，舟子乘潮渡江急。"
        },
        {
            "title": "送同窗赵章甫上舍入京",
            "content": "正谊群英自蔼然，喜君已是着先鞭。\r\n翼抟北海三千里，身在西雝尺五天。\r\n学舍快升优褐上，酒楼莫恋软红边。\r\n双亲教子相期切，成取功名趁妙年。"
        },
        {
            "title": "赠达斋术士二首",
            "content": "昔年瓮牖读书诗，谁许蟾宫第一枝。\r\n今日误恩才入手，便来争说凤凰池。"
        },
        {
            "title": "赞赵直阁所藏四美人画·夏",
            "content": "瑶台梦断敲门竹，凤蹬温泉新出浴。\r\n侍儿扶起娇不禁，蝉翼红绡影红玉。\r\n晚蝉声里追新凉，藕腕轻拖龙巾长。\r\n留仙裙舞风力软，不知何处荷花香。"
        },
        {
            "title": "弈棋有感",
            "content": "奕秋鸿鹄未须惊，一着才差败一枰。\r\n不信但来茅屋里，纸棋盘上看输赢。"
        },
        {
            "title": "道中即事",
            "content": "橘累金印枫锦衣，夹路相照生光辉。\r\n我非买臣与季子，但有菊佩芳菲菲。"
        },
        {
            "title": "感山十咏·云卧庵",
            "content": "动静贵一如，妙处非块坐。\r\n高人定不死，枕此白云卧。"
        },
        {
            "title": "道傍水阁",
            "content": "一川澄不动，山色浸分明。\r\n噪晚鸦寒甚，窥鱼鹭瘦生。\r\n人家江阁好，天下钓翁清。\r\n想此幽居者，何知有利名。"
        },
        {
            "title": "贤八咏·杜甫吟诗",
            "content": "平生忠义心，一饭不少忘。\r\n臣甫宁饿死，愿君尧舜唐。"
        },
        {
            "title": "友山李道士抱琴来为予作三曲请诗各为之操·",
            "content": "衣裳治兮帝岩廊，五弦歌咏兮民物阜康。\r\n禹皋夔龙兮剑佩锵锵。吁嗟乎，\r\n安得君臣兮如此一堂。\r\n\r\n【注释】：【原题】：\r\n友山李道士抱琴来为予作三曲请诗各为之操·君臣庆会"
        },
        {
            "title": "有感",
            "content": "范张心许友，余耳面为朋。\r\n世路巇于岭，交情薄似冰。\r\n绨袍非旧恋，结绶况同登。\r\n亦莫他人责，先施恐未能。"
        },
        {
            "title": "乌鹊吟",
            "content": "鹊噪人所怜，乌啼人所唾。\r\n谓鹊能报喜，谓乌常送祸。\r\n乌啼鹊噪何心然，孰为此者皆其天。\r\n预言祸至使人避，比鹊以乌乌更贤。\r\n欲忠于人反嗔己，喜谀恶直常如此。\r\n君不见九龄去国林甫相，崇侯得君比干死。"
        },
        {
            "title": "义娼吟",
            "content": "燕子楼中一搦春，十年红袖消香尘。\r\n尚书墓上白杨拱，晓灯犹伴孤眠人。\r\n楚楼佳丽清梅似，识得词中秦学士。\r\n玉盂一笑不藤阴，便学断肠河满子。\r\n燕楼寂寞楚楼空，郑家云英千古同。\r\n崔徽心事照秋月，玉京旧恨啼春风。\r\n人生交态分贵贱，况是死生情分变。\r\n域蔹未绿拜无人，千里素车那复见。"
        },
        {
            "title": "招友人凤山观雪",
            "content": "霜风才办两朝晴，怪听敲窗又雨声。\r\n一夜忽生虚室白，六花已与短檐平。\r\n酒斟销帐真成俗，兴尽扁舟且未清。\r\n想得凤山高处好，试来着屐水精城。"
        },
        {
            "title": "雪中雪坡十忆",
            "content": "对床风雨饱曾听，听雪敲窗更自清。\r\n旧日拥炉联句乐，而今欹枕打逢声。"
        },
        {
            "title": "戊午喜罢和籴",
            "content": "圣主天姿本室仁，岂容重籴久伤民。\r\n耸传丹凤衔来诏，愧杀苍鹰枉做人。\r\n方峻符移哗叫突，忽收箠楚罢吟呻。\r\n欢声和气乾坤满，争祝皇龄万万春。"
        },
        {
            "title": "海棠一夜为风吹尽三首",
            "content": "翠底红娇得几时，不甘飞动雪胭脂。\r\n问天借醒书窗眼，为报东风且慢吹。"
        },
        {
            "title": "与毛教授",
            "content": "举世无清浊，谁欤障倒澜。\r\n独能驱雁鹜，不使污鵷鸾。\r\n此事虽云小，其人已可观。\r\n近来峨豸者，欠此广文官。"
        },
        {
            "title": "王君猷花圃八绝·橘隐",
            "content": "商山不茹芝，对弈寄此橘。\r\n巴人忽招隐，似为子房出。"
        },
        {
            "title": "和葛德远",
            "content": "脱兔惊罝逸，潜鱼畏饵逃。\r\n山林聊复尔，湖海可曾豪。\r\n药笑多方误，棋嗟不着高。\r\n且须随野鹿，共此食苹蒿。"
        },
        {
            "title": "王君猷花圃八绝·鉴池",
            "content": "春风鉴池水，长年弄清晖。\r\n仙翁晚归来，子孙笑牵衣。"
        },
        {
            "title": "游湖",
            "content": "云锦香中着艇撑，烟霞高处步筇登。\r\n寺逢好处都游遍，身似西湖过夏僧。"
        },
        {
            "title": "闻莺",
            "content": "风吹微湍入松篁，云幢叶盖相低昂。\r\n山禽此时似得意，杂奏一曲娱新凉。\r\n流莺颇嫌无宫商，飞来中间作笙簧。\r\n广寒一阕新霓裳，天遣鼓吹吟诗肠。\r\n取书细读与相和，金舂玉应声琅琅。\r\n曲终书罢各无语，林影满庭清昼长。"
        },
        {
            "title": "贺族兄宠妾生子",
            "content": "艳红香紫春正中，扶舆磅礴清气融。\r\n玉麟夜掣香案锁，五云裹送光玲珑。\r\n吾家自是诗书裔，秀杰相承擢丹桂。\r\n太丘合有二方儿，省华须着三尧继。\r\n近闻络秀生伯仁，喜君掌上明珠新。\r\n愿言种德相扶植，此子定是高车人。"
        },
        {
            "title": "题桂籍",
            "content": "年来文物盛江西，捷帜联翩报锦溪。\r\n好把香名题此籍，此题已兆杏园题。"
        },
        {
            "title": "绿阴",
            "content": "红满芳蹊绿满丛，未须惆怅怨东风。\r\n绿阴正耐经秋看，不比花才十日红。"
        },
        {
            "title": "再赠寻贤相士二首",
            "content": "逢人说相不求钱，春色湖边一醉颠。\r\n眼法自高人几看，不寻富贵只寻贤。"
        },
        {
            "title": "用栾魁声道寄李后林韵寄声道",
            "content": "一叶梧桐唤动秋，分投閒散亦无邮。\r\n超逾未羡诏金马，迟钝不妨骑土牛。\r\n天爵夐殊人爵贵，伪心那似德心休。\r\n读书岂为荣身计，何必三公要黑头。"
        },
        {
            "title": "雪中雪坡十忆",
            "content": "帐窣销金旧党家，未知清处在煎茶。\r\n便应归去烧松叶，细碾枪旗煮雪花。"
        },
        {
            "title": "芙蓉",
            "content": "水芙蓉了木芙蓉，湖上花无一日宽。\r\n卷却水天云锦段，又开步障夹堤红。"
        },
        {
            "title": "赠张山人谈命",
            "content": "等閒客里捧茶瓯，说到人间第一流。\r\n圯上遗编今在否，异时来问赤松游。"
        },
        {
            "title": "客中遇雨",
            "content": "名缰驱远役，挈挈未遑安。\r\n春只雨中过，花从客里看。\r\n水声添昨夜，风力尽余寒。\r\n但喜前程阔，不愁行路难。"
        },
        {
            "title": "道傍纺女",
            "content": "道傍女予双髻鸦，两足如雪踏纺车。\r\n村庄人家只如此，齐宫步步生莲花。"
        },
        {
            "title": "过麻子湖遇逆风有作",
            "content": "来去船皆欲便风，天心岂解两相从。\r\n侬帆一顺渠应怨，不若从渠且苦侬。"
        },
        {
            "title": "送罗道甫归庐陵应举",
            "content": "西风满路桂枝香，催整登云步月装。\r\n群辈总皆推德行，三年稔已听文章。\r\n琅琅议论须披腹，琐琐功名只探囊。\r\n捷了早来谈杰作，耸闻鸣凤瑞朝阳。"
        },
        {
            "title": "送周县尉满秩归",
            "content": "自古高安欠学宫，新庠赞立竟谁功。\r\n青青子佩争弦诵，总在先生化育中。"
        },
        {
            "title": "贤八咏·三闾纫兰",
            "content": "三闾纫佩秋，志在公子兰。\r\n荃不察予衷，江干泪潺湲。"
        },
        {
            "title": "昼步江村",
            "content": "碧空一片水云飞，竹里人家午唱鸡。\r\n江路雨晴芳草润，杖藜行遍水东西。"
        },
        {
            "title": "奉饯万安赞府兄长之官",
            "content": "有客来从仕国中，多时竹马闹儿童。\r\n争言记壁崔斯立，今属诗家姚武功。\r\n一节清如金掌露，十分明似水晶笼。\r\n先声已好官为易，飞鹗联翩遇顺风。"
        },
        {
            "title": "新晴散步",
            "content": "晴晓芳蹊润，幽寻得自怡。\r\n露粘行草蝶，风舞罥花丝。\r\n竹静闻邻话，林虚度各棋。\r\n意行无伴侣，池上只莺知。"
        },
        {
            "title": "赠邮文秀才",
            "content": "风行水上真文章，不羽不胫游四方。\r\n妙语缀入牙颊香，意有佳客扬其芳。\r\n美君金璧不愿将，多文为富纷储藏。\r\n牙签玉轴缃缥囊，书船贯月飞虹光。\r\n鼎肉试取一脔尝，珠玑璀璨锦绣张。\r\n痴指快读下五行，虎凤蔚跃蛟龙翔。\r\n尚欲效学鸡林商，遍索伟制丰行装。\r\n哲匠谨勿麾门墙，当遣纸价贵洛阳。"
        },
        {
            "title": "题道士碧潭",
            "content": "幽人何处倚渔竿，百顷清潭浸碧寒。\r\n不动一波疑水定，中涵万象觉天宽。\r\n山将螺髻堆铜镜，月借玻瓈现玉盘。\r\n莫作窈深无底看，是间应有卧龙蟠。"
        },
        {
            "title": "陈明卿觅瓦盖屋",
            "content": "玉川幸有数间屋，子美怕卷三重茅。\r\n为君觅费易陶瓦，夜窗写诗听雨敲。"
        },
        {
            "title": "赠赵碧眼相士",
            "content": "拂袖蓬莱群玉峰，伊人不可溯游踪。\r\n烦君唤起山中睡，为说苍生渴雨龙。"
        },
        {
            "title": "再用前韵寄后林",
            "content": "贞心古干健凌秋，人似渊明愧督邮。\r\n览德未能仪舜凤，干时那肯食秦牛。\r\n纹楸失着谁能整，黄间同机底未休。\r\n杜若山中人窈窕，白苹风袅楚江头。"
        },
        {
            "title": "嘲猫",
            "content": "斑虎皮毛洁且新，绣裀娇睡似亲人。\r\n梁间纵鼠浑地策，门外攘鸡太不仁。"
        },
        {
            "title": "和龚宗谕五绝",
            "content": "吾侪从仕为家邦，岂羡科名世少双。\r\n激浪须看岿柱立，犯颜安可畏郎撞。"
        },
        {
            "title": "奉题吕氏宜老堂",
            "content": "此堂清不着珠玑，只要双亲佚老宜。\r\n春酒尽堪眉寿介，斑衣长似乳时嬉。\r\n妇垂鹤发陪姑纬，翁捻银髯课子诗。\r\n饱饮菊花潭上水，鸡窠犹自拜孙枝。"
        },
        {
            "title": "王君猷花圃八绝·临清桥",
            "content": "通渠入小池，循除虢虢鸣。\r\n群鱼忽悠然，过桥闻屐声。"
        },
        {
            "title": "除夕前一日湖中望西山有感",
            "content": "西山青处近家乡，先世衣冠正此藏。\r\n明日千门俱祀岁，坟前谁拜一炉香。"
        },
        {
            "title": "番阳张君叔振观予以其家双瑞图俾诗之叔振大",
            "content": "堂堂忠定家，三世兰为祥。\r\n父子继科第，菲菲姓名香。\r\n双英今复然，阶庭煜生光。\r\n愿言纫佩之，百世当流芳。\r\n\r\n【注释】：【原题】：\r\n番阳张君叔振观予以其家双瑞图俾诗之叔振大参忠定公诸孙也惟忠定公政和八年魁天下某先世实隶其榜今某于叔振令子若凤为同年生世科之契也又何辞虽不能诗谨课二首"
        },
        {
            "title": "送王元高兄弟东上",
            "content": "前岁亲从月殿回，素娥引领到瑶台。\r\n桂枝指点教先折，仙籍披陈看后来。\r\n恰见拱辰名字接，一如公序弟兄魁。\r\n预将消息而今报，好作百花头上梅。"
        },
        {
            "title": "清江曲",
            "content": "夹岸桃花燕子飞，一江春水鳜鱼肥。\r\n丝纶百尺烟波阔，午夜鸣榔载月归。\r\n扁舟一叶横沙觜，得鱼烂醉东风里。\r\n绿杨深处酒醒时，半江潮落天如水。\r\n万顷沧波五月凉，一川红锦藕花香。\r\n绿蓑青笠鸣疎雨，老树残烟带夕阳。\r\n野船细火夜明灭，一笛风清楚天阔。\r\n无鱼无酒且归来，篷底萧疎卧明月。\r\n万里西风双鬓华，江南江北老天涯。\r\n潇洒两岸梧桐叶，漠漠半川芦荻花。\r\n柔橹声中山水绿，一丝买断黄金屋。\r\n沙边鸥鸟莫相猜，是非不到清江曲。\r\n苇折荷枯人未归，波寒霜落雁初飞。\r\n不知节物时时换，又折梅花下钓矶。\r\n青山四面清歌发，几点沙鸥起天末。\r\n一任长年醉则休，醒时独钓寒江雪。"
        },
        {
            "title": "访郭德甫",
            "content": "美人在驹谷，久别良怀哉。\r\n秋风天气清，特为斯人来。\r\n踏月访清夜，岩扉肯予开。\r\n弟兄俨相对，松竹间古梅。\r\n子侄环侍侧，兰植依琼瑰。\r\n青灯照图史，新酒罗瓶罍。\r\n一家三代风，和气熙春台。\r\n富学饱停蓄，厚德深栽培。\r\n情周思孔子，志伊学颜回。\r\n皇路方嶮巇，天马须龙媒。\r\n旱岁渴霖雨，神鳞起渊雷。\r\n君家多生贤，吾国正选才。\r\n诏书明年近，竞踏黄花槐。\r\n造榜正此天，桂籍浮香催。\r\n鵰鹗相联飞，燕雀更愿陪。"
        },
        {
            "title": "次邹希贤买鱼不得三首衍为渔翁问答六诗·答",
            "content": "茅屋无金可满籯，湖边小艇却堪撑。\r\n纵无介甫鱼羹饭，也学东坡饱菜羹。\r\n\r\n【注释】：【原题】：\r\n次邹希贤买鱼不得三首衍为渔翁问答六诗·答渔翁"
        },
        {
            "title": "和友人春雪韵",
            "content": "晓来积雪被长峦，约住春和纵腊寒。\r\n谄贺岂堪随味道，高眠且只学袁安。\r\n谩惊柳絮搀先舞，独爱梅花奈久看。\r\n安得化为千万庾，放教籴事一分宽。"
        },
        {
            "title": "廷唱谢恩",
            "content": "赭袍黄屋俨临轩，独立班头领众仙。\r\n五色云乘金殿日，一声雷绕玉除天。\r\n浮荣何敢矜科第，实地惟知学圣贤。\r\n深重君恩无以报，疾风草劲雪松坚。"
        },
        {
            "title": "赠寻贤相士",
            "content": "三载须寻一状元，难寻却是状元贤。\r\n近时横浦梅溪老，方是人中第一仙。"
        },
        {
            "title": "章钓仙吹铁笛善医眼与齿相说法尤高",
            "content": "穿云裂石笛声秋，兴在江湖一钓舟。\r\n贯柳无鱼囊有药，直钩应是太公钩。"
        },
        {
            "title": "侄阿钟觅字与诗",
            "content": "阿钟五岁已大奇，从我觅字与觅诗。\r\n栗梨不爱爱纸笔，此意岂是寻常儿。\r\n吟诗写字非难事，字画是心诗是志。\r\n器量充周志气宏，劲笔雄辞皆极致。\r\n吾家鼻祖丰城公，庭叱百万无虓雄。\r\n子孙世袭节义风，流传直至江西翁。\r\n江西夫子今希有，四经七举为龙首。\r\n不作孙弘曲学儒，文章只是宗元佑。\r\n祖宗积善源深长，争奇竞秀生诸郎。\r\n诸郎更有如钟者，引领丹山群凤凰。\r\n晓窗读书肯至午，夜灯琅琅明月庑。\r\n只今小年已勤苦，从此读书到十五。\r\n贯经窗史包今古，雪坡痴叔未足多，\r\n十驽骥子一跃过。河南晁氏曾有样，\r\n二十子弟俱高科。汝今群从多兄弟，\r\n勋业相期各如意。家塾相师学圣贤，\r\n庙堂再拜传忠义。羲献帖，李杜诗，\r\n遗踪虽在不必追。\r\n请赓庆历徂徕颂，更立中兴浯水碑。"
        },
        {
            "title": "富阳道中",
            "content": "翠驾凋零尽，芒鞋响叶声。\r\n晴江湖后绿，寒日竹间清。\r\n曝背翁微睡，挑包僧自行。\r\n离京才一日，便觉惬幽情。"
        },
        {
            "title": "题松风阁",
            "content": "万松排立撑云表，虚籁生风秋月皎。\r\n了翁安在不可呼，雪鹤飘然下林杪。"
        },
        {
            "title": "禽言十咏·郭公",
            "content": "郭公古时仁国余，姓名尚挂春秋书。\r\n问其故国何丘墟，知善不用恶不除。\r\n今人皆知笑亡郭，胸中亦自镜善恶。\r\n不知山高正呼君，身是郭公犹未觉。"
        },
        {
            "title": "送郑编修罢任",
            "content": "江城雪作阴如莫，儿样老翁啼塞路。\r\n云深日隐天不知，驱马萧萧使君去。\r\n使君四海郑村边，人是白玉堂中仙。\r\n君谟政事文永叔，五花为笔蒲为鞭。\r\n民酣醇酎春风里，吏奸如鱼在寒水。\r\n横江立石霓截流，要使千年履如砥。\r\n瓜时且及报政成，汉法选表宜公卿。\r\n况今世号天清明，如何饥乌啼夜声。\r\n饥乌聒聒正攫肉，惊起鸾凤腾去速。\r\n世间公论竟有否，污此无瑕雪团玉。\r\n杭州白傅亦自无，若有薏苡犹疑珠。\r\n中湖筑堤到今赐，当时憸儿群谤苏。\r\n先生去住轻蝉翼，一笑归欤黜如陟。\r\n但民失母士失师，欲取谗人投有北。\r\n浮云岂解终为昏，先生即来直北门。\r\n偏州毕竟着不得，滂沛霖雨苏乾坤。"
        },
        {
            "title": "豫章道间",
            "content": "平畴雨过稻花香，草木风前舞翠光。\r\n天意知侬今日出，先期一夕荐新凉。"
        },
        {
            "title": "题雪岩胡则潜诗卷首",
            "content": "君有雪岩余雪坡，坡中雪少岩雪多。\r\n试将二雪平章看，坡中雪比岩如何。\r\n有人问我坡间雪，一色平铺寒玉洁。\r\n夜深明月可中庭，化作冰壶底俱彻。\r\n不如君岩雪更奇，怪松夭矫银龙垂。\r\n倚岩一啸望清晓，千崖万壑俱瑶池。\r\n莫将多少分优劣，只喜坡间同此雪。\r\n芦花月色一样看，吾雪本来无欠缺。\r\n群芳秃尽梅始花，同云羃羃天之涯。\r\n蒲团竹屋坐听雪，春虫扑窗蟹行沙。\r\n书来题作雪家契，最爱君书此三字。\r\n世人爱热冷即嫌，我独与君同此嗜。\r\n雪无彼此只一家，玉堂茅舍何等差。\r\n红垆一片会真趣，藩篱剖破非封蜗。\r\n雪堂仙伯骑鲸去，天台雪巢复何处。\r\n与君分钓雪江寒，同唱孤舟蓑笠句。"
        },
        {
            "title": "海棠一夜为风吹尽三首",
            "content": "不作天开锦幄红，却成急雪舞回风。\r\n多应欲衬吟春步，绣出香裀展迳中。"
        },
        {
            "title": "冷泉亭纳凉",
            "content": "人间方鼎镬，个里独冰霜。\r\n自是清难浊，能令暑亦凉。\r\n客迁愁瘴海，妃浴涴温汤。\r\n惟有兹泉冷，冷中滋味长。"
        },
        {
            "title": "寄感山二诗僧",
            "content": "欲听茶鼎转风松，底事云房白昼封。\r\n应在山中采樵去，雪深何处问行踪。"
        },
        {
            "title": "送别赵倅",
            "content": "宝婺星边太白仙，驭风飞下锦河边。\r\n朅来尽散阳春脚，归去独撑明月船。\r\n名重题舆千里郡，诏催步履八花砖。\r\n只愁此后民艰食，谁与邦民作食天。"
        },
        {
            "title": "寄题陈肩夔兄弟梦草堂",
            "content": "谢池草句本无奇，千古流传五字诗。\r\n只是可人醒枕席，许多生意在壎篪。\r\n信渠风雨听眠处，快甚江山得助时。\r\n顾我此怀今已矣，羡君兄弟捻吟髭。"
        },
        {
            "title": "赠刘仲圭占牌",
            "content": "书衔莫羡一条冰，美职高官不足称。\r\n何事只存天爵贵，令名长与日俱升。"
        },
        {
            "title": "和龚宗谕五绝",
            "content": "多少抡魁岂独今，道心谁胜利名心。\r\n只知晁董前头立，何似周程乐处寻。"
        },
        {
            "title": "舟泊兰溪湖头市遇雨",
            "content": "望灯投野市，冲雨泊征船。\r\n茅店不容客，柳堤聊枕舷。\r\n欹眠涛拍枕，起坐漏沾肩。\r\n夜半潇潇歇，推篷月在天。"
        },
        {
            "title": "题雪竹扇",
            "content": "此君腰不折，玉立有余清。\r\n晓窗拥鼻吟，听渠落冰声。"
        },
        {
            "title": "送漆文甫尉分宜",
            "content": "吾兄梅花冰雪臞，胸中万卷行石渠。\r\n同生丙子自兄行，才学推兄更有余。\r\n月中折桂仍先余，兄骑快马余蟾蜍。\r\n一行作尉贰邑，春台春风宜吹嘘。\r\n阿瞒彩棒谨勿设，民命今皆辙中鱼。\r\n合得官职听自除，觅荐莫作迎逢谀。\r\n寒斋话别酌霜月，祝子但此霜月如。\r\n欲留不可空揽袪，兄出我处从今疎。\r\n兄出我处从今疎，有便但寄箴规书。"
        },
        {
            "title": "贤八咏·濂溪爱莲",
            "content": "斯莲君子花，几为佛所污。\r\n先生独拈出，万世知向慕。"
        },
        {
            "title": "次邹希贤买鱼不得三首衍为渔翁问答六诗·渔",
            "content": "见说京粮旧日籯，学将湖舫入江撑。\r\n而今归去应无事，芦笋高芽锦鳜羹。\r\n\r\n【注释】：【原题】：\r\n次邹希贤买鱼不得三首衍为渔翁问答六诗·渔翁问"
        },
        {
            "title": "游感山题甘露台",
            "content": "讲师曾此雨天花，台筑山椒几岁华。\r\n一盖云松擎羽葆，四盘江水走龙蛇。\r\n好教绝顶崚嶒出，莫放浓阴荟蔚遮。\r\n应有醍醐余味在，僧房试觅一杯茶。"
        },
        {
            "title": "郡守劝驾乐语",
            "content": "主人合作紫薇郎，引领群仙觐玉皇。\r\n满袖风云生羽翮，排空牛斗避光芒。\r\n锦江家谶声名在，金榜巍科姓字香。\r\n典贡春官来岁事，芝香趣下瑞芝堂。"
        },
        {
            "title": "湖上钓者",
            "content": "荷风湖面晓，垂钓柳阴中。\r\n何日能蓑笠，扁舟此兴同。"
        },
        {
            "title": "元日试笔",
            "content": "今岁新元最喜晴，宿阴都化作清明。\r\n气从地角天涯转，春向梅边柳上生。\r\n鹓路五更锵剑佩，虎关半夜出弓旌。\r\n群贤傥在新除目，欢喜山中饱菜羹。"
        },
        {
            "title": "赠宗人简斋",
            "content": "博文约以礼，夫子诲子渊。\r\n详说将反约，斯语在七篇。\r\n由繁乃入简，此学本圣贤。\r\n卓哉紫阳公，道统得正传。\r\n部析到精微，而后会大全。\r\n讥以为支离，此说恐未然。\r\n闲邪至敬义，简易斯坤乾。\r\n后学懒用功，疎略取自便。\r\n藉口鹅湖诗，一蹴登青天。\r\n浪云即心是，所学竟类禅。\r\n不知格物学，盖在诚意先。\r\n如斯谓之简，毋乃堕一偏。\r\n此风近颇张，门户欲自专。\r\n君既学双峰，趋向尚慎旃。\r\n路头且要正，莫踏船两舷。"
        },
        {
            "title": "游曲江分韵得日字",
            "content": "曲江矶头山崒嵂，此景江南夸第一。\r\n渔舟晚弄暖波閒，市楼春映晴岚出。\r\n拥肩寒吟入图画，席地草饮成真率。\r\n更叩僧房借榻眠，再上山椒约明日。"
        },
        {
            "title": "赠术士姚有应自号通灵心神仙口",
            "content": "一点灵虚镜样明，只须提掇要常醒。\r\n微几才动先知吉，万象交森独测灵。\r\n至寂静中能有感，遍酬应后却无形。\r\n死灰枯木都非法，但读吾儒一字经。"
        },
        {
            "title": "题墨梅风烟雪月水石兰竹八轴",
            "content": "清晨有客南昌来，袖出数幅春风梅。\r\n芳根不种生绡上，安得的皪霜葩开。\r\n霜葩能开不能谢，始信笔端生造化。\r\n细看入趣直欲攀，亦复不知梢是画。\r\n迎风冷笑斜窥檐，披烟淡竚拖轻缣。\r\n丰腴略带清晓雪，疎瘦半横初夜蟾。\r\n根栖怪石增奇绝，倒影寒溪照清洁。\r\n斜枝兰外侣幽姿，冷蕊竹间标劲节。\r\n超然笔法无糁尘，正欹仰俯态逼真。\r\n几回卷轴却复展，生意不穷看转新。\r\n只看幽韵自堪玩，莫道无香真可叹。\r\n清香已在杳默中，暗起芬芳浮鼻观。\r\n平生爱梅如爱贤，恨无好句模幽妍。\r\n看君此画得天趣，妙写无声诗八篇。\r\n吾闻古来能画者，画马胸中有全马。\r\n君应满腹皆梅花，不尔安能笔潇洒。\r\n想君家住西山边，万梅谷中庐数椽。\r\n月宵携筇雪着屐，坐石瞰水窥风烟。\r\n纫兰傲竹今几年，餐香换骨身可仙。\r\n凝神吮墨淡一扫，不觉笔下花真传。\r\n叹予自爱冰玉干，久藏一幅鹅溪绢。\r\n请君为作雪中百花头上开，挂我壁间供客看。"
        },
        {
            "title": "题钓台",
            "content": "等閒伸脚动天文，须信乾坤系此身。\r\n天上有星犹是客，汉庭何事肯为臣。\r\n只当泉石容真隐，安可文书役故人。\r\n岂但云台高不似，钓台草木至今春。"
        },
        {
            "title": "赠石工二首",
            "content": "禹世龙门巧凿人，传来心法妙通神。\r\n倩渠斲取擎天柱，撑拄明堂亿万春。"
        },
        {
            "title": "送周县尉满秩归",
            "content": "方今天下少贞廉，廉有如公岂暂淹。\r\n见说东皇思柄用，姓名已向玉瓶拈。"
        },
        {
            "title": "题胡景颜双清堂",
            "content": "盘桓松菊陶元亭，俯仰山泉白乐天。\r\n长谓若人无复有，后身却在石溪边。"
        },
        {
            "title": "题李锐父所藏陈所翁龙轴",
            "content": "所翁先生人中龙，豪气下吞江海空。\r\n当其得意作龙首，老手直与神天通。\r\n雄辞妙语层层出，醉中千幅笔一息。\r\n不遇先生大醉时，人间安肯留真迹。\r\n先生往往自写真，非龙之龙盖其人。\r\n请君什袭宝此墨，此翁此黑不易得。"
        },
        {
            "title": "王君猷花圃八绝·海棠城",
            "content": "家住山水国，种花以为城。\r\n诗将日登陴，围春驱酒兵。"
        },
        {
            "title": "莲竹鹤",
            "content": "莲为君子花，竹有君子操。\r\n深衣古君子，清以仙自号。\r\n徘徊莲竹间，似觉皆所好。\r\n水边立良久，林外复高蹈。\r\n翩然侧翅舞，意喜佳客到。\r\n客家江南村，幽处着吟帽。\r\n有莲环钓石，有竹近茶灶。\r\n胎仙夜生子，并入平安报。\r\n朅来踏京尘，久矣不闻耗。\r\n今晨三君子，一见慰怀抱。\r\n主人勿却客，借此日笑傲。"
        },
        {
            "title": "送京学林申甫",
            "content": "林飞倦翼已知不，小隐何妨且住山。\r\n未始便为长往计，回头魏阙五云间。"
        },
        {
            "title": "禽言十咏·麦孰也哥哥",
            "content": "晨起凉润疑秋肃，格磔軥辀叫云木。\r\n似催农父急腰镰，村北村南麦皆熟。\r\n屋头场地初雨乾，柳声拍拍儿童欢。\r\n田家未敢冀一饱，父老相呼先了官。"
        },
        {
            "title": "再赠陈高眼二首",
            "content": "状元出应河连谶，人说先生相法真。\r\n更有河连丞相出，不知高眼属何人。"
        },
        {
            "title": "和陈和卿四绝",
            "content": "空斋长夏永和年，莺啭林阴鹭水田。\r\n只好更寻棋一局，莫孤花影午时天。"
        },
        {
            "title": "和丰城邹端简韵就送其归",
            "content": "千里携书谒帝阍，如君忠义出天根。\r\n筳篿已卜回渊听，寸草还思报厚恩。\r\n且共渔樵谈帝霸，岂无豪俊整乾坤。\r\n细吟窗下庐山句，亦欲乡人访道原。"
        },
        {
            "title": "贤八咏·嵇康抚琴",
            "content": "先生人中豪，志不肯司马。\r\n一曲广陵散，绝世不可写。"
        },
        {
            "title": "感山十咏·华严堂",
            "content": "寂寂华严堂，富贵佛境界。\r\n何须九九编，吾有艮一卦。"
        },
        {
            "title": "和杨铁庵送子监镇之任韵五首",
            "content": "初仕谓之箧，已是行道时。\r\n为官要自强，谨勿事诡随。\r\n一命可及民，官正不论卑。\r\n当今淮堧清，犬眠足生氂。"
        },
        {
            "title": "赠刘仲圭占牌",
            "content": "天巧都存篆刻中，得君刀笔即荣通。\r\n凤池谁信曾三人，关吏犹猜八十翁。"
        },
        {
            "title": "荐黄平仲过雪岩以诗代简",
            "content": "秀岩万仞拔天起，划堮剜垠争怪诡。\r\n六花一夜积三尺，化作冰壶无表里。\r\n幼舆丘壑自不凡，何况有雪被此岩。\r\n天教管领清凉界，雪岩自号冰书衔。\r\n岩前列植梅松竹，三友相从吾事足。\r\n灵台片雪晛不消，吐作新诗动惊俗。\r\n有客有客山水仙，挥毫欲写雪洞天。\r\n敲门试惊袁安眠，莫作剡溪王子船。"
        },
        {
            "title": "感山十咏·雪窗",
            "content": "地炉宿松火，纸帐横梅枝。\r\n春虫扑蔌蔌，惟有蒲团知。"
        },
        {
            "title": "题四圣观小蓬莱",
            "content": "湖光平接碧天开，浮世笙歌下往来。\r\n个是蓬莱真绝顶，如何只道小蓬莱。"
        },
        {
            "title": "访胡景颜",
            "content": "适斋诗仙人，吟境天宽广。\r\n闻诗未识面，鱼雁空来往。\r\n道周歘相遇，尉此积岁仰。\r\n烟林指深处，邀我税尘鞅。\r\n入门境自胜，万竹飒萧爽。\r\n灯前酌夜雨，谈笑剧拊掌。\r\n锦囊出新什，句字两俱响。\r\n明当早脂车，未别先惆怅。\r\n嗟予走红尘，方此堕世网。\r\n羡君饱林壑，四序足幽赏。\r\n努力喜自珍，清名照天壤。"
        },
        {
            "title": "洪长老惠藤杖",
            "content": "高僧挑月一枝藤，惠我登山脚便轻。\r\n澒洞风尘豺虎恶，从今险路稳支撑。"
        },
        {
            "title": "友山李道士抱琴来为予作三曲请诗各为之操·",
            "content": "若有人兮江之干，志在流水兮必观其澜。\r\n清风萧萧兮水声潺潺。吁嗟乎，\r\n世道江河兮谁底其间。\r\n\r\n【注释】：【原题】：\r\n友山李道士抱琴来为予作三曲请诗各为之操·观澜"
        },
        {
            "title": "和杨铁庵送子监镇之任韵五首",
            "content": "文章世家难，有子夫何忧。\r\n吾亦有青毡，未作菟裘谋。\r\n驽鞭不及骥，汗喘徒呀齁。\r\n愿随君后尘，击楫江中流。"
        },
        {
            "title": "次邹希贤买鱼不得三首衍为渔翁问答六诗·再",
            "content": "鱼器如何尽拥虚，未应寒鬣总依蒲。\r\n终朝竟夕浑无得，莫是君钩太直无。\r\n\r\n【注释】：【原题】：\r\n次邹希贤买鱼不得三首衍为渔翁问答六诗·再问"
        },
        {
            "title": "和龚宗谕五绝",
            "content": "闻仅二知虽赐也，道传一贯必参乎。\r\n己私克尽融天理，表里通明月在壶。"
        },
        {
            "title": "和张公望苦热韵",
            "content": "火伞停空更不移，此身如着甑中炊。\r\n蝇方附热争投案，蝉欲追凉别过枝。\r\n静话竹窗煎雪浪，倦投水馆卧风漪。\r\n渠侬个底休嫌热，闻道泸南正出师。"
        },
        {
            "title": "次友人示诗集",
            "content": "去岁春风客帝京，西湖烟雨过清明。\r\n苏堤画舫春三月，天竺清钟夜五更。\r\n行李裹书归旧隐，野花沽酒赏新晴。\r\n只缘未读时文熟，端合山中且菜羹。"
        },
        {
            "title": "梦保母如儿时",
            "content": "忆昔儿时衣百花，阿母扶我上戏车。\r\n两岁读书未离乳，书罢寻乳犹归家。\r\n年方十三失阿保，弱冠慈母仙去早。\r\n只今堂上独灵椿，念及庭萱怨露草。\r\n夜来忽梦如儿年，阿保携抱慈母怜。\r\n人生安得常童颠，只作婴儿啼母前。"
        },
        {
            "title": "赠陆伯容",
            "content": "挂琴无壁一长吁，可是儒冠竟误儒。\r\n好把清波回涸辙，莫教白眼哭穷途。"
        },
        {
            "title": "孤山纳凉",
            "content": "双鹭窥荷弄水香，一蝉嘶柳送斜阳。\r\n京华凉处惟湖上，更有孤山第一凉。"
        },
        {
            "title": "题长沙铺",
            "content": "君向长沙驿舍来，惊心此路想迟回。\r\n汉庭贾傅曾还否，风撼空山叶欲堆。"
        },
        {
            "title": "花下闻莺",
            "content": "吹花不起午风轻，懒絮閒丝颺暖晴。\r\n诗料满前收不尽，海棠花下又闻莺。"
        },
        {
            "title": "示同学",
            "content": "蚕丝义理苦追寻，方寸那容外物侵。\r\n伯乐未逢无识价，子期不遇少知音。\r\n泉源有本渊渊静，学海无涯步步深。\r\n仰望泰山高北斗，何时许我一登临。"
        },
        {
            "title": "雪中雪坡十忆",
            "content": "近水新栽一巷梅，而今雪里想齐开。\r\n只愁夜后花幽独，谁与携筇踏月来。"
        },
        {
            "title": "赠赵神眼",
            "content": "杜门人事少，排闼相师来。\r\n童子忙驱鹤，先生正看梅。\r\n烦君滕口说，如我岂身媒。\r\n水镜能司马，隆中觅异才。"
        },
        {
            "title": "安象祖携子饯行英爽可爱赠以诗嘉其有好德秉",
            "content": "西蜀安公子，为谋不在身。\r\n倚楹惟国事，于道亦忠臣。\r\n伟矣双书藁，清哉个逸民。\r\n丹心天所相，宜有此麒麟。\r\n\r\n【注释】：【原题】：\r\n安象祖携子饯行英爽可爱赠以诗嘉其有好德秉彝之天必能世其家"
        },
        {
            "title": "和赵提刑韵送吕堂长主簿",
            "content": "擘脯钩鲈倩老羝，离肠那肯话酸凄。\r\n题桥旧事传邛蜀，衣锦新荣耀会稽。\r\n未领众星朝极北，且擎一柱立天西。\r\n凤鸾止止宁栖棘，五色云间有紫泥。"
        },
        {
            "title": "章钓仙吹铁笛善医眼与齿相说法尤高",
            "content": "眼眵书册隐庐蜗，健论谁听落齿牙。\r\n说起元龙湖海志，扁舟又欲出芦花。"
        },
        {
            "title": "送别张倅",
            "content": "满襟霁月皎无尘，爱客宁嫌客过频。\r\n倚竹题诗惊思妙，傍花寻柳见情真。\r\n如今南浦伤行客，此处西湖有主人。\r\n与着三年端的约，孤山同访早梅春。"
        },
        {
            "title": "赞张英玉所画山谷老蚁蝶图",
            "content": "穹碑一立承天寺，吟骨遂重宜州楼。\r\n当年群蚁亦策勋，岂知须臾梦封侯。\r\n南柯一散风雨恶，未若栩栩为庄周。"
        },
        {
            "title": "谢久轩蔡先生惠墨九首",
            "content": "使从武夷来，惠我墨长咫。\r\n黝然禹玄圭，上有久轩字。\r\n他珍不余畀，遗此良有以。\r\n天未丧斯文，誓将立人纪。"
        },
        {
            "title": "次邹希贤买鱼不得三首衍为渔翁问答六诗·问",
            "content": "拨刺金鳞竞跃渊，决非明月载空船。\r\n有鱼不供行人买，莫是渔翁不爱钱。\r\n\r\n【注释】：【原题】：\r\n次邹希贤买鱼不得三首衍为渔翁问答六诗·问渔翁"
        },
        {
            "title": "别西湖",
            "content": "渐是梅花雪片时，雁书底苦趣归期。\r\n虽然未尝西湖雪，犹及梅花第一枝。"
        },
        {
            "title": "别西湖",
            "content": "别了东坡更乐天，重来荐菊又明年。\r\n欲行且止真难去，再泛西湖半日船。"
        },
        {
            "title": "代挽宁西云",
            "content": "杜牧先铭墓，渊明自祭文。\r\n两贤真造理，百世又逢君。\r\n把钓溪沈月，著书山锁云。\r\n谁能上遗藁，堪辟木天云。"
        },
        {
            "title": "赠相道士梁弥仙",
            "content": "罗浮古洞天，花木丽春晓。\r\n仙人住其间，鸾鹄飞矫矫。\r\n尚有苍生心，一念百忧绕。\r\n日与诸贤游，仙人如此少。\r\n徐潘不可作，空有赠子诗。\r\n一蔡二李存，请子善视之。\r\n愿言福寿兼，长在白玉墀。\r\n寿域跻吾民，安用神仙为。"
        },
        {
            "title": "次韵诸友游云居",
            "content": "絮风丝日颺新晴，望柳前川学大程。\r\n浪不起花澄沼彻，云无留叶太虚清。\r\n林间整屐闻莺语，竹外搘筇数蚁行。\r\n底事春愁都减尽，新来不似旧钟情。"
        },
        {
            "title": "题鹊巢寺",
            "content": "修竹萧森影过墙，屧声寂不响回廊。\r\n道人独坐清无对，饱杀薰风一味凉。"
        },
        {
            "title": "题惠政桥",
            "content": "生愁杜宇叫津桥，叫入南入赞眡朝。\r\n安得砥流如此石，康衢日日听童谣。"
        },
        {
            "title": "题蜀江观",
            "content": "飞升千载许旌阳，一念吾民尚未忘。\r\n循吏傥怜民疾苦，开泉疗疾又何妨。"
        },
        {
            "title": "题河沙寺西崖",
            "content": "河沙古寺临江干，山如蜿蜒翠龙蟠。\r\n入门双石踞虎豹，排云万竹森琅玕。\r\n山中有景开屏面，路入西崖羊角转。\r\n一湖横陈白于银，一溪西来净如练。\r\n僧言此处好结亭，孔方绝交呼不应。\r\n竹阴深中即亭子，风月为户云为棂。\r\n寄赀录事今岂少，不日诛茅坐林杪。\r\n饭余曳杖一登临，看尽青天没飞鸟。\r\n晚天落日浮湖光，渔舟相连鸿雁行。\r\n浩歌横笛互相答，底处更欲求潇湘。\r\n荷山对面不盈咫，门前吾家锦江水。\r\n何时亭子高崔嵬，年年钓蓑为此来。"
        },
        {
            "title": "送李幼章",
            "content": "梁间呢呢燕将雏，林中栌栌反哺乌。\r\n君前舍羹颍谷子，橐中寘箪翳桑夫。\r\n五年得金方还养，有妇有妇愁秋胡。\r\n士生志大虽江湖，不堪回首飞云孤。\r\n伏雌扊扅且未率，占鹊日日于及晡。\r\n箧中莱衣幸可看，腰下何必印若苏。\r\n因君归去长嗟吁，君有母遗我独无。\r\n为亲负米今已矣，落日恸哭悲丘墟。\r\n愿君升堂奉甘腴，毋使专美徐仲车。"
        },
        {
            "title": "题道士潇碧",
            "content": "此君苍苍谁手植，万个琅玕列如戟。\r\n翠寒绿净不可唾，一片化作潇湘碧。\r\n堂中有人有诗癖，日坐清阴听玉击。\r\n岩廊舜正南风琴，不作江边泪斑滴。"
        },
        {
            "title": "道中即事",
            "content": "睡盘山行崖插天，侬行山头下有船。\r\n逆船上迟步行速，舟人指侬夸为仙。"
        },
        {
            "title": "和葛德远",
            "content": "雾豹文虽隐，同蝉蜕即仙。\r\n伴书犹有剑，食砚岂无田。\r\n发藻多师董，思经敢笑边。\r\n晚成知在器，天诏正求贤。"
        },
        {
            "title": "和陈和卿四绝",
            "content": "梁燕无声昼掩扃，若为消此画堂清。\r\n急呼觅句陈无己，莫捻吟髭且一枰。"
        },
        {
            "title": "殿直求赋状元游六街诗",
            "content": "玉丝鞭袅散天香，十里栏干簇艳妆。\r\n但念君恩思报称，懒骑骄马过平康。"
        },
        {
            "title": "对厅乐语",
            "content": "洞房华褥绣芙蓉，惹得天香馥正浓。\r\n凤觜续弦新跨凤，龙头有婿又乘龙。\r\n人间二月春光好，魁下三台瑞彩重。\r\n酬劝不须辞烂醉，诏书已下紫泥封。"
        },
        {
            "title": "章钓仙吹铁笛善医眼与齿相说法尤高",
            "content": "严于治齿要如军，治眼当如爱护民。\r\n此术尽堪为世用，钓鱼船上岂无人。"
        },
        {
            "title": "禽言十咏·不如归去",
            "content": "翠烟深樾江村雨，蜀魄催春动归去。\r\n劝春春去劝未休，客子伤春惨心绪。\r\n只今蜀土锦城荒，蜀客望西悲故乡。\r\n故乡蜀客归不得，何况当时蜀帝王。"
        },
        {
            "title": "赞赵直阁所藏四美人画·秋",
            "content": "林梢脱叶飞斜阳，寄书雁着西风行。\r\n恩情怕不中断绝，画扇未忍高秋藏。\r\n小庭寂寞归鸦后，蹙损远山双峰鬭。\r\n泪珠湿袖对黄花，人比黄花又更瘦。"
        },
        {
            "title": "送胡教授之沅水任",
            "content": "君今鸣木铎，名与芷俱香。\r\n后夜月千里，美人天一方。\r\n往追湖学躅，更挈楚臣芳。\r\n了却皋比事，归来振鹭行。"
        },
        {
            "title": "赠吴相士二首",
            "content": "尽道狐裘胜緼袍，谁知富贵只鸿毛。\r\n急流若使真能退，不作神仙更自高。"
        },
        {
            "title": "禽言十咏·婆饼焦",
            "content": "趁晴割麦收云黄，熬炉新熟饼饵香。\r\n阿婆炙饼半焦赤，阿妇骂儿嗔不食。\r\n山禽戏语婆勿嗔，有饼可焦犹食新。\r\n西家割迟麦烂死，妇姑对泣空酸辛。"
        },
        {
            "title": "题灵溪道旁水阁",
            "content": "一碧无波湛浅溪，钓舟已系打鱼归。\r\n碧山黄叶排如画，中有联翩白鹭飞。"
        },
        {
            "title": "雪中雪坡十忆",
            "content": "倚空银管立嵯峨，看雪须登窣堵波。\r\n一览琼田三万顷，分明掌上见山河。"
        },
        {
            "title": "次友人王半山韵",
            "content": "诗家王半山，妙语占清绝。\r\n曲高和斯寡，郢曲愧春雪。\r\n句中寓深意，端为我辈设。\r\n以规不以颂，如玉得磋切。\r\n予生战场屋，一胜久未决。\r\n勇余尚欲贾，磨砚欲穿铁。\r\n第惭不善斲，颜汗指亦血。\r\n乞灵济楚师，此敌傥可灭。\r\n如君洗尘累，盆盎易甄别。\r\n鹰扬会有日，奋翅脱笼绁。"
        },
        {
            "title": "赞张英玉蝉惊螳螂图",
            "content": "一螳踉蹲上枯柳，一螳欲上鼓剑走。\r\n惊蝉侧翅着树枝，性命几成落渠手。\r\n物生远害当知几，不知犹可况已知。\r\n千枝何处无风露，莫曳残声急飞去。"
        },
        {
            "title": "题蜀江观",
            "content": "孝祖淳熙极盛时，此泉曾发蜀江湄。\r\n绣衣酷吏虽湮塞，难掩公朝赐石碑。"
        },
        {
            "title": "游冷泉亭宿四圣观",
            "content": "昼日追凉到冷泉，晚风呼酒醉湖边。\r\n醉中兴懒休归去，试叩丹舟借榻眠。"
        },
        {
            "title": "赠高眼陈相士",
            "content": "请君着眼相吾梅，自是群芳合逊魁。\r\n但有一般难相处，玉堂也似竹篱开。"
        },
        {
            "title": "赠陈柏堂道士",
            "content": "孤山古柏郁苍苍，中有高人住此堂。\r\n峻入太空摩日月，清蟠劲气挟风霜。\r\n叶餐晓露通仙药，子爇宵烟谒帝香。\r\n已结岁寒方外友，愿分一半白云乡。"
        },
        {
            "title": "赠古朴相士",
            "content": "巧夫纵诞争说相，口角澜翻如剪样。\r\n眼中元不识英奇，随世炎凉分下上。\r\n贡谀乞得贵人诗，红签彩轴珍携持。\r\n未遭穷士或有赠，烂在酱瓿问不知。\r\n如斯等辈真肉眼，砂里精金岂能拣。\r\n古朴相士却不然，品题每在未遇前。\r\n前时赠诗纸欲朽，逢人夸张不去手。\r\n古朴相士真识人，识人须要当贱贫。\r\n信知巧者尽虚伪，惟有朴者全天淳。\r\n愿君终身如此朴，俗态高低不须学。"
        },
        {
            "title": "谢久轩蔡先生惠墨九首",
            "content": "科目动荣想，葩华竞浮文。\r\n既获钓名位，鄙夫岂知君。\r\n愚生不此志，愿策克复勋。\r\n蕞躯夕可死，但欲朝有闻。"
        },
        {
            "title": "丙辰只召入京道信州题一杯亭",
            "content": "山行颇觉兴悠哉，到此何妨饮一杯。\r\n烂醉不须愁世事，明朝醉醒又愁来。"
        },
        {
            "title": "放生池纳凉晚归",
            "content": "湖面轻烟起，前山渐不分。\r\n钟声连寺答，人语隔船闻。\r\n吟客衣生月，归僧笠带云。\r\n及城门未掩，灯火已纷纷。"
        },
        {
            "title": "病后久不到湖上晚与客到断桥",
            "content": "病后久不出，未知湖上秋。\r\n偶逢佳客至，小作断桥游。\r\n荷暗仍香岸，柳疎犹舞楼。\r\n相期明月夜，更此放扁舟。"
        },
        {
            "title": "登四圣观月桂亭有感",
            "content": "将军休战伐，居士号清凉。\r\n亭创烟萝古，山深月桂香。\r\n梦魂犹朔漠，风景已钱塘。\r\n往事都休问，钟声又夕阳。"
        },
        {
            "title": "廷唱日待漏丽正门",
            "content": "觚棱片月影将西，鹄立宫门待启扉。\r\n骄马似龙旗似雨，不知谁是状元归。"
        },
        {
            "title": "题朱氏梅芳书院",
            "content": "玉梅苍竹拥冰壶，中有扬雄宅一区。\r\n地占清虚开境界，人从确实作工夫。\r\n穷经得趣床横易，体道存心壁画图。\r\n格物致知功用在，的传愿继考亭朱。"
        },
        {
            "title": "和赵提刑韵送吕堂长主簿",
            "content": "道在颜瓢栾不忧，清风端可继前修。\r\n朅将西涧重新了，莫是东莱再出不。\r\n学校诸生俱向仰，文章太守共赓酬。\r\n戍瓜忽及东吾道，轻重从知系去留。"
        },
        {
            "title": "赠新昌王蓝田三子",
            "content": "太原曾有三珠树，花萼一团光彩聚。\r\n清晨肯挟三凤来，真是王家儿可誉。\r\n乃翁哦诗松竹阴，三儿吾伊玉应金。\r\n不须累碁捻蜡作跳虎，骏响续取河汾琴。\r\n沂公不作温饱计，他日帘前退丁谓。\r\n读书有用须济时，莫止觅官求富贵。"
        },
        {
            "title": "雪中雪坡十忆",
            "content": "万个琅玕绕舍青，风声相和读书声。\r\n蛛丝近日应侵几，孤负虚窗照雪明。"
        },
        {
            "title": "题梅庄郭成甫瘦吟帙",
            "content": "梅似臞仙瘦为诗，清寒直欲不胜衣。\r\n吟成雪里调羹句，此句却令天下肥。"
        },
        {
            "title": "题百花林书堂",
            "content": "书堂静占百花林，蜀锦香浮一迳阴。\r\n杨柳软风吹雨醒，海棠轻雾拥春深。\r\n盈樽有酒供清醉，满眼皆诗足胜吟。\r\n冰雪相看人更好，竹君梅友岁寒心。"
        },
        {
            "title": "题腾芳书院",
            "content": "若稽隆古时，教者家有塾。\r\n英材归乐得，粹学就私淑。\r\n粹学就私淑。淳风日云远，\r\n美意久不续。朱君魁杰士，\r\n卓见拔流俗。燕山霭椿桂，\r\n谢砌峙兰玉。所居必精舍，\r\n高继紫阳躅。朅来十亩地，\r\n建此一书屋。前山画屏列，\r\n暖翠泼晴麓。腾芳揭佳扁，\r\n意匠雅营筑。依墙御史柏，\r\n绕舍君子竹。雪香冠春葩，\r\n月馥播秋肃。回廊启斋扉，\r\n云荫纳乔木。亭桥跨天沼，\r\n槛影浸寒绿。中堂富图史，\r\n缥帙照笺轴。仰瞻圣贤像，\r\n冠履森在目。虚棂设棐几，\r\n日静尝好读。南窗最明快，\r\n天籁响琴筑。延师启堂坛，\r\n规矩倣白鹿。义方已家庭，\r\n仁意更闾族。朋来秀子弟，\r\n户屦辐辏毂。击撞金石乐，\r\n真趣寄沂浴。似闻入腴壤，\r\n将使任教育。如斯迈种德，\r\n丰报在名禄。愿言众友驹，\r\n相与策骥服。体兹胜芳意，\r\n誓必播芬馥。濯缨揽荃蕙，\r\n结佩撷兰菊。艺文摘香艳，\r\n义理浸醲郁。学苗勉哉植，\r\n仁种贵乎熟。大学先致知，\r\n中庸必谨独。胸襟富道德，\r\n词藻自充足。当知宏施设，\r\n得自大涵蓄。云龙起蟠泥，\r\n雾豹出隐谷。芳名会轩腾，\r\n霖雨天下福。"
        },
        {
            "title": "闻吴山钟",
            "content": "举世昏昏醉梦中，一声震撼自天宫。\r\n鳌呿大海三山动，狮吼危巅万兽空。\r\n待漏早期惊假寐，求衣宵起寤宸聪。\r\n须臾浊雾都收歛，唤出扶桑皎日红。"
        },
        {
            "title": "题族子霆伯西征录",
            "content": "閒味西征录，霜橙嚼脍虀。\r\n俊声压湖北，诗派接江西。\r\n镇日心相忆，何时手重携。\r\n相期一樽酒，重与叩云溪。"
        },
        {
            "title": "送高录参美任",
            "content": "高安之民椎且质，空蒙恶声头上笔。\r\n独惟猾吏可怕人，架鹰腾霄柙虎出。\r\n贪官乞钱吏手中，庸官仰笔描吏容。\r\n狱情黯菼直为曲，虽欲辨雪何由从。\r\n先生来纠高安狱，直道仁心作民福。\r\n吏知积德不忍欺，囚感吐诚争首服。\r\n掉头不肯狥上官，几回拂意思挂冠。\r\n伸冤振仰必得请，愧杀同列双颧丹。\r\n先生种满甘棠了，天子知贤恨官小。\r\n若人底处可安排，不在玉堂应凤沼。\r\n鱣鲸自不沟渎留，郡官无贤民却愁。\r\n愁公归去莫报德，但祝高门于定国。"
        },
        {
            "title": "送庐陵郭佥判致仕归",
            "content": "世俗风波甚，谁能退急流。\r\n渊明存菊日，张翰忆鲈秋。\r\n高躅今云远，清风孰与侔。\r\n明公回末习，逸韵踵前修。\r\n元振才高古，林宗学鲜俦。\r\n未为川上楫，姑运幄中筹。\r\n太守先公孝，同僚上伯游。\r\n德偕才并茂，文与政俱优。\r\n士有春风慕，民无北雪愁。\r\n宽平人自服，欺绐吏应羞。\r\n逸足方当展，閒身欲早抽。\r\n声名从日起，富贵等云浮。\r\n帝许挂冠请，人多卧辙留。\r\n山中无怨鹤，海上有盟鸥。\r\n西涧先生涣，平园老叟周。\r\n高风追故国，雅节映吾州。\r\n巧禄惭奔竞，怀安鄙懦偷。\r\n号应重拜散，亭欲遂名休。\r\n亲戚娱清话，溪山豁远眸。\r\n读者论坛情入囊锦，世事付纹楸。\r\n陆子新茶具，严滩旧钓裘。\r\n问松犹在迳，重秫喜盈畴。\r\n眼觉功名梦，心轻利禄沤。\r\n窦山森桂茂，谢砌长兰幽。\r\n清白传家法，诗书遗子谋。\r\n摩空已鵰鹗，得路即骅骝。\r\n事业今犹啬，功勋后必收。\r\n三槐终相相，驷马会封侯。\r\n满砌皆朱绂，看公尚黑头。\r\n定知丰有报，此去浩无忧。\r\n草色风翻翠，杨花雪滚球。\r\n同归春作伴，欲借路无由。\r\n某也真疎陋，公焉辱庇庥。\r\n龙门曾足履，鱣席屡衣抠。\r\n奖借情俱厚，掀腾志愿酬。\r\n东门闻祖帐，南浦想离讴。\r\n心曲怀依恋，江乡恨逗遛。\r\n诸生数千两，怅望送仙舟。"
        },
        {
            "title": "题西湖竹阁寺",
            "content": "入门才见万琅玕，便觉玲珑日影寒。\r\n峰势近环檐外立，湖光更好竹中看。\r\n烟霞古淡僧容瘦，风露清高鹤梦残。\r\n已占两亭凉坐足，再须登阁倚栏干。"
        },
        {
            "title": "题小西湖",
            "content": "主人胸次一西湖，新展苏堤小画图。\r\n待种梅花三百本，请君雪里访林逋。"
        },
        {
            "title": "赠李森幞头",
            "content": "如龙骄马出东华。竞指横乌席帽遮。\r\n尽道李家模样好，最宜头上带宫花。"
        },
        {
            "title": "赠李枢干三首",
            "content": "尽道抡魁世所荣，谁知须要似王曾。\r\n凤池身到浑閒事，如董如何岂足称。"
        },
        {
            "title": "题严子陵钓台",
            "content": "怀仁辅义戒阿谀，万古先生两句书。\r\n长往不来安有此，如知王佐在樵渔。"
        },
        {
            "title": "赠李枢干三首",
            "content": "富贵功名不足夸，肯将一第博荣华。\r\n春分正欲均天下，何必长安看尽花。"
        },
        {
            "title": "和郡侯劝驾韵",
            "content": "睎颜欲进圣门科，何意嫦娥剪绿罗。\r\n拾紫不知如芥易，一红也觉占春多。\r\n兴贤借此双旌重，得士欢于五袴歌。\r\n九万扶摇风力健，稳吹槎驭上天河。"
        },
        {
            "title": "山斋",
            "content": "茅斋住翠林，一迳总清阴。\r\n涧近水声入，窗虚山色侵。\r\n读书依竹静，送客出花深。\r\n此地无尘俗，令人长道心。"
        },
        {
            "title": "小浆题壁用赵信国韵",
            "content": "云脚峥嵘日欲西，钓舟个个泊前溪。\r\n客窗不寐君知否，枝上饥乌夜正啼。"
        },
        {
            "title": "观风马",
            "content": "檐间铁马何威狞，霜刀雪剑争鲜明。\r\n秋风一吹阵脚动，跳梁舂击声鏦铮。\r\n何时真提十万兵，金戈铁甲相磨鸣。\r\n缚俘斩馘墟龙庭，归来马后笳鼓声。"
        },
        {
            "title": "道中即事",
            "content": "雾气澒蒙水气蒸，上与寒日争昏明。\r\n江心有船不可见，惟闻咿哑摇橹声。"
        },
        {
            "title": "送王新恩赴省",
            "content": "老泉坡颍成名了，曾应君家木假山。\r\n父与子偕升礼部，弟随兄去入贤关。\r\n龙驱万马空如洗，凤挟双雏逸莫攀。\r\n早早归来荣尽锦，绿衣争映彩衣斑。"
        },
        {
            "title": "赠行在李主人二字",
            "content": "李家自古两诗仙，太白长吉相后先。\r\n蟠螭屈曲作妙语，到今气焰干云天。\r\n君家家里二奇子，眼如明珠头玉峙。\r\n长成学取二仙人，要使诗人常姓李。"
        },
        {
            "title": "谢久轩蔡先生惠墨九首",
            "content": "寥寥六经余，天下无文章。\r\n扬韩特近似，班马熏何香。\r\n道至文亦精，万成朱紫阳。\r\n愿言楫洋海，安敢航绝潢。"
        },
        {
            "title": "白鹤",
            "content": "白鹤有奇质，从古巢神仙。\r\n饥餐必瑶草，渴饮惟琼泉。\r\n朝飞阆苑霞，莫宿炎洲烟。\r\n一从落尘埃，六翮翦不全。\r\n身居樊笼中，心往云霄边。\r\n长鸣欲谁诉，顾影私自怜。\r\n清都梦如昨，欲去曾无缘。\r\n安得支道林，使之遂飘然。"
        },
        {
            "title": "次韵黄或野德明且识初识",
            "content": "敲冰烧叶煮枪旗，一笑平生识面迟。\r\n道上孔程倾盖日，酒边贺白解貂时。\r\n饱参霁月光风趣，似读晴烟暖雾诗。"
        },
        {
            "title": "和杨铁庵送子监镇之任韵五首",
            "content": "关西夫子家，清白乃世传。\r\n传授已到君，此脉要浑全。\r\n青云开亨衢，况及此妙年。\r\n愿言植名节，照映东西川。"
        },
        {
            "title": "送琴隐吴君",
            "content": "天高日烈势欲然，秧已生节未入田。\r\n谁欤操琴尊师涓，使我赤地里至千。\r\n风雩且歌吾自乐，穷阎不可无炊烟。\r\n薰时解愠民望切，亟为我作南风弦。"
        },
        {
            "title": "戊午喜罢和籴",
            "content": "虐籴安能峙糗粮，只因根本暗中戕。\r\n并缘鼠猾丰衣食，受纳狼贪富橐囊。\r\n中户白科都罄室，列城黑腐谩盈仓。\r\n边尘澒洞烽烟急，民命如丝谨勿伤。"
        },
        {
            "title": "和郡侯劝驾韵",
            "content": "圣朝珍重设儒科，总总英贤入礼罗。\r\n天下岂无偕计上，日边此独得人多。\r\n仙桥快应龙头谶，工席忻聆燕衎歌。\r\n雅志不为温饱计，尚期勋业等山河。"
        },
        {
            "title": "道中即事",
            "content": "心驰家山恨不飞，两旬欲作一日归。\r\n征衫尚絺未足苦，天寒亲老未授衣。"
        },
        {
            "title": "谢久轩蔡先生惠墨九首",
            "content": "世路既如此，皇皇欲何之。\r\n闭门事古学，妙处倘可窥。\r\n欣然或会心，俯仰得自怡。\r\n先生惠终教，勿作门墙麾。"
        },
        {
            "title": "送王仲安归武昌",
            "content": "武昌洲畔去，端不为鱼肥。\r\n要起初平石，同娱莱子衣。\r\n夜长秋雨急，天阔白云飞。\r\n何日鹊乌喜，北风鸿雁归。"
        },
        {
            "title": "王君猷花圃八绝·若春",
            "content": "静中见万物，各各有春意。\r\n收拾入襟怀，阳和散天地。"
        },
        {
            "title": "赠谈天星数王子贵",
            "content": "谈天客子昼敲门，相对晴窗话一樽。\r\n到底忘言方是妙，梅花枝上看乾坤。"
        },
        {
            "title": "和杨铁庵送子监镇之任韵五首",
            "content": "君家遗子籝，只在一卷书。\r\n四世续科第，积善庆有余。\r\n乃翁一片心，秋月行太虚。\r\n宜哉有是子，大似回不愚。"
        },
        {
            "title": "题江山风月楼三首",
            "content": "风月江山自四时，个中谁识活天机。\r\n会渠结峙融流意，方解吟光弄霁归。"
        },
        {
            "title": "赠彭花翁牡丹障",
            "content": "洛之花图欧公诗，惊怪天巧呈新枝。\r\n自言当时记者数十种，姚魏后有潜溪绯。\r\n蜀之花图景仁句，香雪蕊金藏不露。\r\n径围三尺瑞云红，尚有二花添未具。\r\n此花非惟今所无，世间久亦无此图。\r\n东南花样自来小，如盘能几多如盂。\r\n晓来明眼花翁作，风韵宛然如蜀洛。\r\n写作花中第一花，群类一时都脱落。\r\n想渠欹笔小盘礴，心去化工无一膜。\r\n天上司花巧不神，笔底春风光欲烁。\r\n笼寒不假青蒻庵，护日何须碧油幕。\r\n月坡堤，张家园，\r\n郭公公宅东街偏。锦衾绣帐相接连，\r\n一夜移入歌堂巅。吴台教战娃数百，\r\n汉宫列侍娥三千。鲛绡十丈思公谱，\r\n锦茵万态元舆赋。花自长春蜡不封，\r\n根无下土虫难蠹。花翁蓊翁子诚能，\r\n见渠此画万感增。此花昔惟载本草，\r\n流传至唐花始好。移来从武曌，\r\n爱重由环儿。名花与倾国，\r\n初著沉香词。从此帝城春，\r\n争逐赏花期。径尺夸千朵，\r\n万钱买一枝。三街九陌沸游赏，\r\n冠盖车马相追随。自入天朝花最盛，\r\n长寿不数唐崇敬。岂非洛阳天下中，\r\n和气又非长安同。故令百卉巧变幻，\r\n黄绯紫白深浅红。簪花不至采樵子，\r\n献花上至蓬莱宫。或言此花特妖媚，\r\n只解趋时争富贵。阿曌移来丑此妍，\r\n阿环贵重荣犹悴。四香阁上属谁家，\r\n朝恩宅里知何地。世人浪自相矜夸，\r\n看到子孙能几家。我言此罪不在此，\r\n自是时辈争荣华。洛人珍重姚黄不轻畀，\r\n一根不入权豪第。花知天朝真冶世，\r\n万古天藏发奇秘。洛不爱宝蜀出珍，\r\n如凤如麟王者瑞。洛中富推程与邵，\r\n蜀之苏范辉相照。人品亦如花品高，\r\n斯人斯花古来少。后来罗洛党小分，\r\n世间万变如轮云。洛阳名园占治乱，\r\n读书至此空三叹。洛宫禾黍今离离，\r\n蜀道峨眉更惨凄。蓊翁作此岂无意，\r\n要见祖宗全盛时。"
        },
        {
            "title": "催海棠二首",
            "content": "燕子衔春己几时，嫣然未见茜红枝。\r\n天开锦幄烘晴昼，着力东风一夜吹。"
        },
        {
            "title": "次邹希贤买鱼不得三首衍为渔翁问答六诗·渔",
            "content": "游鱼惊饵总沉渊，一任携竿晚立船。\r\n今世有钱人总爱，渔翁岂独不贪钱。\r\n\r\n【注释】：【原题】：\r\n次邹希贤买鱼不得三首衍为渔翁问答六诗·渔翁答"
        },
        {
            "title": "送郑编修子四省元",
            "content": "着身书带草堂中，得与郎君砚席同。\r\n能学鸣蝉宜赋好，不求野鹜自书工。\r\n壮怀直拟联龙虎，别恨休惊背燕鸿。\r\n他日东山香宇宙，格斋方不负诚翁。"
        },
        {
            "title": "赠黄道士思成祈雨感应",
            "content": "丁巳孟秋春戊午，不雨三时嗟旱苦。\r\n低田高垅皆黄埃，佳种几成不入土。\r\n富家仓廪铁灌锁，民腹为雷泪为雨。\r\n更迟十日天不问，血肉磨牙总豺虎。\r\n悬官祈祷聊具文，饥声嗷嗷恬不闻。\r\n山中道士睡不着，鞭龙起电驱风云。\r\n天瓢点滴翻骏马，一日甘霖遍天下。\r\n尽将昨夜赤千里，化作今朝青四野。\r\n农家笑语无愁声，指日可望天太平。\r\n熙朝真主圣且明，汉雨不待宏羊烹。\r\n或言天民天自恤，或夸调燮有新术。\r\n山中道士不言功，饱饭熟睡听松风。"
        },
        {
            "title": "谢久轩蔡先生惠墨九首",
            "content": "巍巍无极翁，昌代正学祖。\r\n生从道州地，如孔出姬鲁。\r\n西山道州派，上接濂溪武。\r\n天意岂偶然，真传绍先古。"
        },
        {
            "title": "木犀",
            "content": "慈瓶对贮碧金丛，万斛香藏一粟中。\r\n侵晓起来清馥满，夜来真睡广寒宫。"
        },
        {
            "title": "雪中雪坡十忆",
            "content": "此君应似旧平安，瘦节森然最耐寒。\r\n万叶琼瑶光照眼，梦披鹤氅倚栏干。"
        },
        {
            "title": "送赵判县美任改除阆倅",
            "content": "仁如爱日洁冰壶，鞭不曾施岂用蒲。\r\n吏服官清羞鬻狱，民怜邑窘竞输租。\r\n甘棠舍在春常满，行李船空月亦无。\r\n展骥分州犹未称，合于紫禁着飞凫。"
        },
        {
            "title": "寄感山二诗僧",
            "content": "读君桑苇疎篱句，知得犹存用世心。\r\n拄杖借将来解虎，不须深卧白云深。"
        },
        {
            "title": "谢久轩蔡先生惠墨九首",
            "content": "轩冕傥来物，岂足羁圣贤。\r\n素王万世功，杏坛诲三千。\r\n平世膺戎狄，事功止当年。\r\n六经发蒙蔀，今古日在天。"
        },
        {
            "title": "送万仲荣赴省",
            "content": "梅梢枯处忽东风，魁压千花一点红。\r\n欢喜马头飞雪处，安排龙首彩云中。\r\n内讧外阻忧方大，东拄西撑策已穷。\r\n试了南宫趋北阙，好输鲠论发天聪。"
        },
        {
            "title": "己未秋杪虏骑云扰圣主神断斥逐元奸台臣始有",
            "content": "积雨霖霄忽报晴，元来依旧有清明。\r\n霜天护取晴牢着，莫放寒云半点生。\r\n\r\n【注释】：【原题】：\r\n己未秋杪虏骑云扰圣主神断斥逐元奸台臣始有抨弹之疏因成二绝一惜言者之后时二愿局面之坚凝也"
        },
        {
            "title": "雪后同友人观梅",
            "content": "檐珠沥沥雪初晴，酒滴寒槽杂溜声。\r\n旋釂梅花斟夜月，人间那得个般清。"
        },
        {
            "title": "送同窗赵章甫上舍入京",
            "content": "一咖西湖又见春，梦魂长是绕湖滨。\r\n为烦竹阁措题墨，更向梅花道故人。\r\n槐市旧游休复问，龙门佳客尚能新。\r\n明年傥共昕庭对，愿过当时蔡与陈。"
        },
        {
            "title": "京城苦热",
            "content": "羲和鞭日就地行，祝融张伞烧空明。\r\n钱塘人家苦逼仄，行立坐卧皆如蒸。\r\n清宫水殿山峨雪，夜饮相携冰玉洁。\r\n温泉浴罢清风来，太液池边芰荷月。\r\n王公甲第连云霄，松泉竹石秋萧萧。\r\n龙皮浅沁寒坐客，骊珠直上清尘嚣。\r\n天上清凉不知暑，炎热人间徒自苦。\r\n亦有江南云水乡，胡不归欤钓烟雨。"
        },
        {
            "title": "女筵乐语",
            "content": "瑶姬来自状元家，真是姚黄第一花。\r\n玳席艳开春富贵，鱼轩荣驻远光华。\r\n梅梢欲动朱檐雪，竹叶微潮玉脸霞。\r\n正好留连长夜饮，未须催整七香车。"
        },
        {
            "title": "及第归入江西界",
            "content": "得得还初隐，秋风信马蹄。\r\n此心宸极北，今日大江西。\r\n戏彩呈君赐，擎珠教御题。\r\n家庭真乐近，蓐食听晨鸡。"
        },
        {
            "title": "挽十尊长居士",
            "content": "聘君今已矣，月入少微星。\r\n又失宗盟长，空悲族谱亭。\r\n生刍嗟莫致，歌薤若为听。\r\n只喜阴功在，三槐已绿庭。"
        },
        {
            "title": "感山十咏·旃檀林",
            "content": "心清闻妙香，宴坐旃檀林。\r\n坐香元不断，莫作死灰心。"
        },
        {
            "title": "感山十咏·石桥",
            "content": "石梁平砥似，池水明镜如。\r\n晚凉散步稳，凭栏此观鱼。"
        },
        {
            "title": "送胡教授之沅水任",
            "content": "近闻沅水路，今亦是风寒。\r\n忠信如先教，边陲尽易安。\r\n勿云师可去，甘与国辞难。\r\n文武能兼尽，功名更好看。"
        },
        {
            "title": "和通判直阁立春闻莺",
            "content": "寂寂江城真又春，土牛何物竟无神。\r\n试倾官酒梅花畔，不似园丁菜把新。\r\n彩胜岂留良夜梦，纸窗静拂隔年尘。\r\n东风毕竟于人好，早有莺声入鬓唇。"
        },
        {
            "title": "赞赵直阁所藏四美人画·春",
            "content": "晴丝暖絮浮春光，牡丹醉里微风香。\r\n绣帘不卷日低柳，百啭黄莺啼断肠。\r\n玉儿步整金莲稳，回首光流花面粉。\r\n娇慵欲去未肯行，一迳落红愁踏损。"
        },
        {
            "title": "郡守宴状元乐语",
            "content": "几多文士踏槐黄，实出伦魁在瑞阳。\r\n千古河连留地谶，一声胪唱破天荒。\r\n金钗笑拥龙头客，宝篆浓薰燕寝香。\r\n方国荐贤蒙上赏，匪晨有诏下芝堂。"
        },
        {
            "title": "芭蕉",
            "content": "窗外几芭蕉，幽怀慰寂寥。\r\n晚家风颭颭，秋称雨潇潇。\r\n清滴渔篷碎，徐翻凤扇摇。\r\n进修期似尔，日日长新苗。"
        },
        {
            "title": "题严子陵钓台",
            "content": "扁舟谁不过严滩，唤醒贪夫醉梦寒。\r\n名教扶持真百世，岂徒当代慑曹瞒。"
        },
        {
            "title": "劝学示子元夫",
            "content": "事业功名在读书，圣贤妙处着工夫。\r\n区区只为潭潭府，不敢如韩训阿符。"
        },
        {
            "title": "再题小西湖",
            "content": "记得临风玉树前，听诗长爱思飘然。\r\n肯来重结鸥盟否，新有湖亭八九椽。"
        },
        {
            "title": "和姜明甫",
            "content": "诏放山林去，时人冷眼看。\r\n新诗为我赠，高义似君难。\r\n又说同年第，尤知取友端。\r\n市将梅子隐，冠尚贡公弹。"
        },
        {
            "title": "赠争相士三首",
            "content": "浩荡狂风昼雨霾，燥田渴雨秋生埃。\r\n烦君为觅为霖手，倾倒天瓢泽九垓。"
        },
        {
            "title": "丙辰冬和乐魁声道四诗",
            "content": "时节惊人欲折心，空阶片叶又秋侵。\r\n燕归鵙止浑閒事，只恐山寒雨雪深。"
        },
        {
            "title": "雪景四画·蓝关拥马",
            "content": "雪拥尚秦岭，天尽为潮阳。\r\n吾马不能前，吾骨冻不殭。\r\n崒屼雪中峰，万仞摩苍苍。\r\n非马度蓝关，骑北白云乡。"
        },
        {
            "title": "己未秋杪虏骑云扰圣主神断斥逐元奸台臣始有",
            "content": "窗纸暾红枕上知，破寒初听一声鸡。\r\n虽无风雨潇潇度，也胜邻家晓不啼。\r\n\r\n【注释】：【原题】：\r\n己未秋杪虏骑云扰圣主神断斥逐元奸台臣始有抨弹之疏因成二绝一惜言者之后时二愿局面之坚凝也"
        },
        {
            "title": "有怀学子",
            "content": "吾生传癖更书痴，俳笑纷纷独喜随。\r\n篝火共窥韩子笔，煮茶细说杜陵诗。\r\n论交无此知心友，得句常于见面时。\r\n一念不教千里隔，慈恩花下梦微之。"
        },
        {
            "title": "代谒张别驾",
            "content": "入境欢声听野农，题舆今有曲江公。\r\n官居寒露清冰里，人在光风霁月中。\r\n席有新诗吟客满，案无滞牍讼庭空。\r\n只愁骥足难淹久，行捧丝纶入汉宫。"
        },
        {
            "title": "赠画师二首",
            "content": "虎头笔法得来亲，佳士相逢必写真。\r\n今代英雄良不少，未知谁可绘麒麟。"
        },
        {
            "title": "赠徐处士",
            "content": "剑津徐处士，湖海尽知名。\r\n术造勾庚妙，书研遁甲精。\r\n寒斋留尔人，别驿若为情。\r\n定赴秋风约，西湖酒重倾。"
        },
        {
            "title": "送赵佥判美任与辐二首",
            "content": "底事三年里，才膺两荐书。\r\n邦侯辨宝晚，使者设罗疎。\r\n知己初何计，能官自有余。\r\n汉庭今欠者，子政与朱虚。"
        },
        {
            "title": "离京留题蒋店",
            "content": "琼瑶为室玉为台，隔岸群花照水开。\r\n莫道此楼容易上，天香曾到此中来。"
        },
        {
            "title": "离京留题蒋店",
            "content": "合门传旨放朝参，归觐亲庭晓整骖。\r\n葵藿丹心犹恋恋，五云缭绕望宫南。"
        },
        {
            "title": "送周县尉满秩归",
            "content": "清浮寒露在冰壶，一节三年更不渝。\r\n莫道来时琴鹤在，而今琴鹤一齐无。"
        },
        {
            "title": "贤八咏·靖节采菊",
            "content": "腰不为米折，头独采菊低。\r\n晚节名元亮，思与隆中齐。"
        },
        {
            "title": "湖上隐者所居",
            "content": "家计松梅竹，日程琴酒碁。\r\n呼猿僧到处，放鹤客来时。\r\n壁上皆苏字，窗门只白诗。\r\n卜邻心已决，未得买山资。"
        },
        {
            "title": "再赠寻贤相士二首",
            "content": "奸蔡邪丁两贵臣，目光不瞬漫精神。\r\n相师若有寻贤眼，莫看包羞禄位人。"
        },
        {
            "title": "寄题武安节推同年万君定翁露香堂",
            "content": "尽将心事写成碑，大要操修在不欺。\r\n此一瓣香前辈似，只三个字老天知。\r\n素瓶贮豆应先满，匹马携琴料自随。\r\n吾榜得人今又盛，会排介甫击升之。"
        },
        {
            "title": "赠棋翁挟二童皆高弈",
            "content": "蓬莱阆风白云乡，琼楼玉馆相低昂。\r\n蟠桃影滴仙露湿，壶天昼日和春长。\r\n老仙鬓眉白于雪，双侍女仙冰玉洁。\r\n龙牙棋子琅玕盘，消遣洞中閒日月。\r\n乘风来戏尘凡中，皓鹄骖以双鸾红。\r\n女仙似是王屋妇，老仙似是商山翁。\r\n一声飞雹枰中落，应手钧天仙乐作。\r\n环看侧睨惊相呀，尽是人间未曾着。\r\n人间事变如云轮，面势更改番番新。\r\n抚枰不是少奇着，往往当局多迷人。\r\n五老峰前白鹤址，昼眠扃门日清美。\r\n棋声流水古松间，忽然闻之雪堂喜。\r\n雪堂欲学竟不能，不如旁观眼自明。\r\n马鞍听朽柯听烂，局中有路能长生。"
        },
        {
            "title": "题崔庄庵壁",
            "content": "碧潭见说有龙蟠，万里沧溟气欲吞。\r\n此去风雷轰蛰起，大施霖雨霈乾坤。"
        },
        {
            "title": "和松窗主人荐墨客诗",
            "content": "久不欹眠听说诗，心茅又塞介然蹊。\r\n那能蚕雨鸣窗叶，徒自鸡天舞瓮醯。\r\n诗态笑看云霭霭，客怀唤醒晓凄凄。\r\n龙香惠我真安用，君有佳篇好自题。"
        },
        {
            "title": "和姚榷院送茉莉韵",
            "content": "清甚冰葩淡不妆，能从盛暑到秋凉。\r\n琼楼合着移春槛，却向山斋供净香。"
        },
        {
            "title": "镜斋相士求诗二首",
            "content": "鹄袍待对满京华，刚许癯儒作探花。\r\n性淡不知花可探，班头独立紫宸衙。"
        },
        {
            "title": "九月十三日饮湖上",
            "content": "闭门十日厌尘埃，才见湖光眼便开。\r\n最爱平堤杨柳外，几舟撑去几撑来。"
        },
        {
            "title": "人皆以贫忧",
            "content": "人皆以贫忧，君子独能乐。\r\n中心贱荣利，外物甘寂寞。\r\n富贵如春花，时去易凋落。\r\n不如一箪瓢，可以长处约。"
        },
        {
            "title": "贺赵宰夫美任生子",
            "content": "赵侯德与甘棠种，制邑三年民善颂。\r\n玉皇有诏趣归班，一夜长庚来入梦。\r\n丰江罗峰神秀夺，龙泉太阿光芒动。\r\n玉女擎香龙吐水，慈云亲抱麒麟送。\r\n怀玉仙人秀眉目，披羽笑出蓬莱洞。\r\n奇骨峥嵘千里骏，异采缤纷九苞凤。\r\n人生有子万事足，又值朝天欲飞鞚。\r\n骊珠在掌凫，庆事方新殊渥重。\r\n周公为父伯禽子，清庙明堂要梁栋。\r\n长成传取魁衣钵，天生奇材须大用。\r\n此儿见说骨已异，壮气冲天摇螮蝀。\r\n我识英物试使啼，他日定当磐石宋。"
        },
        {
            "title": "次杨监簿新癖小西湖韵",
            "content": "搜奇抉异三十载，此湖如玉韫而待。\r\n发源远自锦江来，汇流近与柴门对。\r\n山川融结自古有，造物扃藏深意在。\r\n瘦筇曾作日寻讨，一见便觉天广大。\r\n两山宛似南北峰，况有层塔相映带。\r\n芰荷十里萼绿华，雪月三千银色界。\r\n深藏最有君子意，自炫殊非小人态。\r\n西湖每遇苏雪堂，妙句尚忆秦淮海。\r\n此湖端为旧游发，{坭匕换九}重未信吾州隘。\r\n铁庵蜀珍坡仙派，下笔作诗风雨快。\r\n从今新瑞次古杭，敢贺此湖贡庆会。"
        },
        {
            "title": "次杨监簿上陈守赈灾韵",
            "content": "稻田碁局分郊区，人烟尽障联城隅。\r\n新秧入夏种俱了，一色秀绿连天铺。\r\n年丰正为忧国愿，雨霪忽动民愁吁。\r\n浪浪竹瓦日鸣瀑，烂烂苔砌长跳珠。\r\n江流入市舞稿楫，野潦断路迷樵苏。\r\n孤树空留白屋少，平地欲缩青天舒。\r\n犬鸡登桅叫云雾，蛟鼍上岸疑江湖。\r\n使君视民容有蹙，忧且萧墙非颛臾。\r\n家没半扉{上圭下黾}上灶，食不一粟糟为餔。\r\n鹑衣鹄形避沦没，槁项髫额相携扶。\r\n下车以来宣德意，但有宽政无急符。\r\n溺饥沓至盖由己，食必稷奏土禹敷。\r\n故侯遗我四百万，指此亟作民良图。\r\n馈无所处不受是，君子货取安可乎。\r\n分甘固欲买不语，沟清那肯同渠污。\r\n一朝尽散色不靳，可使被泽遗匹夫。\r\n钱从民来复还民，涂血不用子母蚨。\r\n坐令雁泽得复集，岂但鱼沫聊相濡。\r\n四旬奚堪水五至，十室不忍烟九无。\r\n只求编氓易菜色，宁计私橐如匏虚。\r\n方今污使争侵渔，溪壑不厌求赢余。\r\n官钱花破入私帑，期限火急催民输。\r\n贪者尽笑公迂儒，安得天下皆公迂。"
        },
        {
            "title": "和邹希贤舟中遇风雨",
            "content": "湖干野泊不知更，水国荒寒怆旅情。\r\n一夜奔雷吁可怪，满空寒雨注如倾。\r\n飓风翻海驱潮势，战鼓轰天震地声。\r\n到晓定应三尺雪，短篷忽漏赤暾明。"
        },
        {
            "title": "禽言十咏·提葫芦沽美酒",
            "content": "晴烟如泼春光浓，万花笑日争嫣红。\r\n百金沽酒直取醉，有酒不醉孤东风。\r\n不如遂我丰年愿，秫米价如黄土贱。\r\n家家有酒不用沽，何用提葫苦相劝。"
        },
        {
            "title": "赠金斗相士",
            "content": "君月金斗盍自珍，持此量我非其人。\r\n欲我觅印如苏秦，我宁满吃三斗尘。"
        },
        {
            "title": "赞赵直阁所藏四美人画·冬",
            "content": "红炉暖阁烘如春，玉琴不抚生微尘。\r\n梅花嗅罢寂无语，千里潇湘思故人。\r\n燕钗和闷都敲折，愁搅柔肠千万结。\r\n沉吟望断信不来，同云暗酿江天雪。"
        },
        {
            "title": "游下竺园",
            "content": "穿洞扳岩日几回，瘦筇欲去复徘徊。\r\n园丁亦怪经行数，笑道今朝官又来。"
        },
        {
            "title": "催海棠二首",
            "content": "把酒叮咛蜀海棠，睡红何似未忺妆。\r\n不嫌老杜吟无句，定为渊材恨少香。"
        },
        {
            "title": "沿江买鱼不得询之则前比我为官船所强取故有",
            "content": "分明翠笼掩金鳞，鼓枻飘飘不可亲。\r\n底事官船渠不卖，官人不是爱鱼人。\r\n\r\n【注释】：【原题】：\r\n沿江买鱼不得询之则前比我为官船所强取故有亦言无因成三绝"
        },
        {
            "title": "次韵诸友游云居",
            "content": "又是东风柳絮时，催春尚喜杜鹃迟。\r\n雨晴蔓绿侵高木，风定残红阁旧枝。\r\n眼底好山娱意思，耳边幽鸟话心期。\r\n云居见说郊行乐，不得骑驴背锦随。"
        },
        {
            "title": "花障",
            "content": "绿外浓黄白外红，一屏香锦立春风。\r\n天真步障豪难敌，借与王家赛石崇。"
        },
        {
            "title": "题崔庄庵壁",
            "content": "笔峰秀耸带溪萦，人杰当知是此生。\r\n说与山灵须借助，从今姓字达天京。"
        },
        {
            "title": "桃源行",
            "content": "武陵溪边翁好渔，笭箵钓车日采鱼。\r\n扁舟为家苇为屋，岂知世有神仙居。\r\n晓来不记舟行路，忽在桃花深绝处。\r\n红云杳叆望欲迷，绛雪缤纷落无数。\r\n水源尽处便逢山，一迳似通人往还。\r\n穿花竟出洞谷口，别有天地如人间。\r\n青山高下鳞鳞屋，秀野桑深泼绿。\r\n春深耕罢犊牛眠，昼静人閒鸡犬熟。\r\n村中老幼皆相知，惊逢外人子为谁。\r\n平生采鱼不到此，借问此是蓬莱非。\r\n笑言此亦人间耳，闻有蓬莱何处是。\r\n秦初避乱偶此来，今日已传秦几世。\r\n渔家不识青史编，相传去秦六百年。\r\n吁嗟已不闻汉魏，岂复知今晋太元。\r\n当时只恐秦万世，携家挈邻相远避。\r\n早知秦不五十年，安得种花来此地。\r\n采药山人去不归，啖松女子今何之。\r\n种桃着花尚未实，未必岁月多如斯。\r\n家家置酒延鸡黍，便好卜邻花底住。\r\n中心自喜口不言，后日重来今且去。\r\n凄然辞别便登舟，依旧花间溪水流。\r\n插竹谩标来处路，鸣榔无复旧时游。\r\n顾家一念仙凡隔，如梦惊回寻不得。\r\n当时不与俗吏知，或可重寻旧踪迹。\r\n五胡云扰岂减秦，晋人合作桃源人。\r\n渔郎出山自失计，秦人绝踪应未仁。\r\n渔郎渔郎休太息，渔家自有神仙国。\r\n脍鲈沽酒醉芦花，此乐桃源人未识。\r\n神仙有无何渺茫，退之此语诚非狂。\r\n渊明作记亦直寄，便如东皋志醉乡。\r\n秦风锲薄难与处，晋俗清虚何足数。\r\n愿令天下尽桃源，不必武陵深处所。"
        },
        {
            "title": "奉饯万安赞府兄长之官",
            "content": "吾族年来亦自奇，两年两度报瓜时。\r\n班行笑我难安脚，州县输君省皱眉。\r\n学不济时非有用，官能及物尽堪为。\r\n山林肥遁方深蜜，梦入春池但寄诗。"
        },
        {
            "title": "送郑编修子四省元",
            "content": "文章得印天尝靳，家世传灯古亦疎。\r\n幸甚迁能紬石室，惜哉昶亦误银车。\r\n君今自是人龙子，名复高横荐鹗书。\r\n读饱邺侯三万轴，放高通德旧门闾。"
        },
        {
            "title": "和刘山居见惠之什",
            "content": "久矣莼鲈欲趁归，自知花样不随时。\r\n岩张欲保君心泰，英竦终嫌圣德诗。\r\n荣辱不知欣我在，怨尤俱泯恃天知。\r\n达官格子那能学，横艇何妨钓野池。"
        },
        {
            "title": "思江南筍蕨",
            "content": "先生亟去理山斋，筍蕨春甜味正佳。\r\n一夜东风催变绿，筍吹成竹蕨成柴。"
        },
        {
            "title": "赠霆伯侄",
            "content": "灵源聚英气，融作云霞精。\r\n霆伯挹其秀，胸府怀光晶。\r\n诵书过万卷，落笔超群英。\r\n文章有余力，武诗吟性情。\r\n短章或大篇，点翰长风生。\r\n或吐健丽句，气象高峥嵘。\r\n云涛汹万里，出没蛟龙惊。\r\n或写閒逸句，句法如天成。\r\n微泉溜石壁，清吹调松声。\r\n或句和且婉，纯如奏英茎。\r\n晴风舞雪絮，晓日歌春莺。\r\n或句端且严，凛凛不可轻。\r\n星辰列云汉，营垒森甲兵。\r\n变化千万状，发越无定名。\r\n清标镇浮态，沈谢隳文成。\r\n劲气拟古作，甫白焚诗泓。\r\n不负飘逸姿，孰争前辈衡。\r\n学海不汗漫，安见酌复盈。\r\n文章用无尽，盖以天才宏。\r\n宏才戏翰墨，笔势宜如倾。\r\n譬之一轮月，皎皎当天明。\r\n晴辉照春夜，花柳皆敷荣。\r\n高秋爽气盛，桂影翻凄清。\r\n又如百川水，滔滔地中行。\r\n江湖风雨霁，碧色连天平。\r\n奔流出三峡，谹吼雷霆争。\r\n诗歌具众体，古人所难并。\r\n子诗得神助，逸思随纵横。\r\n失手堕之地，声作金石铿。\r\n俊才有如此，九万飞鹏程。\r\n卑哉沟渎中，安可容鱣鲸。\r\n子以见吾家，人才世登瀛。\r\n勉哉复祖业，谨勿寒宗盟。\r\n某也习箕裘，生涯风露檠。\r\n家徒四壁立，独以道为耕。\r\n文章厌卑薾，壮志思轩轰。\r\n纷纷笑余子，藐视如孩婴。\r\n诗书自娱悦。终日关柴荆。\r\n欣然得子至，倒屣来相迎。\r\n佳篇出见遗，未读颜先頳。\r\n迁乔不择木，求通乃于盲。\r\n视我如土鷃，视子如鹪鹏。\r\n英风当远避，况敢事酬赓。\r\n新篘日初熟，我姑酌彼觥。\r\n晚风入帘幕，窗外斜阳晴。\r\n红炉坐相对，檐马声鏦铮。\r\n试将今古诗，与子细共评。\r\n幽怀味此乐，鼓瑟仍吹笙。\r\n胡为不留处，驾言欲西征。\r\n清饮不可再，使我摇心旌。\r\n努力各自爱，共濯江湖缨。"
        },
        {
            "title": "赠定轩游季升",
            "content": "海风吹潮浊如泥，咫尺不辨鱼与龟。\r\n秋潭表里冰镜净，下瞰直可茎须眉。\r\n乃知有万不齐物，心到定处皆能窥。\r\n君心久矣波不起，天地不逃圆镜里。\r\n胸中玲珑列星宿，眼底远近佳山水。\r\n人言君脚踏四方，不知君閒谓君忙。\r\n寒炉曾与话清夜，始觉牖户虚生光。\r\n我生之日直南斗，逢人得骂不脱口。\r\n而今只把定眼看，得失空花总何有。\r\n但愁国事纷披猖，举棋不定观惊旁。"
        },
        {
            "title": "游曲江分韵得月字",
            "content": "曲江矶头山崒嵂，此景江南夸第一。\r\n渔舟晚弄烟烟波閒，市楼春映晴岚出。\r\n拥舆长吟入画图，席地草饮成真率。\r\n更叩山房僧榻眠，卧听松风待明月。"
        },
        {
            "title": "跨鹤台",
            "content": "仙人白日上青冥，鹤去台空唤不应。\r\n千载令威归得否，雪堂有客梦如冰。"
        },
        {
            "title": "女筵乐语",
            "content": "马前喝道状元归，旧婿重新此事奇。\r\n驾鹤骖鸾来锦水，烹龙炰凤宴瑶池。\r\n满斟蕉叶融春色，共指蟠桃祝寿期。\r\n后会相逢定何日，玉郎承诏入京时。"
        },
        {
            "title": "西山庵居",
            "content": "作者于今已几人，谢天放我出红尘。\r\n寻渠林渠沙鸥伴，乞得孤云野鹤身。\r\n閒味对贤皆古意，静观景物四时春。\r\n元正除授君知否，食邑西风号逸民。"
        },
        {
            "title": "和张公望苦热韵",
            "content": "一榻寻凉昼几移，畏看烟火欲停炊。\r\n喜听晚雨鸣荷叶，安得秋风起桂枝。\r\n林静独宜眠绿荫，波寒谁伴钓清漪。\r\n读君妙句真如濯，愿拜敲推一字师。"
        },
        {
            "title": "赠宗道士元一",
            "content": "黄冠元帅之子孙，于今身入虚皇门。\r\n当年元帅扶宇宙，琐琐粘罕气可吞。\r\n汪黄沮挠不如意，空使英雄满襟泪。\r\n子孙从此懒作官，隐入云间羞用世。\r\n誓扫尘氛志未伸，中宵往往泣鬼神。\r\n家传一点心及物，烧作金丹功活人。\r\n苍生亿万方受苦，莫恋蓬莱隔风雨。\r\n急鞭秃角起丰隆，泻作甘霖苏旱上。"
        },
        {
            "title": "戏叔纳宠",
            "content": "阿大中郎喜事宜，黄金不惜买蛾眉。\r\n春风带醉欺桃叶，暮雨凝丝滞柳枝。\r\n香阁鸾偕双雁奠，妆台凤引两皇来。\r\n从兹准协熊罢梦，多办库钱为洗儿。"
        },
        {
            "title": "题左国宝后村",
            "content": "桃李隔墙花满园，卯君曾此赋车轩。\r\n只今左氏庄如许，恰在东轩近后村。"
        },
        {
            "title": "礼席致语",
            "content": "月姊当年付桂香，君家上第绿衣郎。\r\n只今盛事追龙首，又此佳占叶凤凰。\r\n暖律潜回燕谷冷，名花尽压洛城芳。\r\n从今不把朱陈说，百世姚邹话柄长。"
        },
        {
            "title": "灵源上太夫人冢",
            "content": "一别慈闱面，春风十五花。\r\n不知人有母，谁念子无家。\r\n社雨邻巢燕，清明垄树鸦。\r\n动皆伤感处，恸哭夕阳斜。"
        },
        {
            "title": "春日即事",
            "content": "行野醒春困，看山立昼晴。\r\n鸠啼青樾破，鹭匝绿秧行。\r\n物到忘机乐，人因远俗清。\r\n觅诗无断句，敲板午茶声。"
        },
        {
            "title": "赠吴相士二首",
            "content": "不分麞头爱虎头，世间能有几封侯。\r\n何如静去修天爵，此贵人人可得求。"
        },
        {
            "title": "玉井亭观莲",
            "content": "几队红妆拥盖青，凌波仙子立娉婷。\r\n晚凉孤坐香风里，如在西湖四望亭。"
        },
        {
            "title": "元宵雨",
            "content": "东风已办上元晴，入夜敲桅又雨声。\r\n天下更无灯可赏，云头应是月孤明。\r\n遥知日甸惊回禄，未用星桥诧太平。\r\n旅舍一枝梅在烛，照人红影十分清。"
        },
        {
            "title": "奉饯万安赞府兄长之官",
            "content": "天下如今怕县滩，庐陵见说县尤难。\r\n抉搜隐匿啧豪户，迟钝催科怒上官。\r\n革弊有方须是渐，卹民到底莫如宽。\r\n万家壮邑虽烦剧，邑相能贤尽易安。"
        },
        {
            "title": "和刘月湖县尉",
            "content": "不见元城不泗州，令发愧汗直如流。\r\n获瞻沂水春风点，说到濂溪太极周。\r\n我岂能为前辈役，君真合向古人求。\r\n考亭一派今寥落，还肯同登道阃不。"
        },
        {
            "title": "赠敷上人游五山",
            "content": "拄杖挑云过五山，无心出岫倦飞还。\r\n参禅未用多行脚，道在如如不动间。"
        },
        {
            "title": "观画竹",
            "content": "外间盾日正相仇，忽有清风起笔头。\r\n坐对不知三伏热，起行如与七贤游。\r\n洗空京洛尘埃气，化作江南水石秋。\r\n我有一溪恰如此，因君思去理扁舟。"
        },
        {
            "title": "赠饶春卿",
            "content": "扁鹊华佗不可作，龙宫宝方闭金籥。\r\n春卿奚氏剑江饶，老眼荧荧仙授药。\r\n传翳五世活几人，计日而愈功何神。\r\n悬疣附赘夜惊失，立使笑语开嚬呻。\r\n方今气运乖生盭，天地中盘大痈痔。\r\n护疽养疾谁见忧，彼何人斯甘吮舐。\r\n石犹生我疢毒多，能治不使如图何。\r\n呜呼安得医国之老如此手，勿谈时事且饮酒。"
        },
        {
            "title": "道中即事",
            "content": "谁家玉雪花娇儿，顿足嬉笑牵爷衣。\r\n韩家阿拿今已矣，有谁门前迎我归。"
        },
        {
            "title": "送王希圣归兴国赴举",
            "content": "之子趣装归，占黄已在眉。\r\n雕虫观暇日，荐鹗信秋期。\r\n喜有传衣钵，惭无助鼓旗。\r\n捷书来报我，端的菊花时。"
        },
        {
            "title": "孤山闻木犀",
            "content": "湖面清风拂酒杯，异香一片自天来。\r\n明知不是荷花了，金粟漫山昨夜开。"
        },
        {
            "title": "雪中雪坡十忆",
            "content": "欲折梅花寄故人，驿无来使草成茵。\r\n轻风细雨分寒暖，已是江南数日春。"
        },
        {
            "title": "送友人陈上舍兄弟试太学",
            "content": "东风飒飒吹行李，荣送双龙璧池水。\r\n璧池浪阔高化龙，直透银河三万里。\r\n君家兄弟真雁行，季方学行如元方。\r\n中眉不是弓刀软，个般人物宜胶庠。\r\n只今胶庠多俊杰，正是功名到时节。\r\n陈家原有两状元，释褐传胪未应别。\r\n顾余亦问京华春，苍蝇愿附骥尾尘。\r\n干将先去抉云雨，太阿行亦龙延平。"
        },
        {
            "title": "春日即事",
            "content": "梁燕无声半掩关，昼长人静觉春閒。\r\n閒中却有农歌起，声在晴烟绿处山。"
        },
        {
            "title": "醉芙蓉",
            "content": "庭前木芙蓉，姿色夐殊异。\r\n初开花微碧，仙子淡云袂。\r\n逡巡改莹白，玉骨净无滓。\r\n烂漫欲谢时，潮脸晕红媚。\r\n诗人第花品，独号此为醉。\r\n花虽无情物，司者定有意。\r\n晨醒粲初发，晚醉飒欲坠。\r\n乃知沉湎者，颠沛在造次。\r\n可以为酒箴，看花当欹器。"
        },
        {
            "title": "和陈和卿四绝",
            "content": "绝交久是孔方兄，赊得村醪小款迎。\r\n君岂真无食肉相，夜来蔬筍太僧清。"
        },
        {
            "title": "有怀族子",
            "content": "秀出吾宗独有君，等閒相别又秋新。\r\n江山憔悴生归思，风雨凄凉梦故人。\r\n天境尽供分石钓，云溪拟卜住山邻。\r\n何时对酒听佳句，洗我胸中一斛尘。"
        },
        {
            "title": "题西湖竹阁寺",
            "content": "千古清风白乐天，昔时曾此饱谈禅。\r\n自从西阁无吟迹，惟有东坡嗣旧传。\r\n来往只应湖上寺，听闻误说海中仙。\r\n我来再拜祠堂下，笑摘岩花荐井泉。"
        },
        {
            "title": "赠丹客邹道士",
            "content": "退之不肯学神仙，宁只崛强处世间。\r\n紫阳先生亦有语，金鼎偷生讵能安。\r\n政令白日生羽翰，琼台玉宇高应寒。\r\n虎铅龙汞吾岂晓，独有炯炯心如丹。"
        },
        {
            "title": "梁新恩送龙涎香杯",
            "content": "神龙侧枕琼瑰卧，表里透薰香玉唾。\r\n巧工斲取破天馨，碎悄沉兰百芳和。\r\n制成七宝金霞觞，犹带岭外梅花香。\r\n醁醽一酌发奇馥，满中滟滟浮龙光。\r\n感君遗我真情厚，归拜庭椿一杯酒。\r\n峻第高官不足荣，人生只愿亲庭寿。"
        },
        {
            "title": "道中即事",
            "content": "荞麦花开如雪铺，新霜寒早半欲枯。\r\n故山今年熟此否，读书夜饥需饼炉。"
        },
        {
            "title": "丁巳春言事四归和朱子云赐诗韵",
            "content": "鲤鱼书来上谁字，斗牛光中湖海士。\r\n梅花腊雪曾会面，桃李春风一弹指。\r\n剥书得诗意雄杰，钟吕惊闻筝笛耳。\r\n懦夫有闻气可作，奸谀未诛神已死。\r\n奴唇争笑乃独否，我心有同固如此。\r\n君家请剑攀折槛，远胜衣绣夸归里。\r\n立朝日少谏多藁，况有竹林老夫子。\r\n百年易了富与贵，万古不磨天此理。\r\n笑骂从渠官欲好，妻凄羞人身不耻。\r\n获禽一朝固可十，天下良工安肯诡。\r\n古人寥寥今不见，举世滔滔此皆是。\r\n蛾眉方遭众发嫉，足音忽动空谷喜。\r\n我欲净洗后土泥，子为快挽天河水。"
        },
        {
            "title": "挽杨玉溪",
            "content": "蜀道艰难又几年，锦城断础带凄烟。\r\n从今井络亏全势，只恨坤舆失巨贤。\r\n山有蛾眉空积雪，国无峻柱可擎天。\r\n英魂楚楚能知否，应在青城作浪仙。"
        },
        {
            "title": "咏蜂",
            "content": "百花头上选群芳，收拾香腴入洞房。\r\n但得蜜成甘众口，一身虽苦又何妨。"
        },
        {
            "title": "沿江买鱼不得询之则前比我为官船所强取故有",
            "content": "人间到处有鱼羹，我亦扁舟柳下横。\r\n一任官船渠不卖，归欤脍玉煮深铛。\r\n\r\n【注释】：【原题】：\r\n沿江买鱼不得询之则前比我为官船所强取故有亦言无因成三绝"
        },
        {
            "title": "寄题陈肩夔云锦窗",
            "content": "八窗面面受新凉，万盖盈盈拥靓妆。\r\n倩得天孙云杼轴，织成骚客锦衣裳。\r\n雨翻绿净盘中玉，风搅红娇镜底香。\r\n个里搜诗最奇绝，吐为黼黻五文章。"
        },
        {
            "title": "余评事惠龙团兽炭香璎凫实且许以百丈山楮衾",
            "content": "青禽衔云落蓬壶，风檐快读光眉须。\r\n百朋珍贶罗庭隅，一一皆可当清娱。\r\n建溪龙焙香云腴，香璎巧制来东吴。\r\n鬅鬙兽炭奇形模，辟邪天禄狮熊貙。\r\n王家舄种君家凫，晴沙暖抱明月珠。\r\n雅意下照仙人癯，矮窗醉兀诗情孤。\r\n蒲团松拂烧红炉，蜗庐积冻春潜驱。\r\n侍儿金珞香玉肤，月铛着雪煎春酥。\r\n窗前笑玩娇黄雏，能言直可贡上都。\r\n其波及晋皆君余，独欠一幅横云铺。\r\n王孙醉拥红氍毹，楮生长揖非吾徒。\r\n藤床纸帐恰此须，能供梅花清梦无。\r\n\r\n【注释】：【原题】：\r\n余评事惠龙团兽炭香璎凫实且许以百丈山楮衾而未至"
        },
        {
            "title": "郁孤台九日",
            "content": "天风吹上郁孤台，太守登高领客来。\r\n地近九霄星斗大，秋涵八景水云开。\r\n吟成一径黄花笑，召节欢传紫诏催。\r\n琴鹤自随千古事，兴来且与尽余杯。"
        },
        {
            "title": "道中积雨",
            "content": "才起程时雪絮春，雪余又是雨兼旬。\r\n肩舆聊复能安稳，步屧其如受苦辛。\r\n楮贱米穷尝世味，风餐露宿链官身。\r\n一朝傥有青云上，莫忘泥耕水耨人。"
        },
        {
            "title": "题严子陵钓台",
            "content": "封了全燕不复臣，友朋从此废天伦。\r\n子陵不为光皇屈，要识君王有故人。"
        },
        {
            "title": "题江山风月楼三首",
            "content": "江上清风月在山，叶舟赤壁蜕尘寰。\r\n坡仙心事君知否，不取一毫天地间。"
        },
        {
            "title": "赠墨客吕云叔",
            "content": "昔我奏赋趋南宫，路逢墨客回仙翁。\r\n笔端搅动云雾起，裹送龙入天门中。\r\n薰风入对经前路，更觅仙翁一丸去。\r\n砚光旗影照丹墀，一笑天颜承雨露。\r\n谢恩独拜虽偶然，回翁墨好蜕使仙。\r\n时人从此填户买，锱铢可博黄金千。\r\n一名一第秋蝉翼，视草判花儿戏剧。\r\n殿头渍笔和金盂，方得回翁龙剂力。"
        },
        {
            "title": "雪景四画·灞桥骑驴",
            "content": "飘飘风中雪，沥沥桥下水。\r\n雪寒换清骨，水浅漱尘耳。\r\n诗情散天壤，妙处乃在此。\r\n得句欲似谁，岸梅是知己。"
        },
        {
            "title": "题蜀江观",
            "content": "光武中兴三十年，愈民痼疾发灵泉。\r\n吾泉何止如光武，瑞井宜通瑞锦边。"
        },
        {
            "title": "沿江买鱼不得询之则前比我为官船所强取故有",
            "content": "江行安可食无鱼，问着笭箵总道虚。\r\n底事官船渠不卖，从来污吏喜侵渔。\r\n\r\n【注释】：【原题】：\r\n沿江买鱼不得询之则前比我为官船所强取故有亦言无因成三绝"
        },
        {
            "title": "禽言十咏·着新脱故",
            "content": "缲车欲动蚕春暮，水足秧青行白鹭。\r\n着新脱故山禽呼，也似催人阔耕布。\r\n着新脱故也自奇，阔耕阔布也自宜。\r\n冬苗夏绢星火急，欲着无新耕亦饥。"
        },
        {
            "title": "谢田贤良送莲藕",
            "content": "京陌尘埃渴肺肠，藕莲分惠带湖香。\r\n羡君一叶穿花底，醉吸荷筒月露凉。"
        },
        {
            "title": "感山十咏·翠锁",
            "content": "浓绿滴湿衣，烟岚翠交锁。\r\n名缰莫能絷，方此不失我。"
        },
        {
            "title": "潘吴二察甚振风采刘仲山有诗因次其韵",
            "content": "国家元气几如发，章李以来几台察。\r\n翻盆窥瓮若不闻，射影含沙但潜发。\r\n坦途自诧忘羊肠，坚冰恐已在履霜。\r\n熙丰旧人正伺隙，乃尔寂寂无精光。\r\n抨弹已上旨宣谕，谏不能行法当去。\r\n老乌欲食不再鸣，幸有新来柏台疏。\r\n蛰霆忽击聩者惊，不待数月如阳城。\r\n中书君已非偃月，何事亦恶伏马鸣。\r\n奏疏流传人吐舌，未死奸谀面赪热。\r\n只今时事尚可言，奏四十章当一月。\r\n直言不惮方威灵，本朝未尝言罪人。\r\n但图奏上天子喜，莫管近前丞相嗔。\r\n向来庆历子唐子，千古名垂汗青史。\r\n瘴山炎海固鬼愁，志士宁能彼易此。\r\n风尘澒洞何如时，麒麟豺虎方争驰。\r\n士所当为未止此，志完幸听承君规。"
        },
        {
            "title": "丈室",
            "content": "萧然丈室虚，仿佛似僧居。\r\n影与身为伴，琴和鹤也无。\r\n饭时三种菜，香畔一函书。\r\n不似僧家处，昙昙发几株。"
        },
        {
            "title": "题杨妃出浴图",
            "content": "温泉暖滑留余香，芙蓉出水红生光。\r\n宝钗义髻嚲龙凤，力困未必忺霓裳。\r\n斂衣侧步无穷意，犹胜朝来海棠睡。\r\n谁知迎洗锦绷儿，已在华清赐浴时。"
        },
        {
            "title": "送京学林申甫",
            "content": "萱草忘忧底解忘，慈亲鹤发坐高堂。\r\n羡君有此忘忧得，如我添忧万斛强。"
        },
        {
            "title": "送松麓李应龙彝甫携阿颍鹏升参学",
            "content": "老龙本自天门出，跃入璧池聊换骨。\r\n鹏雏夭矫更不凡，平视南溟渺东渤。\r\n玉京道上五年前，曾见鳞翮双飞天。\r\n只今江国梅花路，又送鹏雏逐龙去。\r\n明年秋风层云飞，后年春浪桃花肥。\r\n抟鹏高骞龙速化，倘许共勒青冥鞿。"
        },
        {
            "title": "赠月堂徐相士",
            "content": "衡门选龙首，摸索未容易。\r\n龙首许黄扉，却亦非难事。\r\n济物乃素心，好爵岂予志。\r\n时来亦不辞，焉用早谀媚。"
        },
        {
            "title": "和通判直阁立春闻莺",
            "content": "画角声中晓唤春，依城柳眼又精神。\r\n试呼腊蚁梅边酌，恰喜朝莺雪底新。\r\n幽谷暖融空翠湿，上林香动软红尘。\r\n燕楼暗想翻新曲，恼破朱樱一点唇。"
        },
        {
            "title": "游灵源天境遇雨各奔归晚坐以不是溪居者那知",
            "content": "灵源水有天，日涉胜趣多。\r\n同行十数子，散策经山坡。\r\n溪行小盘礴，石坐閒摩挲。\r\n野菊留余花，新梅看微柯。\r\n寒鸦落平田，暖鲤跳枯荷。\r\n是日冬曦温，景象如春和。\r\n笑谈不知归，亦有载酒过。\r\n忽瞻彼北山，黑云生嵯峨。\r\n阴晴反覆手，天测不可俄。\r\n长风舞红叶，急雨翻银河。\r\n儒冠各欹垫，僮屦皆奔波。\r\n路滑争牛羊，泥溅乱鸭鹅。\r\n席地听沾湿，樽沙委骈罗。\r\n五十笑百步，曳杖如横戈。\r\n林间偶自芘，弃甲我则那。\r\n留恋归不早，颠沛逢滂沱。\r\n出游不知时，废此啸且歌。\r\n绸缪无远虑，其如近忧何。\r\n兹游已狼籍，后计毋蹉跎。\r\n归欤亟诛茅，结亭依岩阿。\r\n震陵有帡幪，乐哉涧般薖。\r\n\r\n【注释】：【原题】：\r\n游灵源天境遇雨各奔归晚坐以不是溪居者那知风雨来分韵得那字奉呈一笑"
        },
        {
            "title": "题廉泉",
            "content": "凛凛清献公，盛德世所仪。\r\n当年章贡治，去止琴鹤随。\r\n于水取廉泉，于人识濂溪。\r\n廉泉水之清，濂溪道之师。\r\n斯濂愿力学，彼廉犹可为。"
        },
        {
            "title": "宿珠桥见龙上天",
            "content": "升天旧说有神龙，今睹蜿蜒在目中。\r\n莫道已腾霄汉了，愿施霖雨作年丰。"
        },
        {
            "title": "寄题章贡刘氏丽晓楼",
            "content": "玉虹翠浪雪堂诗，底事山光晓独奇。\r\n看取阴云都卷处，直须天下大明时。"
        },
        {
            "title": "送孙龙谷",
            "content": "煌煌南方老人星，天边飞来地上行。\r\n秀眉方瞳琐骨耸，升降步履如风轻。\r\n生平见说勇为义，十指团栾一和气。\r\n只今福寿天所报，眼底曾孙家四世。\r\n瑞祥融作合干松，岂惟义聚蒙天封。\r\n义人合得松样寿，孙枝蓊勃环老龙。\r\n先生教人忠与孝，家法可为民则傚。\r\n道中有福理自然，必收诗书仁义效。\r\n子孙森列皆有文，次公长公为弟昆。\r\n曾孙早娶见玄孙，蒲轮迎召登金门。"
        },
        {
            "title": "赠长老洪野衲",
            "content": "举目茫茫宇宙间，畏涂险甚太行山。\r\n镬汤随地无冰处，只有僧庐野衲閒。"
        },
        {
            "title": "题云窗",
            "content": "诗材无限思无穷，斂在唐人四句中。\r\n参透此关犹细事，作诗知道始为工。"
        },
        {
            "title": "贺孙舜皋子周岁",
            "content": "卯君元是月中兔，药捣长生寿根固。\r\n去年此际挹秋清，飞驾冰轮碾风露。\r\n来为龙谷曾孙儿，生来一岁骨骼奇。\r\n广寒宫殿出身处，仙桂须还第一枝。"
        },
        {
            "title": "丙辰冬和乐魁声道四诗",
            "content": "白柄长攙晓入山，欲寻黄独驻君颜。\r\n云深路晦东风雨，惆怅空携竹笥还。"
        },
        {
            "title": "赠朱五星",
            "content": "贵贱由来不自齐，巧将躔次说高低。\r\n星环云汉胸罗列，斗挹天浆手独提。\r\n太乙昨传当蜀道，文昌今喜尚江西。\r\n中兴气运应从此，试问何时复聚奎。"
        },
        {
            "title": "戊午喜罢和籴",
            "content": "到处相思虎政苛，设官本意果如何。\r\n民今不足将谁足，籴本名和岂是和。\r\n一例冉求增聚斂，几人阳子拙催科。\r\n昨来投劾归欤者，到底贤声却不磨。"
        },
        {
            "title": "题月矶诗藁",
            "content": "古苔矶上立，钓为月明垂。\r\n夜半清歌起，无鱼钓得诗。"
        },
        {
            "title": "禽言十咏·如恶",
            "content": "烟林望帝声思归，风枝齐后音凄悲。\r\n如何入水化为鸟，犹诉姑恶无停时。\r\n纯孝通神泉鲤跃，冤气感天霜为虐。\r\n蛴螬有味安得珍，妇自不贤姑不恶。"
        },
        {
            "title": "次陈肩夔韵",
            "content": "蛮触争蜗角，兴亡土两丘。\r\n一家文到古，万世月行秋。\r\n鳌可三山冠，鹏须八极游。\r\n胸中治安策，时事几堪忧。"
        },
        {
            "title": "题梅庄郭成甫瘦吟帙",
            "content": "倚着梅花读瘦吟，冰章雪句照人心。\r\n未应只为吟诗瘦，且占春风笑上林。"
        },
        {
            "title": "寄题上饶周仪仲西畴",
            "content": "闻君负北郭，筑室扁西畴。\r\n绿水人家晓，黄云穑事秋。\r\n吾生如有此，外物更何求。\r\n堪卜东邻否，耕余着钓舟。"
        },
        {
            "title": "西山雪岭",
            "content": "风掀晴空作顽冷，雪欲成冰漫翠岭。\r\n白云崷崒堆不散，玉龙蜿蜒睡未醒。\r\n岷峨太白横参井，移作西山奇处景。\r\n洪崖安在呼使来，与驾飞车登绝顶。"
        },
        {
            "title": "乙卯七月庚子魁祀礼成同舍诸新元相与宴拟鹿",
            "content": "四州八邑此同窗，铿石锵金日击撞。\r\n鹏翼相将抟北海，龙头更夺过西江。\r\n蒿苹是日开先宴，萸菊他时捷各邦。\r\n横浦自期吾岂敢，玉山对策又无双。\r\n\r\n【注释】：【原题】：\r\n乙卯七月庚子魁祀礼成同舍诸新元相与宴拟鹿鸣也故敢亦拟劝驾诗呈幸领此意"
        },
        {
            "title": "秋夜",
            "content": "明明月影带河流，雁在天边鹤在洲。\r\n四壁蛩催幽梦觉，满囊萤助读书油。\r\n金茎露点三更冷，银汉星移万里秋。\r\n醉倚不堪回首处，双清风月尽淹留。"
        },
        {
            "title": "禽言十咏·看蚕娘子得几许",
            "content": "流莺前身织丝女，犹抛金梭学机杼。\r\n隔窗娇唤看蚕姑，娘子看蚕得几许。\r\n今年蚕悭熟处稀，采余桑叶青满枝。\r\n一年养蚕四番熟，安得长似开元时。"
        },
        {
            "title": "访李兴伯不遇其家人命二子留宿有古人截发撤",
            "content": "暮烟苍莽浮林麓，征人尚殿归鸦宿。\r\n山前知有故人家，急往叩门惊啄木。\r\n主人多日出未归，鹊飞三匝愁无依。\r\n刲羊忽逢伯仁母，设馔乃有襄阳妻。\r\n竹窗挂灯见二子，褒已自佳融更伟。\r\n烹鸡炊黍罗酒浆，奴饭马刍更充美。\r\n慨然好客尚父风，谪仙家人自不同。\r\n古来如此能有几，截发留宾书入史。\r\n王圭他日贵勿疑，不须论客母可知。\r\n\r\n【注释】：【原题】：\r\n访李兴伯不遇其家人命二子留宿有古人截发撤荐之风喜诗之"
        },
        {
            "title": "丁巳春夏之交巨浸屡至小民艰食郡侯请诸寓贵",
            "content": "趁晴亦欲强追陪，争奈浓阴墨样堆。\r\n燕子才衔春色至，鹁鸪又唤雨声来。\r\n从教野草争先长，勒住名花莫浪开。\r\n世道而今总如此，竹关深闭且擎杯。\r\n\r\n【注释】：【原题】：\r\n丁巳春夏之交巨浸屡至小民艰食郡侯请诸寓贵讲行赈济渐就次第佥幕有挠其议而变其法者杨监簿再来请入局商榷不赴寄以诗"
        },
        {
            "title": "题蓝桥",
            "content": "芝堂自瑞天朝安，竹郡久更江左唐。\r\n愿似诚斋诗句说，朝京旧路再筠阳。"
        },
        {
            "title": "感山十咏·松关",
            "content": "舍舟上招提，遥入松林间。\r\n透脱俗尘网，是名第一关。"
        },
        {
            "title": "赠僧雪翁",
            "content": "雪翁来觅雪坡诗，冰雪相看太绝奇。\r\n一片红炉参彻了，梅花香透玉横枝。"
        },
        {
            "title": "王君猷花圃八绝·花谷",
            "content": "群花各娇春，粲若锦绣谷。\r\n于焉日逍遥，中有人如玉。"
        },
        {
            "title": "九月十日晴",
            "content": "檐雨窗风隔夜秋，晓看天宇忽云收。\r\n菊花尚在仍佳节，未必今朝蝶已愁。"
        },
        {
            "title": "道中即事",
            "content": "怪梅蟠屈如龙蛇，小红如粒欲作死。\r\n雪坡一株恰此此，归欤月明看横斜。"
        },
        {
            "title": "和龚宗谕五绝",
            "content": "学不求名况为官，官甜初不似儒酸。\r\n无能富贵都磨灭，直作浮云一样看。"
        },
        {
            "title": "和龚宗谕五绝",
            "content": "名下惟知不可居，诲言终日反三隅。\r\n爱人以德今忠献，莫道前贤久已无。"
        },
        {
            "title": "题华严寺",
            "content": "萧寺恭拈一瓣香，汉宫遥上万年觞。\r\n庚申再造皇基远，甲子新开御历长。\r\n万物总归春宇宙，八荒都入寿封疆。\r\n小臣致此朝天阙，葵藿倾心仰太阳。"
        },
        {
            "title": "雪中雪坡十忆",
            "content": "冰襟玉袖几交游，尽自风流胜子猷。\r\n有兴可乘应不尽，定无门外便回舟。"
        },
        {
            "title": "入京遇雪",
            "content": "马头雪絮舞花深，便觉新阳改故阴。\r\n天上素光开玉府，眼前一色是琼林。\r\n定知洄曲师当捷，且把新丰酒独斟。\r\n万木怯寒头正缩，梅花一点露春心。"
        },
        {
            "title": "梅境",
            "content": "仙家瑶林天，移来在江国。\r\n谁欤境中人，山立而玉色。"
        },
        {
            "title": "丙辰冬和乐魁声道四诗",
            "content": "龙堂鱼屋怅君归，桂楫荃桡盖九芝。\r\n望断碧云天愈远，美人南浦竟安之。"
        },
        {
            "title": "送梁新恩梦雷归乡",
            "content": "昼锦赋归欤，梅花万里余。\r\n同盟难此别，后会定何如。\r\n袍绿为亲寿，编青课弟书。\r\n燕山今再有，五桂耀乡闾。"
        },
        {
            "title": "谢久轩蔡先生惠墨九首",
            "content": "孔学授颜曾，有孙复能传。\r\n道脉萃一家，寿此嘻其天。\r\n西山宗紫阳，妙会众理全。\r\n先生嗣派嫡，再演中庸篇。"
        },
        {
            "title": "题南昌邑大夫俞君尊公坦庵",
            "content": "人心机擭日以非，太行羊同一肠巇。\r\n坦庵先生独不尔，方寸境界天平夷。\r\n弦歌武城有贤子，宽旷襟怀亦如此。\r\n会令天下归此庵，荡荡康庄行九轨。"
        },
        {
            "title": "赠俊上人雪崖",
            "content": "雪崖来觅雪坡诗，崖险坡平雪总宜。\r\n每羡僧房闻竹折，终强俗客听窗知。\r\n岩收泉窦无声溜，石压梅花侧出枝。\r\n到了红炉融一片，须还门外尺深时。"
        },
        {
            "title": "代谒张别驾",
            "content": "放浪江湖已几年，袖携长剑倚天边。\r\n草庐不见蜀诸葛，采石谩思唐谪仙。\r\n虎穴未能酬素志，龙门端合谒时贤。\r\n乡邦幸有乖崖在，庶许诸生学李畋。"
        },
        {
            "title": "丙辰冬和乐魁声道四诗",
            "content": "兰芷怀思未敢言，美芹良欲献君尊。\r\n八珍侧畔堪容得，虎豹狺狺踞九阍。"
        },
        {
            "title": "送陈纠任满归",
            "content": "江西道院春风里，田里叹愁声不起。\r\n黄堂太守政如神，馆阁掾官清似水。\r\n掾官皆清谁最优，寮中录参陈太丘。\r\n奋身原自科第出，不比刀笔庸常流。\r\n生平妙得书中趣，默会钦哉恤刑句。\r\n木天玉堂未肯游，且为黎黔了冤诉。\r\n操心仁恕真崔公，汤渖休浴群囚同。\r\n雷轰电烛不留滞，狴犴昔满今俱空。\r\n归巢群鹊依庭木，春昼圜扉芳草绿。\r\n政成来泛幕中莲，吏案凝尘无讼牍。\r\n几年摧政冰霜严，生怕欢与愁俱添。\r\n公挥椽笔议革弊，和气霭霭生青帘。\r\n感恩戴德殊未已，凤诏飞来趣行李。\r\n云衢直上骤骅骝，一日追风千万里。\r\n昔公留此民如瘳，今公去此民如愁。\r\n父老何尝欲君去，州县但恐难公留。\r\n陈平他日宰天下，大志奇材见分社。\r\n况公阴德似于公，宁不高车乘驷马。\r\n于公受报在子孙，天今报公及公身。\r\n公身荣显复子孙，造物岂负真贤人。\r\n锦帆招颭冬冬鼓，愁听数声离岸橹。\r\n公还为雨泽九州，多为高安添滴雨。"
        },
        {
            "title": "送曾苍山",
            "content": "平生共饮西江水，今日相逢南浦云。\r\n玉洁日光湖上宰，与君有旧是斯文。"
        },
        {
            "title": "送陈县尉之太和新任",
            "content": "古来尉自号神仙，况是栖身快阁天。\r\n好向盘根施利器，如登熟路著先鞭。\r\n可知岂患无知己，自爱应能不爱钱。\r\n近世末僚卿相少，愿储远业继前贤。"
        },
        {
            "title": "感山十咏·甘露台",
            "content": "有唐太和年，宫中亦甘露。\r\n曾不如此台，空山自甘霪。"
        },
        {
            "title": "海棠一夜为风吹尽三首",
            "content": "海棠自是百花仙，霞袂霓裳下九天。\r\n昨夜诏归红玉阙，但留翠幄锁晴烟。"
        },
        {
            "title": "九日简张倅",
            "content": "西风破帽吹不斜，东篱绕行空嗅花。\r\n隔墙酒熟无邻家，草堂欠醉从谁赊。\r\n亦思峰头作重九，安得天风吹滟酒。\r\n别驾倘作城南期，贤似江州王太守。"
        },
        {
            "title": "题谭君诗集",
            "content": "建州衣钵传武功，山谷濠梁窥谢公。\r\n谭君之诗何自工，君家诗有冰清翁。\r\n野塘千顷涵秋风，资奁尽在奚囊中。\r\n苏仙今已骑虬龙，野塘钓艇君谁同。"
        },
        {
            "title": "赠吕南叔谈命二首",
            "content": "龙首皆求到凤池，此心只为利名驰。\r\n吾侪所志惟天爵，厚禄高官总不知。"
        },
        {
            "title": "和郡侯喜雨韵",
            "content": "玉龙卷动海千寻，一滴天瓢水尺深。\r\n农父带云耕宿润，使君喜雨入新吟。\r\n浪低麦陇收难速，针短身畴插未禁。\r\n三日顿回生意满，天心只在我公心。"
        },
        {
            "title": "赠电眸陈相士",
            "content": "岩电当年说阿戎，清谈于世竟何功。\r\n君今双目真如电，举世忠邪一览中。"
        },
        {
            "title": "番阳张君叔振观予以其家双瑞图俾诗之叔振大",
            "content": "望月犀角明，涵星蚌胎聚。\r\n斯石卧龙枕，宜有蜿蜒具。\r\n龙头君家旧，有子踵高步。\r\n层云触石出，四海望甘霔。\r\n\r\n【注释】：【原题】：\r\n番阳张君叔振观予以其家双瑞图俾诗之叔振大参忠定公诸孙也惟忠定公政和八年魁天下某先世实隶其榜今某于叔振令子若凤为同年生世科之契也又何辞虽不能诗谨课二首"
        },
        {
            "title": "和杨监簿咏梅",
            "content": "不知年换山无历，日短著书阴自惜。\r\n臞仙谁与伴清孤，竹里梅花破幽寂。\r\n月窗看影嗔晓夺，雪径寻花惊夜失。\r\n绝怜一点清淡意，不作群芳妖艳质。\r\n梦寒翠羽真恐涴，香远细腰何敢即。\r\n广平亦作软媚语，可笑铁心轻变易。\r\n梅州参彻梅花髓，句中有味供紬绎。\r\n冰瓯涤笔想更奇，试为此花重请益。"
        },
        {
            "title": "张道夫惠大小砚五走笔戏谢",
            "content": "蛾眉五砚列窗前，渍墨磨丹总可怜。\r\n试向莺莺主人问，大鬟何似小鬟妍。"
        },
        {
            "title": "赠李枢干三首",
            "content": "身方否极当如泰，命到能时亦似穷。\r\n此事总皆由自己，算来都不属天工。"
        },
        {
            "title": "道中即事",
            "content": "天晴日短亦觉长，客行一日两舍强。\r\n道傍萧萧木叶下，天风又办明朝霜。"
        },
        {
            "title": "赠吕南叔谈命二首",
            "content": "开口谈天数似麻，向人谄笑诧荣华。\r\n惟君说命能穷理，说到精微别一家。"
        },
        {
            "title": "岁暮",
            "content": "岁暮仍为客，书客默自嗟。\r\n雁声催念友，鱼脍起思家。\r\n廊静风鸣叶，窗虚雪入花。\r\n醉乡聊避世，天外自寒鸦。"
        },
        {
            "title": "送胡季弼入太学",
            "content": "春秋自有胡氏学，尽束诸家上高阁。\r\n当时小试锦江城，横翼秋风天一鹗。\r\n只今冠带圜桥门，孤罴兀坐空狐群。\r\n近来文气颇卑茶，要使四海宗雄文。\r\n余生志愿游璧水，竟隔蓬莱三万里。\r\n虽然末第偶成名，俗骨自怜凡可鄙。\r\n君今换骨向时中，六馆名流自不同。\r\n宰相状元三舍选，斋前碑字看填红。"
        },
        {
            "title": "晨兴",
            "content": "晨兴未梳盥，此兴亦何清。\r\n看竹钩帘坐，浇花绕迳行。\r\n葛巾聊复正，尘事即时生。\r\n安得箪瓢足，扃门遂野情。"
        },
        {
            "title": "题蜀江观",
            "content": "幸喜甘霖做岁丰，灵泉又奏济人功。\r\n但令奸猾销声好，莫禁民跻寿域中。"
        },
        {
            "title": "听筝",
            "content": "春檐雪乾初日长，帘花深压梅影香。\r\n美人帐中午睡起，钗横鬓亸慵添妆。\r\n文窗窈窕鲛绡绿，卧按古筝横漆玉。\r\n微揎翠袖露春葱，学弄梁州初遍曲。\r\n拂弦轻揠三两声，问渠学曲成未成。\r\n已成未成君莫问，听取軮轧伊嘤鸣。\r\n七弦一似焦琴样，立雁参差相下上。\r\n左按天孙织锦丝，右斡仙人飞海杖。\r\n轻拔浅揠声短长，疾徐洪纖抑复扬。\r\n瓶笙吐韵出蚓窍，云车碾响升羊肠。\r\n双龙晓日吟秋水，孤鸾春风悲镜里。\r\n清猿嘹喨万松间，雏莺惺忪百花底。\r\n平生有耳喜此听，手不能作心自醒。\r\n除却高山与流水，琵琶箜篌俱迳庭。\r\n楼中弄玉吹箫侣，同学丹山凤凰语。\r\n凤凰凤凰来不来，萧史行云在可许。"
        },
        {
            "title": "四望亭观荷花",
            "content": "面面湖光面面风，可人最是白芙蓉。\r\n分明飞下双双鹭，才到花边不见踪。"
        },
        {
            "title": "过麻子湖遇逆风有作",
            "content": "世道如斯决意归，此心不怕八风吹。\r\n吾生忠信无休日，天下风波有定时。"
        },
        {
            "title": "赠贾相士",
            "content": "相见湖山记昔年，吟肩坐耸听寒猿。\r\n只今面目何曾改，刚被人呼作状元。"
        },
        {
            "title": "次友人示诗集",
            "content": "锦江前日解征鞍，剩拟春衫准酒欢。\r\n杜宇有声催客去，海棠无伴与谁看。\r\n而今柳苍青春老，又是秧塍白水漫。\r\n君欲相思须命驾，休言别别盍簪难。"
        },
        {
            "title": "中秋放舟",
            "content": "玉壶潇洒澄风露，一派银河卷轻素。\r\n九秋此夜恰平分，冰轮碾上青霄路。\r\n绕枝散乱惊飞鹊，捣药分明见灵兔。\r\n荻花冷浸一汀水，桂子香飘半天雾。\r\n江山如画洗尘目，风景入诗多秀句。\r\n乘风缓放牛渚舟，仰空长歌赤壁赋。\r\n狂来举楫直欲舞，兴到行杯不知数。\r\n此江流水自千古，此月照人知几度。\r\n一年好处在今宵，不到天明莫归去。"
        },
        {
            "title": "桂庄",
            "content": "不求田二顷，只种桂为仁。\r\n坐与兹山对，静中天地春。"
        },
        {
            "title": "题章艇才画山水鱼龙",
            "content": "章生画中师，神秀蟠心胸。\r\n儿时学山水，近复能鱼龙。\r\n拂素欲画时，默吮南山松。\r\n斯须景与物，以次生笔锋。\r\n画出巧安排，咫尺千万重。\r\n阴晴弄明晦，近远分淡浓。\r\n雪月清瘦屿，烟雨朦胧峰。\r\n有时作江湖，万派俱朝宗。\r\n云涛汹澎湃，雪屋惊奔冲。\r\n风平坦如掌，皱縠浮溶溶。\r\n因水鱼更巧，回翻态从容。\r\n翻荷猛跳珠，聚藻相噞喁。\r\n中有化龙鲤，静伺机便逢。\r\n天门露头角，滃滃祥云从。\r\n看君此四画，众史特奴傭。\r\n当知各有意，不特夸纖浓。\r\n丈夫抱膝时，清乐山水供。\r\n观鱼或濠上，笑倚临流筇。\r\n一朝蜕鳞鬣，屣脱尘泥踪。\r\n甘霖泽四海，霓望慰九农。"
        },
        {
            "title": "再题小西湖",
            "content": "合前白倚竹扶疎，梅似逋仙柳似苏。\r\n待向山椒结茅屋，更添伟观占江湖。"
        },
        {
            "title": "雪景四画·剡溪乘兴",
            "content": "山骨冻棱棱，溪色清练练。\r\n溪山中雪月，如对故人面。\r\n门扃隐庐深，舟捩征柁转。\r\n勿云兴已尽，不见方真见。"
        },
        {
            "title": "赠山月道士",
            "content": "山高月小赤壁游，梦中道士鹤掠舟。\r\n当时此鹤是君否，犹爱山月悬高秋。\r\n夜深万籁寂不嚣，金波行空烂将流。\r\n划然一啸拍栏玉，宇宙万物皆浮沤。"
        },
        {
            "title": "山市",
            "content": "路询山市宿，店近石桥横。\r\n老水穿檐过，低窗照水明。\r\n雨声凄客思，野处惬幽情。\r\n沽酒聊牵睡，茅柴醉不成。"
        },
        {
            "title": "雪中雪坡十忆",
            "content": "磥砢擎云十丈松，冰髯不剪照珑松。\r\n晓窗明眼山前雪，犹似巡檐看玉龙。"
        },
        {
            "title": "早起观雨余蛛网",
            "content": "嫩凉催读矮窗书，晓色初分恰雨余。\r\n莫笑颓檐无活计，四边宝网挂真珠。"
        },
        {
            "title": "挽赵制机",
            "content": "见说襄阳堕甑时，公尝前此料危机。\r\n伤心汉岘疆重拓，回首羊邹事已非。\r\n安得筹边书日报，谁能荐士剡天飞。\r\n当年子羽知吴玠，尚作西撑一柱巍。"
        },
        {
            "title": "王君猷花圃八绝·山扉",
            "content": "一迳绿阴去，隐隐花竹幽。\r\n主人地行仙，终日杖屦游。"
        },
        {
            "title": "赠争相士三首",
            "content": "玉帐元戎过福州，谁担此担向边头。\r\n中宵欹枕难成寐，底道侬无隔夜愁。"
        },
        {
            "title": "禽言十咏·百舌",
            "content": "百禽巧作百种音，一禽却学百种禽。\r\n晴风暖日意自乐，圆吭变换皆清吟。\r\n多能不如止一得，多言不如止一兽。\r\n一朝闭口不敢声，莫有谗人在君侧。"
        },
        {
            "title": "题鬼字轴",
            "content": "玉衡杓建天之纲，枕参魁耀森寒芒。\r\n总提众星环侍傍，仰望熠熠开神光。\r\n有美俊容分天章，收入翰墨何淋浪，\r\n一笔三丈超寻常，字势直作蛟龙骧。\r\n锦装玉轴垂高堂，标灵发异呈嘉祥。\r\n即吐奇策先众芳，巍峨姓字压四方。\r\n魁下三台炳煌煌，上拱紫极天中央。\r\n作第一流谨勿忘，冠冕今古万世香。"
        },
        {
            "title": "瀛屿",
            "content": "自是瀛洲近帝乡，孤峰宛在水中央。\r\n地雄海上三山境，天与仙家六月凉。\r\n云母屏寒苍桧色，水精奁启碧湖光。\r\n雪中来此尤须别，好着珠蓑棹玉航。"
        },
        {
            "title": "题严子陵钓台",
            "content": "倡周节义有夷齐，钓渭鹰扬可太师。\r\n西汉颓波无砥柱，先生只合一纶丝。"
        },
        {
            "title": "感山十咏·慈航",
            "content": "佛手撑慈航，尚欲济我人。\r\n寄语作舟者，江涛渺无津。"
        },
        {
            "title": "寄题茶山",
            "content": "文献风流想故家，玉川室迩已人遐。\r\n何时细赏文清竹，与客同煎陆羽茶。"
        },
        {
            "title": "次方峻峰饯行韵并柬蛟峰",
            "content": "公孙曲学听渠阿，正则宁随上下波。\r\n浪忆笑谈今已矣，不知眠饭近如何。\r\n故人几上书应少，俗客门前屦岂多。\r\n赖有颍滨相慰藉，夜床风雨对东坡。"
        },
        {
            "title": "贤八咏·和靖探梅",
            "content": "孤山养孤鹤，宜与梅为邻。\r\n处士若轻出，梅花应笑人。"
        },
        {
            "title": "赠争相士三首",
            "content": "人生有子万事足，不问官称有与无。\r\n老子希文何事好，踏渠脚步得尧夫。"
        },
        {
            "title": "送周县尉满秩归",
            "content": "采棒年来可怕人，先生一念只慈仁。\r\n吏奸却立晴冰晓，民瘼皆甦化日春。"
        },
        {
            "title": "过麻子湖遇逆风有作",
            "content": "我自甘心欲背时，舟行一任逆风吹。\r\n去帆今日夸轻捷，只恐前滩也怨迟。"
        },
        {
            "title": "木犀",
            "content": "丝丝朝雨湿窗纱，薄日疎云弄霁华。\r\n可是都城秋事早，新凉更有木犀花。"
        },
        {
            "title": "书塘浦桥壁",
            "content": "密迩松楸彩雾开，卧龙行矣起春雷。\r\n大挥椽笔刚题柱，即日高车驷马来。"
        },
        {
            "title": "赠真术秀才",
            "content": "天台真术李秀才，手持先兄遗墨来。\r\n先兄已矣遗墨在，三读感噎重生哀。\r\n哀余试问子何术，星斗纷翻舌端出。\r\n不须问术只观诗，诗好应知术真实。\r\n大凡学术总要真，不真误杀天下人。\r\n近来世人多弄假，不独肆中谈命者。"
        },
        {
            "title": "再用前韵寄后林",
            "content": "别来知是几三秋，书倩洪乔懒作邮。\r\n帛足忽传来自雁，轴腰更喜大如牛。\r\n信知盖世名非枉，吟到惊人句未休。\r\n何日杖藜参口诀，归来闭户学从头。"
        },
        {
            "title": "赠古鉴相士",
            "content": "以古为名便异今，况能有鉴照人心。\r\n旧闻古鉴知兴替，借与清朝献六箴。"
        },
        {
            "title": "雪中雪坡十忆",
            "content": "近郊胜处小云居，一水如龙凑佛庐。\r\n长记钓蓑披雪去，砖炉温酒煮溪鱼。"
        },
        {
            "title": "赠天台相士",
            "content": "龙榜凤池俱细事，十年身到待何如。\r\n问天乞取百年活，图得山中饱读书。"
        },
        {
            "title": "菊节宿白沙次友人韵",
            "content": "野市难为侧帽纱，家山犹远雪鸥沙。\r\n退之尚有衣堪准，悔不留君醉菊花。"
        },
        {
            "title": "再赠陈高眼二首",
            "content": "高眼先生本姓陈，阅人多矣妙通神。\r\n地炉传得麻衣法，恐是希夷身后身。"
        },
        {
            "title": "新婚致语",
            "content": "珠帘绣幕蔼祥烟，合巹嘉盟缔百年。\r\n律底春回寒谷暖，堂间夜会德星贤。\r\n彩軿牛女欢云汉，华屋神仙艳洞天。\r\n玉润冰清更奇绝，明年联步璧池边。"
        },
        {
            "title": "赠玉隆都监周抱一",
            "content": "一别丹霞洞，何年到此邦。\r\n犬随烧药鼎，鹤伴改诗窗。\r\n谈柄风生席，清标月在江。\r\n西山闻欲隐，来访鹿门庞。"
        },
        {
            "title": "雪景四画·寒江独钓",
            "content": "残芦飒欲乾，枯柳渐已集。\r\n彼舟者谁子，被此玉蓑笠。\r\n寒鳞正依藻，垂饵安可及。\r\n此兴不在鱼，携竿雪中立。"
        },
        {
            "title": "送童子敬赴省",
            "content": "满望飞腾几许年，一闻充赋喜如颠。\r\n金经炉冶锋方锐，木饱风霜节始坚。\r\n此去稳登云里路，定知荣冠籍中仙。\r\n近闻上蔡鸬洲合，一似前年锦水连。"
        },
        {
            "title": "寄邹希圣兄弟",
            "content": "槐花又向此秋黄，槐未黄时趁早忙。\r\n龙到水高冲浪化，鹏因风厚贴云翔。\r\n棠金镞取霜筠健，越砥磨开电剑光。\r\n努力晨窗并夜案，天庭已动桂枝香。"
        },
        {
            "title": "赠画师二首",
            "content": "胸藏天巧锦云梭，万象都收入网罗。\r\n只作虫鱼非磊落，安排手笔写山河。"
        },
        {
            "title": "送胡从甫刘仲山入京",
            "content": "梅花先腊开香雪，魁信已随春漏泄。\r\n送君联骑入天京，不作人间儿女别。\r\n锦江俊秀皆朋俦，其间偏善胡与刘。\r\n胸襟巧蟠锦绣段，文采互照珊瑚钩。\r\n采芹宫里群游戏，文字颉颃春燕翅。\r\n西湖万柳娇春风，相期同缓看花辔。\r\n棘闱风动桂香秋，一驽那输双骅骝。\r\n我悲日色谩迷眼，君喜朱衣皆点头。\r\n青天一界蟾宫路，只要朋侪先着步。\r\n祝君猛去作为龙，行继延平跃云雾。\r\n君不见苏易山简，不事探花与榜眼，\r\n明番状元未为晚。"
        },
        {
            "title": "和丰城邹端简韵就送其归",
            "content": "批了龙鳞归钓鱼，江涛帖息果天欤。\r\n腰虽未印衣重彩，囊纵无金箧有书。\r\n日可事刘宜令伯，天教名子更侨如。\r\n本原培养非愚计，远业何妨厚自储。"
        },
        {
            "title": "赠达斋术士二首",
            "content": "凤凰池上亦何荣，道义曾知有利名。\r\n达则春风天下共，穷时晓雨陇头耕。"
        },
        {
            "title": "和杨铁庵送子监镇之任韵五首",
            "content": "去年唱第时，文阵见整齐。\r\n万花迎归来，白马黄金羁。\r\n及今催戍瓜，步武青云低。\r\n风埃溘上征，飘飘乘白鹥。"
        },
        {
            "title": "溪山堂玩月",
            "content": "前山杳霭翠烟凝，几点疎星隔岸灯。\r\n不是飞来千里月，如何照彻一壶冰。\r\n天开图画无穷趣，人在林峦最上层。\r\n动智静仁须有得，栏干莫只等閒凭。"
        },
        {
            "title": "赠石工二首",
            "content": "削玉裁成巧自然，云根水骨更无坚。\r\n不知可助娲皇否，补取人间缺处天。"
        },
        {
            "title": "问雁",
            "content": "家山已作一月疎，嘱雁为取秋风书。\r\n雁飞竟去已几日，乃尔寂寂如何如。\r\n晓霜雁声又东去，急起出门呼雁住。\r\n前时嘱尔为寄书，汝今将书落何处。\r\n雁言丈夫志非常，桑弧蓬矢示四方。\r\n顾家安足就大事，底用屑屑悲故乡。\r\n吁嗟来汝空中雁，黄耳犹能书往返。\r\n飞奴解递丞相笺，鷾鸸亦传商妇简。\r\n帛书自古倩汝传，诗人流咏知几年。\r\n汝今何事倦来往，应我不如苏武贤。\r\n雁言君拟乃如此，信史不知无此史。\r\n当年当侍枉教欺，我亦安能书万里。\r\n湖田漠漠多菰蒲，就食聊寄江南居。\r\n书邮安得为人作，君欲觅书寻鲤鱼。"
        },
        {
            "title": "赠庐陵三刘神童",
            "content": "唐时刘正字，今复见庐陵。\r\n珠树三根秀，金门一日登。\r\n赠君无句锦，觅我到溪冰。\r\n不为炎凉变，童年有此能。"
        },
        {
            "title": "感山十咏·感山",
            "content": "山以感为名，可见天地情。\r\n万籁恬不作，风来自松声。"
        },
        {
            "title": "道中即事",
            "content": "我亦欲怀三赤珠，陆郎有母繄独无。\r\n治生复人谏止，亦岂能有千头奴。"
        },
        {
            "title": "七夕分韵得丝字",
            "content": "柳子中庭乞巧时，始知抱拙不污卑。\r\n向令早似愚溪日，未必缁尘涅素丝。"
        },
        {
            "title": "过麻子湖遇逆风有作",
            "content": "兹行已误出山来，得就莼鲈亦快哉。\r\n造物莫嫌归未是，故教风力倒吹回。"
        },
        {
            "title": "道中即事",
            "content": "霜融雾消又作晴，四山日气烘春明。\r\n黄叶如金红如锦，枯梢无叶更觉清。"
        },
        {
            "title": "送周县尉满秩归",
            "content": "乡户生愁役破家，买田助义息纷哗。\r\n从今闾里皆安业，男课犁锄女绩麻。"
        },
        {
            "title": "嘲猫",
            "content": "蓬蒿塞径掩柴关，紫燕离巢更不还。\r\n大厦连云成就日，重游帘幕有何颜。"
        },
        {
            "title": "木犀",
            "content": "卖花担上买秋光，分贮冰壶沁晓凉。\r\n滴取露珠供砚水，笔头已觉带天香。"
        },
        {
            "title": "咏金橘团",
            "content": "雪不能甜橘小酸，若为有此蜜冰团。\r\n比将金弹可胜软，嚼破水精如许寒。\r\n泉石碎声鸣齿烦，乾坤清气入脾肝。\r\n京华六月尘生渴，赖尔烦襟得自宽。"
        },
        {
            "title": "和刘山居见惠之什",
            "content": "喜逐秋风马后归，及君犹未戍瓜时。\r\n尽倾无底囊中语，细读新吟卷里诗。\r\n好趣莫教儿辈觉，此心惟有故人知。\r\n只愁天欲孤笼翼，早晚芙蓉在绿池。"
        },
        {
            "title": "贤八咏·谢安围碁",
            "content": "安石廊庙姿，岂不娴将略。\r\n氐奴惊伟人，良已先得着。"
        },
        {
            "title": "山中",
            "content": "俯掬清泉漱齿牙，仰看白日照山花。\r\n山中閒趣谁能会，更过僧房话午茶。"
        },
        {
            "title": "梦太夫人如平生",
            "content": "山鹿随麋栾，林乌反哺慈。\r\n伤心惟梦里，有母似儿时。\r\n爱子平生念，思亲隔世悲。\r\n松楸霜露冷，北望泪交颐。"
        },
        {
            "title": "次友人示诗集",
            "content": "杖藜看笋数犀株，天堕香云五色书。\r\n落月照人惊梦昨，光风识面记春初。\r\n珠骈巧语谁能拣，锦比新诗迥不如。\r\n转读转佳难去手，眉间愁思为君舒。"
        },
        {
            "title": "题胡景颜双清堂",
            "content": "石滩江上一诗仙，家住双清小有天。\r\n句里出奇超象外，人閒无事到吟边。\r\n读骚长在滋兰畹，如客多留种秫田。\r\n见说尚参颜栾处，今时谁似若人贤。"
        },
        {
            "title": "谢久轩蔡先生惠墨九首",
            "content": "抠衣忆初时，谨独拜明训。\r\n冥途方擿埴，夷轨忽发轫。\r\n始知颜四勿，于此道有进。\r\n敢云圣贤远，二字古心印。"
        },
        {
            "title": "赠星学彭砥斋",
            "content": "彭君妙星数，为人说穷通。\r\n爵禄特磨钝，是名砥斋翁。\r\n我钝不可磨，礲砺烦良工。\r\n寸铁足刳蟇，遥遥广寒宫。"
        },
        {
            "title": "又代作",
            "content": "鹿门庞德公，款段马少游。\r\n古人不可今，君贤抑其流。\r\n清风足廉顽，厚德亦镇浮。\r\n君今复古人，善士吾何求。"
        },
        {
            "title": "贤八咏·李白醉酒",
            "content": "殿前伸脚时，奴视高力士。\r\n群阉旁吐舌，翰林醒不醉。"
        },
        {
            "title": "题祥符寺",
            "content": "山在云间几上梯，最高缘有福王祠。\r\n尚怜不及楼前木，得见祥符极盛时。"
        },
        {
            "title": "再赠",
            "content": "黄金在手亦能挥，争奈无钱自忍饥。\r\n未得酬君钱百万，且先持此一篇诗。"
        },
        {
            "title": "海棠落尽叶间犹见数花",
            "content": "狼藉吹花一夜风，锦裀织就锦机空。\r\n叶间尚有余春在，深处娇藏四五红。"
        },
        {
            "title": "题陈致中环溪",
            "content": "出门何所有，四面围青山。\r\n是溪从山来，亦复兹回环。\r\n高人颍川君，结茅此中间。\r\n溪光挹潋滟，溪响听潺湲。\r\n四面勿着桥，往来听渠艰。\r\n是名仙凡界，亦曰清浊关。\r\n可人送过溪，否则溪上还。"
        },
        {
            "title": "送陈新恩赴殿试",
            "content": "桂花香满月轮秋，稳送鹏程万里游。\r\n身近清光瞻帝座，手携多士上瀛洲。\r\n戊申奏对规模阔，庚戌抡魁气数周。\r\n陈亮自来天下选，老年更好作龙头。"
        },
        {
            "title": "赠蒋儒宗算星辰",
            "content": "看破浮荣醉色醒，如贪青紫岂明经。\r\n只烦君把天机泄，四海如今几福星。"
        },
        {
            "title": "送邓若思赴南剑乡举",
            "content": "龙泉与太阿，紫气牛斗冲。\r\n神物离必合，龙津复相从。\r\n悠悠千余年，神秀人物钟。\r\n高密云礽孙，星宿罗心胸。\r\n居常佩此剑，沟渎难鲸容。\r\n朅来磨剑池，清水为淬锋。\r\n秋风催斫桂，迥脱尘泥踪。\r\n勉哉各努力，更作延平龙。"
        },
        {
            "title": "和陈和卿四绝",
            "content": "蚤里溪人又馈鱼，未容归兴动莼鲈。\r\n只今更办开蔬供，君若来迟釜恐无。"
        },
        {
            "title": "送杨帅参之任",
            "content": "古来幕府俱才雄，子美严武韩裴公。\r\n近时幕府养清望，一事不到筹帷中。\r\n先生人物宜台省，岂合官曹坐閒冷。\r\n只今时事欠撑拄，袖手旁观应不肯。\r\n浔阳戈甲屯如云，天子命我参卿军。\r\n江头策马枭黠虏，快作当年虞允文。\r\n欲知允文宰相业，只观采石江头捷。\r\n满望麒麟第一功，不唱阳关第三叠。"
        },
        {
            "title": "送王元高兄弟东上",
            "content": "去去龙门客又新，一鞭猛过禹涛春。\r\n竚观极论陈三策，切莫潜兵救八人。\r\n沂国素无温饱志，梅溪不作谄谀臣。\r\n二难兄弟当如此，及第归来喜拜亲。"
        },
        {
            "title": "谢胡龙溪惠酒材及五德",
            "content": "腊寒无酒虚瓶罍，雪窗孤此梅花开。\r\n乾檐鹊噪帐鹤舞，苍头疾足龙溪来。\r\n龙溪遗我明珠斛，玉蕊仙花光照目。\r\n急呼侍儿洗瓮盎，压此蒲萄一江绿。\r\n缸中酒熟鸡更肥，瘿樽竹箸常相随。\r\n故人故人来何时，安得勇赴鸡黍期。"
        },
        {
            "title": "恭和御赐诗",
            "content": "叨尘愧甚鹤乘轩，誓报洪私敢寒源。\r\n回有圣胆真愿辅，轲于仁义岂忘言。\r\n清朝长欲诸贤任，公论常扶一脉存。\r\n湛露独沾惭过厚，盍推四海遍皇恩。"
        },
        {
            "title": "送欧阳",
            "content": "祠宇重修复旧观，喜知家世未灰寒。\r\n只今陛下如仁祖，安得先生作谏官。"
        },
        {
            "title": "戊午喜罢和籴",
            "content": "珍重萧滩刺史贤，能令四海遍皇恩。\r\n奏篇才上旋如请，明主何尝不可言。\r\n彼已任教书课最，苦人方称册临轩。\r\n正愁举世皆喑哑，也有朝阳凤叫阍。"
        },
        {
            "title": "谢久轩蔡先生惠墨九首",
            "content": "孔铎经百年，诬世有杨墨。\r\n天生子舆氏，邪说一以息。\r\n紫阳曾未远，人复底无极。\r\n先生严卫道，功比异端辟。"
        },
        {
            "title": "题梅谷诗藁",
            "content": "不与春风落世间，万山明月雪漫漫。\r\n谷中更有人如玉，招隐不来清梦寒。"
        },
        {
            "title": "再题小西湖",
            "content": "深深晴日涨湖烟，开着蓬窗饱看莲。\r\n只怕客来童放鹤，又催花里棹归船。"
        },
        {
            "title": "题王昭君",
            "content": "谢却君恩入寒尘，宫花从此不能春。\r\n丹青恨毛延寿，娄敬先为作俑人。"
        },
        {
            "title": "用栾魁声道寄李后林韵寄声道",
            "content": "尺书春寄忽惊秋，未见新除入报由。\r\n铁汉尚疎丞相马，玉儿肯伴秀才牛。\r\n欲令世事更新易，可使时贤不进休。\r\n子职显扬千古事，圣恩深重更龙头。"
        },
        {
            "title": "小浆题壁用赵信国韵",
            "content": "踏梅聊尔过江西，月里渔竿冷插溪。\r\n料想故园春事好，乱花深处听莺啼。"
        },
        {
            "title": "登北高峰",
            "content": "秋风吹鬓影，凉意足登山。\r\n人立晴林杪，猿啼霜雾间。\r\n好山多佛占，浮世只僧閒。\r\n我亦耽奇者，禅扉日叩关。"
        },
        {
            "title": "王君猷花圃八绝·薇香洞",
            "content": "密粟出浓紫，幽花间深黄。\r\n有谁吟其间，含香一薇郎。"
        },
        {
            "title": "题月岩",
            "content": "岩影嵌空月欲圆，天风吹动碧云端。\r\n到天一半已如许，真到广寒应更寒。"
        },
        {
            "title": "送赵佥判美任与辐二首",
            "content": "佐幕此三年，邦人尽说贤。\r\n吏寒清夜月，民暖小春天。\r\n祖帐旗交彩，归装石压船。\r\n甘棠在何许，积粟市桥边。"
        },
        {
            "title": "贺新凉/贺新郎",
            "content": "窗月梅花白。夜堂深、烛摇红影，绣帘垂额。半醉金钗娇应坐，寒处也留春色。深意在、四弦轻摘。香坞花行听啄木，翠微边、细落仙人屐。星盼转，趁娇拍。人间此手真难得。向尊前、相逢有分，底须相识。愁浅恩深千万意，惆怅故人云隔。怕立损、弓鞋红窄。换取明珠知肯否，绿窗深、长共春怜惜。休恼乱，坐中客。"
        },
        {
            "title": "贺新郎",
            "content": "薄晚收残暑。叹西风、暗换流年，又还如许。鸦背斜阳初敛影，云淡新凉天宇。人袖手、阑干凝伫。邻笛唤将乡思动，听秋声、又入梧桐雨。秋到也，尚羁旅。故人只在江南渚。想应嫌、久恋东华，软红尘土。寄远裁衣知念否，新月家家砧杵。魂梦想、鹅黄金缕。雁影不来天更远，写书成、欲寄恁谁与。知客恨，两蛩语。"
        },
        {
            "title": "柳梢青",
            "content": "长记西湖，水光山色，浓淡相宜。丰乐楼前，涌金门外，买个船儿。而今又是春时。清梦只、孤山赋诗。绿盖芙蓉，青丝杨柳，好在苏堤。"
        },
        {
            "title": "声声慢",
            "content": "江涵石瘦，雪压桥低，森森万木寒僵。不是争魁，百花谁敢先芳。冰姿皎然玉立，笑儿曹、粉面何郎。调羹鼎，只此花馀事，说甚宫妆。松竹岁寒三友，恨竹汗晋士，松涴秦皇。雪魄冰魂，回首世上无香。西湖有人觅句，但知渠、清浅黄昏。奇绝处，五更初、横月带霜。"
        },
        {
            "title": "沁园春",
            "content": "拂剑整装，光射紫霄，斗牛色寒。大丈夫不作，儿曹离别，何须更唱，三叠阳关。尽锦还乡，油幢佐幕，谁道青天行路难。从今去，听声名焰焰，飞动岷山。征途少饮加餐。要做取功名久远看。卷长风吹醒，剑关云气，更须砥柱，三峡惊湍。闻道槐庭，已登安石，此去须弹贡禹冠。明年里，踏梅花有分，相见长安。"
        },
        {
            "title": "沁园春",
            "content": "明月扁舟，轻逐江鸥，翩然赋归。任颠风掀舞，涛山浪屋，少顷平定，一碧硫璃。柳絮浮云，有无根蒂，到底不磨真是非。呵呵笑，笑人情似纸，世事如棋。宜堂事事皆宜。把杯酒论文更有谁。记风云满席，吟情浩荡，龙蛇满壁，醉墨淋漓。别後相思，有书寄否，春在梅花第一枝。重相见，约柳堤撑舫，竹阁寻诗。"
        },
        {
            "title": "沁园春",
            "content": "湖海元龙，逸气飘然，可百尺楼。爱文光万丈，星辰绚彩，爽襟一掬，风露澄秋。衔字冰清，班心玉立，海内而今第一流。繙书子，紫薇花浸月，夜揽词头。著身已是瀛洲。问更有长生别药不。是生来已带，神仙道骨，毫端自有，富贵封侯。拜赐黄封，承恩青琐，见说香名又覆瓯。从今去，了福公事业，从赤松游。"
        },
        {
            "title": "沁园春",
            "content": "章武中兴，淮蔡欲平，晋公已生。信天生英杰，正为国计，擎天著柱，要自支撑。万里长江，古称天险，去岁里风涛忽震惊。公谈笑，把云腥霓翳，一日都清。归来奠枕于京。有辉焕明堂前一星。称衮衣廊庙，枫宸眷宠，彩衣公府，萱砌春荣。著片公心，辨双明眼，长与群贤扶太平。无它愿，植万年宗社，万古功名。"
        },
        {
            "title": "沁园春",
            "content": "崧岳降神，昴宿宣精，挺生伟人。整淳祐乾坤，浸如嘉祐，太平事业，了却端平。扶日中天，拱辰北极，一洒甘霖埃雾清。春寰海，听农歌载路，边柝沈声。旗常万世勋铭。便与国无穷垂令名。似青山流水，涑川贤相，黄花晚节，魏国元臣。五纬芒寒，六符色正，辉映老人南极星。苍生福，开八荒寿域，一气洪钧。"
        },
        {
            "title": "贺新郎",
            "content": "冷眼三边处。喜舍人、水滨跃马，上京西路。三国英雄千载矣，形胜依然如故。这勋业、向谁分付。袖里翰林风月手，也何妨、戮力风寒护。谈笑暇，诗吟虏。岘山几载无人顾。幸如今、翦除荆棘，扫清飚雾。换得东南新局面，政欠十分著数。算人物、须还羊杜。玉帐筹边机会好，把规模、赶出中原去。天下事，书生做。"
        },
        {
            "title": "沁园春",
            "content": "摘玉蕊梅，泛金叶蕉，祝公寿龄。算今年比似，常年更别，翠烟红雾，香霭门屏。凤诏云霄，龙光牛斗，辉射南州孺子亭。看看是，伴元戎小队，花柳郊坰。传家有子明经。浑不要黄金遗满籝。向月中传与，一枝仙桂，斓斑衣上，更著袍青。明日瓜期，今朝椿寿，好醉芝兰玉树庭。公知否，老人星一点，映泰阶星。"
        },
        {
            "title": "沁园春",
            "content": "超逸天才，文如三松，诗如卢溪。自白莲赋就，已高声价，梅花句出，远见襟期。玉尘精神，瑶林风韵，雪里神仙小氅衣。缑山夕，已再经旬浃，戏鹤重归。花间凫舃轻飞。便一似元规报十奇。最风流膝上，双亲未老，三槐手种，分付佳儿。人想夷吾，帝思王某，钧轴舍人知未迟。长生药，在玉盘麟脯，琼苑蟾芝。"
        },
        {
            "title": "沁园春",
            "content": "鹤发鸦髫，欢捧霞觞，酌丹井泉。庆湘山峰顶，飞来古佛，剑池洞里，活底神仙。春雨悭时，千金斗粟，民仰使君为食天。公知否，只活人阴德，合寿千年。宝猊香喷沈烟。环艳翠明红拥寿筵。最一般奇特，凤雏新贵，斑衣绿绶，光彩相鲜。帝命师臣，钦哉有子，飞诏看看又月边。黄封酒，到明年今日，中使传宣。"
        },
        {
            "title": "沁园春",
            "content": "一叶新凉，又是西风，吹转素商。揽玉壶英气，锺为人物，银河精采，融作文章。司巧天公，搀先七夕，分付天孙云锦裳。骑龙凤，自九霄飞至，万丈光芒。早年奏赋长杨。饱挹尽瀛洲风露香。问石渠天禄，借将班马，荷山锦水，暂作龚黄。药省春风，薇垣夜月，合佩仙花侍玉皇。明年里，饮寿椒何处，宣劝持觞。"
        },
        {
            "title": "水龙吟",
            "content": "芰荷香雨初收，竹风槐日凉清晓。年年祝寿，今年不比，常年时候。教子收功，五云金殿，初承亲诏。早胪传三日，寿称千岁，多应是、如公少。遥想寿椿堂上，饮霞觞、捧孙微笑。已见儿荣，更看孙贵，茅分蒲召。上第归来，彩衣挂绿，兰阶生耀。九霄中、一点光明，寿星高照。"
        },
        {
            "title": "沁园春",
            "content": "万里清风，吹送锦帆，入南浦云。看拂天旌旆，攀留不住，迷津舸舰，歌舞相迎。二许家声，三洪地望，今代风流第一人。蜚英早，合词林视草，书阁翻芸。飞刍远饷三军。特借作红莲入幕宾。把西山暮雨，暂时收卷，荷山明月，小试平分。苏醒枯鱼，剔除深蠹，个是人间有脚春。难淹久，看诏催入侍，香案麒麟。"
        },
        {
            "title": "水调歌头",
            "content": "微雪弄新霁，寒月上初弦。长庚入梦，间生采石锦袍仙。分得天孙云织，掣断麒麟金锁，来自玉皇前。丹井凭泥轼，风月兴无边。诏书来，催入觐，占春先。柳边花底，细驺辇路骤鸣鞭。荣侍金銮殿上，更向沉香亭北，半醉拂华笺。来岁今朝里，人在八花砖。"
        },
        {
            "title": "水调歌头",
            "content": "桃李河阳县，春又到花枝。先庚三日，鳌山晴雪放灯时。金宿争华玉婺，来入仙闺清梦，光动绣湖西。人物东都令，句法晚唐诗。两年春，三种异，十般奇。朝天近也，紫泥催起舃凫飞。总羡童颜绿发，荣绾金鱼玉带，日侍赭黄衣。来岁传柑宴，人在赏花池。"
        },
        {
            "title": "沁园春",
            "content": "梅笑东风，只两日间，又新岁华。有玉龟阿母，献三蟠实，蕊宫仙子，飞七香车。春满虾帘，雪晴鸳瓦，窗户非烟笼翠纱。萱堂上，看衣翻戏彩，觞捧流霞。君家。元是仙家。几度看菖蒲九节花。来剑池丹井，平分风月，一溪流水，犹泛胡麻。寿庆千秋，荣封两国，绿鬓犹深杨柳鸦。长生药，在蓬莱顶上，不必丹砂。"
        },
        {
            "title": "满江红",
            "content": "仙苑蟠桃，恰则是、而今初熟。王母遣、飞琼捧献，绛金红玉。笑把九霞鸾凤斝，满斟七宝蒲萄醁。为长庚、此日自天来，殷勤祝。仙子唱，长生曲。仙客献，长生箓。活千人邓禹，阴功俱足。五鹗即齐公府剡，万羊自有中书禄。更从头、安享八千年，人间福。"
        },
        {
            "title": "沁园春",
            "content": "四海中间，第一清流，惟有可斋。看平生践履，真如冰玉，雄文光焰，不涴尘埃。元祐诸贤，纷纷台省，惟有景仁招不来。狂澜倒，独中流砥柱，屹立崔嵬。挂冠有请高哉。但清庙正需梁栋材。便撑舟野水，出航巨海，有官鼎鼐，无地楼台。制菊龄高，看萸人健，万顷秋江入寿杯。经纶了，却驭风骑气，阆苑蓬莱。"
        },
        {
            "title": "念奴娇",
            "content": "雕裘夜冷，怪地炉煨酒，经时难热。晓起盘风天舞絮，拍手儿童欢悦。客里新吟，天葩翦巧，思与梅争发。使君属和，雪花同是三绝。未说赋就梁园，阳春拍调，压倒唐元白。早晚联镳花底去，共看朝霞银阙。朝退归来，清虚堂里，醉洒淋漓墨。而今且对，聚星堂上宾客。"
        },
        {
            "title": "贺新郎",
            "content": "唱彻阳关调。伴行人、梅拂征鞍，晓霜寒峭。金甲雕戈开玉帐，尊俎风流谈笑。看策马、从容江表。自是药阶苔砌客，卷经纶、且泛芙蓉沼。襟量阔，江面小。允文事业从容了。要岷峨人物，後先相照。见说君王曾有问，似此人才多少。便咫尺、云霄清要。四世三公毡复旧，况蜀珍、先已登廊庙。但侧耳，听新诏。"
        },
        {
            "title": "沁园春",
            "content": "忆昔东坡，秀夺眉山，生丙子年。盖丙离子坎，四方中气，宜当此岁，间出英贤。河岳重灵，星辰再孕，来自赤城中洞天。新秋霁，萃一襟爽气，风露澄鲜。玉阶同听胪传。伴宝马如龙丝袅鞭。正椿庭未老，同跻荣路，萼楼争耀，相照魁躔。即似坡公，金莲夜对，身作玉堂云雾仙。怜同岁，但乞如梦得，分买山钱。"
        },
        {
            "title": "贺新郎",
            "content": "月转宫墙曲。六更残、钥鱼声亮，纷纷袍鹄。黼坐临轩清跸奏，天仗缀行森肃。望五色、云浮黄屋。三策忠嘉亲赐擢，动龙颜、人立班头玉，胪首唱，众心服。殿头赐宴宫花簇。写新诗、金笺竞进，绣床争蹙。御渥新沾催进谢，一点恩袍先绿。归袖惹、天香芬馥。玉勒金鞯迎夹路，九街人、尽道苍生福。争拥入，状元局。"
        },
        {
            "title": "沁园春",
            "content": "一部周官，学问渊源，山斋得来。最雄姿直气，不涂脂粉，仙风道骨，不涴尘埃。万里青云，相期阔步，底事向天门折翼回。君知否，这白衣御史，卿相胚胎。时人休用惊猜。机会到功名节节催。看蒲质易凋，何如松茂，菊花已老，须是梅开。万事何难，时来得做，且信天工次第排。从今去，愿径游璧水，直上兰台。"
        },
        {
            "title": "霜天晓角",
            "content": "秋怀轩豁。痛饮天机发。世界只如掌大，算只有、醉乡阔。烟抹。山态活。雨晴波面滑。艇子慢摇归去，莫搅碎、一湖月。"
        },
        {
            "title": "贺新郎",
            "content": "长啸山中卧。叹从前、二十年来，因循空过。自是惺惺并了了，奈这五行尚左。遇好事、许多磨挫。浩荡醉乡狂莫检，算傍人、笑得唇焦破。谁信道，只恁麽。从今牢把江湖柁。要做些勋业，归来则个。不见彭余朱李辈，总是白身人作。震耀得、声名许大。万一老天青眼顾，又何难、印佩黄金颗。时来到，也还我。"
        },
        {
            "title": "贺新郎",
            "content": "剑吼蛟龙怒。问苍天、功名两字，几时分付。生个英雄为世用，须早青云得路。却底事、知音未遇。两度入天飞折翼，谩教人、欲叹儒冠误。竟不晓，是何故。休休天也无凭据。有如椽健笔，蟾宫须还高步。若使长材终困踬，社稷谁教扶助。信浅水、留龙不住。万顷洪流通大海，向波涛、阔处兴云雾。须信道，这回做。"
        },
        {
            "title": "沁园春",
            "content": "锦水双龙，鞭风驾霆，来游璧池。有一龙跃出，精神电烨，一龙战退，鳞甲天飞。一样轩拿，殊途升蛰，造化真同戏小儿。时人眼，总羡他腾踏，笑我卑栖。促装且恁西归。信自古功名各有时。但而今莫问，谁强谁弱，只争些时节，来速来迟。无地楼台，有官鼎鼐，命到亨通事事宜。三年里，看龙头独露，雁塔同题。"
        }
    ]
}