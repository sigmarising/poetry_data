{
    "dynasty": "宋",
    "author": "陈师道",
    "intro": "陈师道（1053-1101） 字履常，一字无己，别号后山居士，彭城（今江苏徐州）人。哲宗元佑时，由苏轼等推荐，为徐州教授，后历任太学博士、颍州教授、秘书省正字。一生安贫乐道，闭门苦吟，家境困窘。苏门六君子之一，江西诗派重要作家。亦能词，其词风格与诗相近，以拗峭惊警见长。但其诗、词存在着内容狭窄、词意艰涩之病。著有《后山先生集》。词有《后山词》。",
    "items": [
        {
            "title": "寄单州张朝请",
            "content": "平生天上张公子，尚记门间半面人。\r\n声烈与风来不尽，音书无使去难频。\r\n一言悟主心犹壮，百巧成穷发自新。\r\n闻说监河收贷粟，定倾东海活穷鳞。"
        },
        {
            "title": "龙潭",
            "content": "清渊下无际，落日回风澜。\r\n凛然毛发直，敢以笑语干。\r\n坡陀百尺台，葱翠万木蟠。\r\n惊飙振积叶，清霜作朝寒。\r\n水旱或有差，精祷神其难。\r\n鱼龙同一波，信有水府宽。\r\n向来三日雨，赖子一据鞍。\r\n何以报嘉惠，寒瓜荐金盘。\r\n万口待一饱，归卧神其安。\r\n犹须雪三赤，盛意莫得阑。"
        },
        {
            "title": "和黄预感秋",
            "content": "宿云护朝霜，秋阳佐残暑。\r\n蝇痴驱复来，汗下拭莫御。\r\n庭梧自黄陨，风过成夜语。\r\n幸是可怜生，胡然遽如许。\r\n黄生多新诗，如盆茧抽绪。\r\n唱高难欸乃，隽永得{口父}咀。\r\n意合无古今，投闇有迎拒。\r\n名成弟子韩，价重先生楮。\r\n向来得斯人，孰谓余龃龉。\r\n晚炊邻僧米，昼拾狙公芧。\r\n甘酸皆适口，霜黄未登俎。\r\n门有曲逆车，谤甚北山女。\r\n宁为沟中断，不作太仓鼠。\r\n老退无好怀，续明然两炬。\r\n搔首不成眠，寒蛩促机杼。"
        },
        {
            "title": "秋怀十首",
            "content": "采薪墟墓间，行歌当归耕。\r\n向来轻薄子，怀谖以为荣。\r\n喘喘辕下犊，力尽官泥深。\r\n壮哉八百里，一割探其心。"
        },
        {
            "title": "送傅子正宣义",
            "content": "渐渐乌竿五两轻，一帆秋色下江滨。\r\n请缨北阙非无意，捧檄南州且为亲。\r\n神骥解缰天上足，风鹏摇翮日边身。\r\n归途眯眼尘沙恶，想梦西湖十里春。"
        },
        {
            "title": "送姚先生归宜山三首",
            "content": "郑公龙变不容亲，犹有先生不绝尘。\r\n定力不为生死动，始知天地有闲人。"
        },
        {
            "title": "登凤凰山怀子瞻",
            "content": "蜿蜒曲龙腰，山间隐楼观。\r\n孤高伏龙角，浮图刺云汉。\r\n修林霜雪余，落叶青红乱。\r\n想见洞中人，不知时节换。\r\n咳唾落江东，江东两眼中。\r\n举头触浮云，失脚惊飞鸿。\r\n逢人自笑谋身拙，坐使红尘生白发。\r\n入山便欲弃人间，出山又与松筠别。"
        },
        {
            "title": "读白乐天临水坐诗",
            "content": "西方社里收身早，白发人中得计长。\r\n不作北门东掖客，更无闲事可思量。"
        },
        {
            "title": "宿钱塘尉廨",
            "content": "平湖遶舍山无盗，官事长闲俸有金。\r\n安得终身为御寇，不辞儿女作吴音。"
        },
        {
            "title": "晚游九曲院",
            "content": "冷落丛祠晚，回斜狭路赊。\r\n平荷留夜雨，惊鸟过邻家。\r\n云暗重重树，风开旋旋花。\r\n病身无俗事，待得後归鸦。"
        },
        {
            "title": "秋怀十首",
            "content": "昔作九日期，一览知四方。\r\n夜雨秋水深，烈风畏褰裳。\r\n尊空囊亦空，花豆为我黄。\r\n官奴覆青绫，破屋任飞霜。"
        },
        {
            "title": "和沈世卿推官见寄",
            "content": "倦看世态久低徊，且置穷通近酒杯。\r\n未忍一身闲处著，暂容双眼醉时开。\r\n为呼阿武扶头起，拟与山翁倒载回。\r\n好在东篱旧时菊，无心准拟白衣来。"
        },
        {
            "title": "送刘主簿",
            "content": "平生师友豫章公，矻矻谈君口不空。\r\n半面相看吾已了，连城增价子何穷。\r\n三千奏牍诸儒上，四百庵寮一岁中。\r\n二父风流皆可继，谤禅排道不须同。"
        },
        {
            "title": "五言贺雨出",
            "content": "六月鄞江旱，焦劳刺史忧。\r\n戴星趋洞府，踏月叩龙湫。\r\n引咎青章设，为坛古法修。\r\n山川将尔遍，牲币岂吾留。\r\n帝意兹回眷，神聪俯应求。\r\n油云潜感召，灵雨忽滂流。\r\n急势朝翻幕，寒声暮咽沟。\r\n余波平浦屿，翠色蔽田畴。\r\n池阁消残暑，闾阎庆有秋。\r\n邦民无以谢，惟起载途讴。"
        },
        {
            "title": "残句：江清风偃木",
            "content": "江清风偃木，霜落雁横空。"
        },
        {
            "title": "触目",
            "content": "果下翩翩跨紫骝，踏花溅水见风流。\r\n可无双璧千金聚，付与狂儿取次游。"
        },
        {
            "title": "次韵何子温祈晴二首",
            "content": "九虎当关信不传，烧烟才上已回天。\r\n驱除雾雨还朝日，畜缩涛波复二川。\r\n夺目光华开秀句，堆场藁秸验丰年。\r\n从今更上中和颂，少费将军九万牋。"
        },
        {
            "title": "晚坐",
            "content": "柳弱留春色，梅寒让雪花。\r\n溪明数积石，月过恋平沙。\r\n病减还憎药，年侵郤累家。\r\n後归栖未定，不但只昏鸦。"
        },
        {
            "title": "寄豫章公三首",
            "content": "生须百斛买双鬟，水截龙章试虎斑。\r\n老觉才粗浑不称，自携云月泻湲潺。"
        },
        {
            "title": "赠知命",
            "content": "黑头居士元方弟，不肯作公称法嗣。\r\n外人怪笑那得知，他日灵山亲授记。\r\n学诗初学杜少陵，学书不学王右军。\r\n黄尘扶杖笑邻女，白衫骑驴惊市人。\r\n静中作业此何因，醉里逃禅郤甚真。\r\n顾我无钱呼毕曜，有人载酒寻子云。\r\n君家鲁直不解事，爱作文章可人意。\r\n一人可以穷一家，怪君又以才为累。\r\n请将饮酒换吟诗，酒不穷人能引睡。\r\n不须无事与多愁，老不欲醒惟欲醉。"
        },
        {
            "title": "徐僊书三首",
            "content": "诗成已作客儿语，笔下还为鲁直书。\r\n岂是神仙未贤圣，不随时事向人疏。"
        },
        {
            "title": "酬应物见戏",
            "content": "扣门赏竹任推排，兴尽归舟挽不回。\r\n平世山林成偃蹇，新年词句得参陪。\r\n醒心正赖挥毫疾，误笔仍须送喜来。\r\n书省不应烦乳媪，一时除目尽英才。"
        },
        {
            "title": "拟汉宫词三首",
            "content": "帐底吹烟香自薰，镜前含笑意生春。\r\n经年不道君恩薄，郤是恩深更误人。"
        },
        {
            "title": "雁二首",
            "content": "截水无留影，哀空有断群。\r\n翅开先作字，行断不成文。"
        },
        {
            "title": "送杨侍禁寄频黄二公二首",
            "content": "相逢今已晚，同府尚经年。\r\n众口不成虎，诸公更荐贤。\r\n两亲须薄禄，一障欲乘边。\r\n往问频夫子，何妨试著鞭。"
        },
        {
            "title": "送仁山主兼寄西堂园澄禅师",
            "content": "未仕宁论马少游，虚名非复韩潮州。\r\n祖师若问西来信，为说苍头与白头。"
        },
        {
            "title": "寄答颜长道",
            "content": "贫病忧居士，雕虫累壮夫。\r\n不能羞齿颊，幸免葬江湖。\r\n疲马甘垂首，游鹰不应呼。\r\n为谁归未得，山水故乡居。"
        },
        {
            "title": "和朱智叔鹿鸣席上",
            "content": "三楚风流秀士林，英词从昔动修门。\r\n充庭初识苍龙础，赐醴行沾白兽樽。\r\n已上荐书轻一鹗，更凭诗力化群鲲。\r\n千年辽鹤空城郭，谁见朱公有异孙。"
        },
        {
            "title": "寄张文潜舍人",
            "content": "今代张平子，雄深次子长。\r\n名高三俊上，官立右螭旁。\r\n车笠吾何恨，飞腾子莫量。\r\n时平身早达，未用梦凝香。"
        },
        {
            "title": "和蒲左丞有美座上观雪二首",
            "content": "高牙大纛晓登山，卷帐飞觞不避寒。\r\n十二玉楼横合道，三千银甲壮师干。\r\n寺条已验遗蝗化，平陇宁虞宿麦乾。\r\n预喜丰年惟太守，旋追宾从促杯盘。"
        },
        {
            "title": "离颍",
            "content": "河市千人聚，寒江百丈牵。\r\n吾生能几日，此地费三年。\r\n丛竹防供爨，池鱼已割鲜。\r\n拙勤终不补，他日愧无传。"
        },
        {
            "title": "八月十日宿百丈山庆善院明日游松风庵谒震禅",
            "content": "衾裘夜宿方丈屋，风灯微茫照溪谷。\r\n杖屦朝行百丈山，林风清泠摇佩环。\r\n道人八十更聪明，耳边犹爱松风声。\r\n风前饱食松下卧，梦里光阴等闲过。\r\n世间贵人多白头，未容白首送林丘。\r\n左足拘挛右臂缓，荣华只得傍人看。\r\n信知佛法有天乐，扫除疾痼何须药。\r\n山林於我郤有因，愿言筑室为比邻。\r\n不辞弃世伴幽独，犹恐山僧嫌近俗。\r\n\r\n【注释】：【原题】：\r\n八月十日宿百丈山庆善院明日游松风庵谒震禅师"
        },
        {
            "title": "答黄生",
            "content": "冰泥断道雪塞门，远坊累日无行人。\r\n卧闻喧呼谁叩阍，稚子往问鹿骇奔。\r\n黄生学诗用力新，急手疾口如翻盆。\r\n冲风踏冻送七言，要令寒屋回春温。\r\n是时积阴又黄昏，叫闹索火惊四邻。\r\n迩来结字稳且匀，岂不见我参寥君。\r\n嗟吾老矣心尚存，後来得子空马群。\r\n径须赤手缚麒麟，四大海水一口吞。\r\n丈夫意气抗浮云，道逢其人两手分，\r\n妒妇拊膺王右军。"
        },
        {
            "title": "和谢公定观秘阁文与可枯木",
            "content": "斯人不复有，累世或可期。\r\n每於丹青里，一见如平时。\r\n坏障尘得入，惨澹令人悲。\r\n墨色落欲尽，严颜终不移。\r\n朽老莫使年，石心乌铜皮。\r\n念此犹少作，未尽冰霰姿。\r\n北枝把异鹊，意定了不疑。\r\n惜哉不得语，胸次几兴衰。\r\n一为要贵役，可复辞画师。\r\n隐奥虽可惜，涂抹复见遗。\r\n谢侯名家子，感慨形苦词。\r\n岂惟语画工，劲特颇似之。\r\n何当补谏列，一吐胸中奇。"
        },
        {
            "title": "送孝忠二首",
            "content": "老眼元多泪，春风见此行。\r\n又为贫贱别，更觉急难情。\r\n斗食吾堪老，词场尔向荣。\r\n未须怜野鹜，家法付宣城。"
        },
        {
            "title": "王察院挽词二首",
            "content": "施报终何在，穷通共一空。\r\n两言成益友，百代仰高风。\r\n终始无遗恨，恩荣托至公。\r\n不应埋直气，会见吐长虹。"
        },
        {
            "title": "贺关彦长生日",
            "content": "吉梦熊罴後，名家韦杜旁。\r\n风霜随气节，河汉借文章。\r\n汉相功名晚，周南德化长。\r\n欲伸千岁祝，愿奉故人觞。"
        },
        {
            "title": "送黄生兼寄二谢二首",
            "content": "南第诸兄早相见，别时托子以无倦。\r\n百岁论交见子心，一朝取别宁吾愿。\r\n妙岁远游真所难，肯为得官近长安。\r\n圣作诗书端有意，犹须用心科举外。"
        },
        {
            "title": "寄晁说之",
            "content": "阅世真难记，如君自不忘。\r\n尚於书太简，正以懒相妨。\r\n与有还家乐，终无郤老方。\r\n莫须忧潦倒，未许细商量。"
        },
        {
            "title": "沈道院有水墨壁画奇笔也惜其穷年无赏之者贾",
            "content": "壁间水墨画，为尔拂尘埃。\r\n草树精神出，溪山气势回。\r\n路从沙觜断，人自渡头来。\r\n莫怪知音少，牙弦匣不开。\r\n\r\n【注释】：【原题】：\r\n沈道院有水墨壁画奇笔也惜其穷年无赏之者贾明叔请余同赋"
        },
        {
            "title": "送鄜州关司法",
            "content": "早岁相知晚相识，抵掌回头已陈迹。\r\n万里从军壮此行，一箸鲈鱼留不得。\r\n夜静关山秋月明，莫听岭头流水声。\r\n平世功名须少壮，看君一箭下辽城。"
        },
        {
            "title": "次韵夏日江村",
            "content": "漏屋檐生菌，临江树作门。\r\n卷帘通燕子，织竹护鸡孙。\r\n向夕微凉进，相逢故意存。\r\n何当加我岁，从子问乾坤。"
        },
        {
            "title": "赠魏衍三首",
            "content": "敏捷为文笔不休，何妨缩手小迟留。\r\n名驹已自思千里，老子终当让一头。"
        },
        {
            "title": "次韵答学者四首",
            "content": "津津爽气贯眉目，十五男儿万里身。\r\n笔下倒倾三峡水，胸中别作一家春。"
        },
        {
            "title": "次韵回山人赠沈东老二首",
            "content": "随世功名非所望，称家丰俭不求余。\r\n青衫出指论奇字，白发挑灯写细书。"
        },
        {
            "title": "即事",
            "content": "老觉山林可避人，正须麋鹿与同群。\r\n郤嫌鸟语犹多事，强管阴晴报客闻。"
        },
        {
            "title": "答王立之",
            "content": "每逢无可语，暂阻即相求。\r\n解卷初增气，开怀得写忧。\r\n昏烟宜带雨，风树更添秋。\r\n绝唱犹多和，先衰怯後酬。"
        },
        {
            "title": "拱翠亭",
            "content": "千年茅竹蔽幽奇，一日堂成四海知。\r\n便有文公来作记，尚须吾辈与题诗。\r\n至人但有经行处，宝盖仍存朽老枝。\r\n能事向来非促迫，经年安得便嫌迟。"
        },
        {
            "title": "题王平甫帖",
            "content": "早闻英气擅家声，晚得诸郎识老成。\r\n可恨治朝无此老，郤嫌晚进不同生。\r\n足知落笔千言疾，尚想挥毫一坐倾，\r\n未信哲人穷五字，二难还复以诗鸣。"
        },
        {
            "title": "别负山居士",
            "content": "田园相与老，此别意如何。\r\n更病可无酒，犹寒已自和。\r\n高名胡未广，诗兴尚能多。\r\n沙草东山路，犹须一再过。"
        },
        {
            "title": "次韵敬酬元弼三兄",
            "content": "冥冥雨力及时来，冉冉春光作意回。\r\n白发尚堪供语笑，青衫不惜著风埃。\r\n林庐要自家家到，尊酒宁辞日日开。\r\n只恐未便文字饮，人间无梦到阳台。"
        },
        {
            "title": "次韵夜雨",
            "content": "暗雨来何急，寒房客自醒。\r\n骤看灯闪闪，拟对竹青青。\r\n声到江干尽，风回叶上听。\r\n更长那得晓，欹侧想仪形。"
        },
        {
            "title": "寄答颜长道",
            "content": "薄命犹多难，浮生未定居。\r\n故人忧已矣，千里问何如。\r\n白发羞明镜，青灯怯细书。\r\n不曾知史馆，何用索枯鱼。"
        },
        {
            "title": "送孝忠落解南归",
            "content": "妙年失手未须恨，白璧深藏可自妍。\r\n短发我能今种种，晓妆他日看娟娟。\r\n千金市帚宁论价，万户分封信有年。\r\n清白传家有如此，归涂囊尽不留钱。"
        },
        {
            "title": "和赵大夫鹿鸣宴集",
            "content": "赵侯诗律近风骚，雅意推贤答圣朝。\r\n鸿雁著行过渭水，凤凰览德下虞韶。\r\n三千著籍今为盛，九万论程不作遥。\r\n不读世书谈世事，卧看君自致青霄。"
        },
        {
            "title": "送大兄兼寄赵团练",
            "content": "贫有分离苦，官无早晚宜。\r\n又为千里别，未觉十年迟。\r\n日与江山远，风连草木悲。\r\n平生刘子政，见可只论诗。"
        },
        {
            "title": "和黄预感怀",
            "content": "壁立无堪佐子贫，漫修简牒效殷懃。\r\n起临明镜看生意，卧向晴檐共白云。\r\n逸气不应供潦倒，刻谈脱或致纷纭。\r\n但令苏晋禅妨醉，不患何山病故荤。"
        },
        {
            "title": "出清口",
            "content": "家世山东饱耕稼，晚托一舟顺流下。\r\n渔沟寒饼不下箸，推柂转头更五夜。\r\n平明放溜出清口，霜落潮回雾连野。\r\n平淮一梦三十里，有日无风神所借。\r\n似怜忧患满人间，百孔千疮容一罅。\r\n文章末技将自效，语不惊人神可嚇。\r\n子女玉帛君所余，寄声白鸟烦多谢。"
        },
        {
            "title": "八月十日二首",
            "content": "一梦人间四十年，只应炊灶固依然。\r\n两官不办一丘费，五字虚随万里船。"
        },
        {
            "title": "和元乐销暑楼晓望",
            "content": "遶郭溪山接四邻，身轻步蹑一梯云。\r\n图南羽翮抟空见，倚北光芒入夜分。\r\n芜没池台余故事，风流人物想前闻。\r\n翛然便欲移招隐，猿鹤还应怨旧群。"
        },
        {
            "title": "和魏衍三日二首",
            "content": "堤沙泥尽未及尘，江波不动风生纹。\r\n虎头鱼尾不知数，朱旗一点来奔云。\r\n春容已老有余态，祓禊虽古无前闻。\r\n踏青摸石修秘祝，落日带雨催行人。\r\n听诗对月两不厌，颇觉过目徒纷纷。\r\n君不见天宝杜陵翁，屈宋才堪作近邻。"
        },
        {
            "title": "颜市阻风二首",
            "content": "万古梁山泊，今年未掾船。\r\n阻风兼著雪，费日亦忘年。\r\n世事元相忤，衰怀忍自煎。\r\n晚来声更恶，始觉畏途边。"
        },
        {
            "title": "巨野二首",
            "content": "红落芙蕖晚，青深蒲稗秋。\r\n平湖无过鸟，鸣鼓有行舟。"
        },
        {
            "title": "和豫章公黄梅二首",
            "content": "寒里一枝春，白间千点黄。\r\n道人不好色，行处若为香。"
        },
        {
            "title": "雪後",
            "content": "送往开新雪又晴，故留腊白待春青。\r\n稍回杉色伸梅怨，并得朝看与夜听。\r\n已觉庭泥生鸟迹，遽修田事带朝星。\r\n暮年功力归持律，不是骚人故独醒。"
        },
        {
            "title": "野望",
            "content": "山开两岸柳，水遶数家村。\r\n地势倾崖口，风涛啮石根。\r\n平林霜著色，沙岸水留痕。\r\n剩寄还乡泣，难招去国魂。"
        },
        {
            "title": "甲亭",
            "content": "峻壁亭临水，横陂树彻山。\r\n两河惟甲氏，数柏共苍颜。\r\n随意游成适，回舟月与还。\r\n早知乘下泽，不再结青纶。"
        },
        {
            "title": "答魏衍惠朱樱",
            "content": "开门先得故人书，稍喜提携起覆盂。\r\n得句有谁知我在，尝新此日赖吾徒。\r\n倾篮的皪沾朝露，出袖荧煌得宝珠。\r\n会荐瑛盘惊一坐，苋肠藜口未良图。"
        },
        {
            "title": "送河间吕令",
            "content": "今日中牟令，当年太守孙。\r\n独能怜此老，肯避席为门。\r\n寒日风涛壮，边城簿领繁。\r\n平生子曾子，白首得重论。"
        },
        {
            "title": "老柏三首",
            "content": "庭柏无生意，摧残二十秋。\r\n稍沾杯水润，已与岁寒谋。\r\n黄里青青出，愁边稍稍瘳。\r\n会看笙鹤下，暮雀莫深投。"
        },
        {
            "title": "晁无咎画山水扇",
            "content": "前身阮始平，今代王摩诘。\r\n偃屈盖代气，万里入方尺。\r\n朽老诗作妙，险绝天与力。\r\n君不见杜陵老翁语，湘娥增悲真宰泣。"
        },
        {
            "title": "项城道中寄刘令使修溪桥",
            "content": "老怯危桥泥没膝，喜闻吾党政如春。\r\n须君不惜千金费，此後宁无我辈人。"
        },
        {
            "title": "再和寇十一二首",
            "content": "南山楼观插穹苍，林杪青灯出上方。\r\n形胜自如诸老逝，功名随尽二流长。\r\n马游从昔哀吾老，王粲当年赋异乡。\r\n少日幻心今净尽，多生绮语未全忘。"
        },
        {
            "title": "次韵性都正北山逐凉",
            "content": "海风吹雨过梅黄，丛竹留阴借晚凉。\r\n更欲从君谈妙理，凫鷖能短鹤能长。"
        },
        {
            "title": "寄曹州晁大夫",
            "content": "东方千骑贵当年，白发居头也自贤。\r\n肯费精神修客主，稍回功誉入章篇。\r\n虚名石救空肠厄，晚岁仍遭末疾缠。\r\n死去不为天下惜，镜中当有故人怜。"
        },
        {
            "title": "湖上晚归寄诗友",
            "content": "红绿羞明眼，欹斜久病身。\r\n年龄不待命，湖海郤留人。\r\n点滴花间露，新鲜柳上春。\r\n情怀将底用，诗外不须频。"
        },
        {
            "title": "和魏衍同游阻风",
            "content": "旧说春风亦世情，不应作意断人行。\r\n绝须一怒催新句，更可多忧促短生。\r\n胜日著忙端取怪，妙年得此未须惊。\r\n悬知出处非吾事，已复星河烂漫晴。"
        },
        {
            "title": "独坐",
            "content": "文章平日事，风竹莫年须。\r\n衰疾悬知此，霜毛不更除。\r\n一丘吾欲往，百亩有如无。\r\n魑魅须游子，乾坤著腐儒。\r\n扣门闻啄木，唤酒有提壼。\r\n门径无行迹，秋来不遣锄。"
        },
        {
            "title": "平翠阁",
            "content": "我家山水间，耳目厌华丽。\r\n闻道浙西山，经年通梦寐。\r\n从为远游客，忘郤归来计。\r\n欲买湖上田，谢绝人间世。\r\n湖山多变态，横斜光景异。\r\n随山转朱阁，临顾穷幽邃。\r\n惟有宣公楼，浮空堆乱翠。\r\n疑是水仙人，临墙露高髻。\r\n道人迹爱山，朝昏阅终岁。\r\n最爱烟雨中，半掩青罗袂。\r\n我来悲岁晚，风霜扫昏翳。\r\n不见岭头云，未尽登临意。"
        },
        {
            "title": "次韵苏公西湖徙鱼三首",
            "content": "穷秋积雨不破块，霜落西湖露沙背。\r\n大鱼泥蟠小鱼乐，高丘覆杯水如带。\r\n鱼穷不作摇尾怜，公宁忍口不忍鱠。\r\n修鳞失水玉参差，晚日摇光金破碎。\r\n咫尺波涛有生死，安知平陆无滩濑。\r\n此身宁供刀几用，著意更须风雨外。\r\n是间相忘不为小，濠上之意谁得会。\r\n枯鱼虽泣悔可及，莫待西江与东海。"
        },
        {
            "title": "和南丰先生西游之作",
            "content": "孤云秀壁共崔嵬，倚壁看云足懒回。\r\n睡眼剩潮寒绿洗，醉头强为好峰抬。\r\n山僧煮茗留宽坐，寺板题名卜再来。\r\n有愧野人能自在，尘樊束缚久低徊。"
        },
        {
            "title": "盘马山",
            "content": "耕桑战伐饱曾经，庙毁村荒不乞灵。\r\n尚有君王盘马迹，至今草木不能青。"
        },
        {
            "title": "九日与智叔鵰堂宴集夜归",
            "content": "鵰堂从昔有恶客，酒尽不去仍复索。\r\n欲留歌舞尽客意，风雨和更作三厄。\r\n佳辰难得客更难，我穷无酒为君欢。\r\n只欲泥行过白下，万一帘疏见一斑。"
        },
        {
            "title": "南台",
            "content": "城郭收灯兴未休，郤回春信到台头。\r\n东风未借登临便，柳色遥看特地愁。"
        },
        {
            "title": "寄寇十一",
            "content": "邻里相望信不通，时因得句寄匆匆。\r\n画楼著燕薰风里，杨柳藏鸦白下东。\r\n度日守窗令节换，经旬无使觉门空。\r\n锦囊佳丽邻徐庾，剩欲同君赋恼公。"
        },
        {
            "title": "寄寇荆山",
            "content": "旷士三年别，荆山一顾中。\r\n百千人欲死，四六老能工。\r\n脱帽头应白，求田意欲东。\r\n口须论世事，目已失飞鸿。"
        },
        {
            "title": "寄侍读苏尚书",
            "content": "六月西湖早得秋，二年归思与迟留。\r\n一时宾客余枚叟，在处儿童说细侯。\r\n经国向来须老手，有怀何必到壼头。\r\n遥知丹地开黄卷，解记清波没白鸥。"
        },
        {
            "title": "和寇十一同游城南阻雨还登寺山",
            "content": "雨阻游南步，泥留逐北情。\r\n稍看飞雾断，复作远山横。\r\n野润膏新泽，楼明纳晚晴。\r\n归宜有佳思，纱帽压香英。"
        },
        {
            "title": "残句：势不可使尽",
            "content": "势不可使尽，福不可享尽。\r\n事不可做尽，话不可说尽。\r\n人生如此耳，文字已其闰。"
        },
        {
            "title": "和江秀才献花三首",
            "content": "疏花得雨数枝黄，白发缘愁百尺长。\r\n要与老生同一醉，故留秋意作重阳。"
        },
        {
            "title": "次韵无斁偶作二首",
            "content": "此老三年别，何时万里回。\r\n更无南去雁，犹见北枝梅。\r\n会有哀笼鸟，宁须溺死灰。\r\n圣朝无弃物，与子赋归哉。"
        },
        {
            "title": "寄子开",
            "content": "道山清绝况真仙，杜曲风流最近天。\r\n曹濮於今真乐国，股肱从昔著时贤。\r\n今回不辨终朝语，此去无端久疾痊。\r\n可念卧时遭末劫，新陈埋没不知年。"
        },
        {
            "title": "魏衍见过",
            "content": "暑雨不作凉，爽风只自高。\r\n我老亦衰疾，奈此正郁陶。\r\n魏侯有新语，高处近风骚。\r\n隐几聆五字，未觉历日劳。\r\n酒然堕冰井，起粟竖寒毛。\r\n三山已在目，万象谁能逃。\r\n历险见绝足，过口味豚膏。\r\n愿为夏雷鸣，莫作饥鸢号。"
        },
        {
            "title": "送黄生兼寄二谢二首",
            "content": "城西两谢俱能文，穰丞精悍吾所闻。\r\n每读吾诗得人意，使不能文已可人。\r\n我昔谢公门下士，早年妄作功名意。\r\n如今老寄颍河东，九泉虽深愧此公。"
        },
        {
            "title": "次韵晁无斁春怀",
            "content": "城郭朝阳散积阴，郊原注目日青深。\r\n年衰鸥鹭如今是，梦断邯郸何处寻。\r\n语鹊飞乌春稍稍，重帘深院晚沉沉。\r\n不辞杖屦冲泥雪，未有琼琚报好音。"
        },
        {
            "title": "送张支使",
            "content": "旷度逢知晚，高才处下难。\r\n清秋一鹗上，拭目万人看。\r\n白酒初同醉，黄花已戒寒。\r\n凭将衰老事，一一报长安。"
        },
        {
            "title": "奉陪赵大夫游桓山",
            "content": "後水喧江落浑黄，晚云障日作微凉。\r\n笙歌声里旌旗动，罗绮丛中语笑香。\r\n劝相秋郊开稔熟，摩娑苔壁吊荒亡。\r\n风流一代今山简，有底樽前著葛强。"
        },
        {
            "title": "次韵关子容湖上晚饮",
            "content": "风树吹花落四邻，暮云将雨作催人。\r\n旋倾美酒留连客，急作新诗报答春。\r\n试傍清湖看鬓发，莫辞行乐费金银。\r\n如今归去还高卧，更问风光有几旬。"
        },
        {
            "title": "卧疾绝句",
            "content": "老里何堪病再来，愁边不复酒相开。\r\n一生也作千年调，两脚犹须万里回。"
        },
        {
            "title": "送苏迨",
            "content": "胸中历历著千年，笔下源源赴百川。\r\n真字飘扬今有种，清谈绝倒古无传。\r\n出尘悟解多为路，随世功名小著鞭。\r\n白首相逢恐无日，几时笔札到林泉。"
        },
        {
            "title": "送姚先生归宜山三首",
            "content": "宇定心清面发丹，下床投杖觉轻安。\r\n此身已许壶丘子，他日争寻靖长官。"
        },
        {
            "title": "和颜生同游南山",
            "content": "竹杖芒鞋取次行，琳琅触目路人惊。\r\n常年此日仍为客，病目今来喜再明。\r\n筋力尚堪供是事，登临那得总无情。\r\n已知名世徒为尔，可复缘渠太瘦生。"
        },
        {
            "title": "次韵春怀",
            "content": "老形已具臂膝痛，春事无多樱笋来。\r\n败絮不温生虮虱，大杯覆酒著尘埃。\r\n衰年此日仍为客，旧国当时只废台。\r\n河岭尚堪供极目，少年为句未须哀。"
        },
        {
            "title": "春夜",
            "content": "宿鸟一枝足，争林终夜鸣。\r\n庭花当户发，江月向人明。\r\n鸟度清溪影，风回晚市声。\r\n梦中无好语，池草为谁生。"
        },
        {
            "title": "和张奉议赠舅氏庞大夫",
            "content": "朝下公门不曳裾，身宽心远等林居。\r\n传家声烈三公後，贮腹平生万卷余。\r\n藤架倚春听语鸟，石池迎日数游鱼。\r\n人言酷似牢之舅，未有新诗锦不如。"
        },
        {
            "title": "送赵朝请赴苏幕",
            "content": "好合同黄卷，情新更白头。\r\n胡然落丹墨，不坐致公侯。\r\n沙软留徐步，潮回趁急流。\r\n平生湖海兴，日夜逐行舟。"
        },
        {
            "title": "寄杜择之",
            "content": "诗家两杜昔无邻，文采传家世有人。\r\n疾置送诗惊老丑，坐曹得句自清新。\r\n兴来不假江山助，目过浑如草木春。\r\n农马智专吾不让，衡阳纸贵子能频。"
        },
        {
            "title": "晦日",
            "content": "人老时情薄，春深花意微。\r\n暄寒南北异，风俗古今违。\r\n即事无同异，旁观有是非。\r\n食蔬如许瘦，饱肉未须肥。"
        },
        {
            "title": "寄北山顺法师二首",
            "content": "山下游尘不污人，耳边溪水去犹闻。\r\n羡君身世浑无事，坐看青山过白云。"
        },
        {
            "title": "送王君玉赴试",
            "content": "汝颖诸王後，风流独此人。\r\n谈锋坚百战，笔力举千钧。\r\n得士吾无愧，多闻子未贫。\r\n平生三学士，相见定相亲。"
        },
        {
            "title": "规禅停云斋",
            "content": "净居众天人，宫殿随所适。\r\n少仕老不归，重门闭榛棘。\r\n道人秀丛林，妙语出禅寂。\r\n是身如浮云，随处同建立。\r\n平生与二子，嗜好用一律。\r\n我此复助缘，语绮已多责。\r\n何年一把茅，据坐孤崒嵂。\r\n呵佛骂祖师，涂糊千五百。"
        },
        {
            "title": "次韵寇秀才寄下邳家兄",
            "content": "少共千忧老一官，中间毁誉两茫然。\r\n去留有命真如此，俯仰从人郤未然。\r\n故著江山供极目，正将强健人新年。\r\n惊逢小杜风流胜，信有衣冠不乏贤。"
        },
        {
            "title": "次韵苏公劝酒与诗",
            "content": "五士三不同，烦公以诗诉。\r\n强酒古所辞，妙语神其吐。\r\n自念每累人，举扇毋我污。\r\n复使两欧阳，缩手不分付。\r\n平生西方社，努力须自度。\r\n不忧龟九头，肯畏语一误。\r\n顿悟而渐修，从此辞世故。\r\n公看万金产，宁能一朝具。\r\n两生文章家，夙记鸣蝉赋。\r\n请公坚城垒，兵来後无数。"
        },
        {
            "title": "九日无酒书呈漕使韩伯修大夫",
            "content": "老大悲伤节物催，酒肠枯涸壮心灰。\r\n惭无白水真人分，难置青州从事来。\r\n倦笔懒从都市出，醉眸刚为麴车回。\r\n黄花也似相欺得，坐对空樽不肯开。"
        },
        {
            "title": "寒夜",
            "content": "一夜风澎浪，中宵月脱云。\r\n到窗资少睡，远响倦多闻。\r\n星火远相乱，江山气不分。\r\n早鸡先得便，断雁屡鸣群。"
        },
        {
            "title": "宿齐河",
            "content": "烛暗人初寂，寒生夜向深。\r\n潜鱼聚沙窟，坠鸟滑霜林。\r\n稍作他方计，初回万里心。\r\n还家只有梦，更著晓寒侵。"
        },
        {
            "title": "月下观潮二首",
            "content": "素练横斜雪满头，银潮吹浪玉山浮。\r\n犹疑海若夸河伯，豪悍须教水倒流。"
        },
        {
            "title": "立春致语口号",
            "content": "霏微腊雪不沾尘，收拾阳和作早春。\r\n一坐尽倾归盛德，四时难得是佳辰。\r\n鬓边彩胜年年好，樽下歌声日日新。\r\n一笑难逢时易失，杯行到手莫辞频。"
        },
        {
            "title": "隐者郊居",
            "content": "高斋缭绕度双沟，老气轩昂盖九州。\r\n不谓江山开悒怏，正缘风味得淹留。\r\n招携好客供谈笑，拆补新诗拟献酬。\r\n小摘自锄稀菜甲，旁观虚作不堪忧。"
        },
        {
            "title": "上元致语口号",
            "content": "欢声喜气塞康庄，妙舞清歌乐未央。\r\n此节定知随意好，今宵端复为人长。\r\n妆成粉白生春色，酒泻鹅黄射烛光。\r\n报答风光须一醉，从来千骑贵东方。"
        },
        {
            "title": "答寇十一惠朱樱",
            "content": "故人怜一老，辍食寄三山。\r\n厚味非贫具，先尝愧客闲。\r\n甘酸俱可口，衰白不宜颜。\r\n句妙那能继，情深未觉悭。"
        },
        {
            "title": "寄晁以道",
            "content": "两官俱为邻，常若千里远。\r\n经年不通书，子孰知我懒。\r\n相期宇宙外，肯复校繁简。\r\n我愚亦知此，子意岂不满。\r\n子教东方生，自视何益损。\r\n人言不当价，一钱万金产。\r\n须子五千卷，丹笔校黄本。\r\n子家太史氏，名成南北阮。\r\n道山鸿雁行，岂惟私门衎。\r\n功名须老大，四十未为晚。\r\n快意会有违，急行宁小缓。\r\n忽有河山阻，遂恐消息断。\r\n我独不念此，人穷令智短。\r\n子勿效我慵，书来慰愁眼。"
        },
        {
            "title": "次韵无斁雪後二首",
            "content": "取性无通介，随时有异同。\r\n雪余盖地白，春浅著梢红。\r\n寄食虚长算，论诗阙近功。\r\n相看不相弃，赖有古人风。"
        },
        {
            "title": "秋後五日应物无诗岂年志俱壮未解伤秋耶以诗",
            "content": "伏尽暑犹壮，秋生凉故迟。\r\n蝉吟接远响，萤烛度深枝。\r\n岁半身仍健，年侵意自悲。\r\n情知寇公子，不作感秋词。\r\n\r\n【注释】：【原题】：\r\n秋後五日应物无诗岂年志俱壮未解伤秋耶以诗挑之"
        },
        {
            "title": "夜句三首",
            "content": "过雨作秋清，归云放月明。\r\n入帘摇竹影，塞耳落洪声。"
        },
        {
            "title": "和黄充出游三首",
            "content": "剩欲登临强作欢，衣冠未动意先阑。\r\n从今泉石非吾事，只借君诗细细看。"
        },
        {
            "title": "送欧阳叔弼知蔡州",
            "content": "颍阴为别悔匆匆，十载相望信不通。\r\n晚遇圣朝收放逸，旋遭官禁限西东。\r\n又为太守专淮石，剩喜郎君类若翁。\r\n梅柳作新诗兴动，可令千里不同风。"
        },
        {
            "title": "送智叔令咸平",
            "content": "二谢将能事，重阳只故台。\r\n固须冲节去，便恐带秋回。\r\n敏捷才无尽，铺张意有开。\r\n犹须记衰疾，书与雁同来。"
        },
        {
            "title": "元日雪二首",
            "content": "度腊阙三白，开正还积阴。\r\n炊烟茅舍湿，噪雀暮枝深。\r\n短发千方误，中年万里心。\r\n成书著岩穴，或有後人寻。"
        },
        {
            "title": "夜句三首",
            "content": "老树仍孤秀，秋蟾只独明。\r\n何须夜来雨，郤听枕前声。"
        },
        {
            "title": "病中六首",
            "content": "日暖衣犹袭，宵长被有棱。\r\n朝晡三楪饭，昏晓一缸灯。\r\n伴坐跧如几，扶行瘦比藤。\r\n生缘堪入画，寂寞憩松僧。"
        },
        {
            "title": "何郎中出黄公草书四首",
            "content": "龙蛇起伏笔无前，江汉渊回语更妍。\r\n好事元须一赏足，藏家不必万人传。"
        },
        {
            "title": "次韵黄生",
            "content": "入竹投窗夜有声，似违残腊作初正。\r\n三更爽气侵危坐，万里回风逼发生。\r\n呵笔小吟撩我老，闭门高卧见君情。\r\n只今剩作惊人句，颇觉吟边意未平。"
        },
        {
            "title": "和魏衍闻莺",
            "content": "春力著人朝睡重，叶底黄鹂鸣自送。\r\n绿幕朱栏日观明，回廊侧户风帘动。\r\n昨夜春回到寒谷，好鸟飞来把修竹。\r\n整翰厉觜初一鸣，已落君诗专妙独。\r\n退红著绿春事残，後时独立知何言。\r\n侧听不尽已飞去，怀抱此时谁与论。"
        },
        {
            "title": "和和叟第课还自都下",
            "content": "青云直上马如龙，来往泠然若御风。\r\n高步只应天咫尺，旧游宁寄浙西东。\r\n升沉道路从今异，邂逅比邻此日同。\r\n相见可堪怀抱冷，需君健语破樊笼。"
        },
        {
            "title": "晚立",
            "content": "遶舍苔衣积，倚墙梨颊红。\r\n地平宜落日，野旷自多风。\r\n禹迹千年後，家山一顾中。\r\n未休嗤土偶，已复逐飘蓬。"
        },
        {
            "title": "送伦化主",
            "content": "赤髭白足可怜生，蹑蹻担囊壮此行。\r\n要致雪峰千五百，不妨兼识谢宣城。"
        },
        {
            "title": "何太中挽词二首",
            "content": "哀挽诸儒竞，丰碑故吏繁。\r\n素车纷雨泣，丹旐与风翻。\r\n几地留遗爱，他年作九原。\r\n涕流耆旧尽，不独为乡园。"
        },
        {
            "title": "次韵秦觏听雁闻鸡二首",
            "content": "立马阶除待一鸣，何如春梦不闻声。\r\n固知鸡口羞牛後，不待鸣群已可惊。"
        },
        {
            "title": "和参寥明发见邻家花二首",
            "content": "满城桃李一番新，深院繁枝别得春。\r\n从此诗翁有新语，不须红湿少城闉。"
        },
        {
            "title": "答颜生见寄",
            "content": "阙然车马不闻音，行路艰危已备更。\r\n求舍问田真得计，临流据石有余清。\r\n江山满目开新卷，韦杜诸人得细评。\r\n闲处著身容我老，忙中见记识君情。"
        },
        {
            "title": "次韵苏公蜡梅",
            "content": "化人巧作襄样花，何年落子空王家。\r\n羽衣霓袖涴香蜡，从此人间识尤物。\r\n青琐诸郎郤未知，天公下取仙翁诗。\r\n乌丸鸡距写玉叶，郤怪寒花未清绝。\r\n北风驱雪度关山，把烛看花夜不眠。\r\n明朝诗成公亦去，长使梅仙诵佳句。\r\n湖山信美更须人，已觉西湖属此君。\r\n坐想明年吴与越，行酒赋诗听击鉢。"
        },
        {
            "title": "和黄预七夕",
            "content": "盈盈一水不斯须，经岁相过自作疏。\r\n坐待翔禽报佳会，径须飞雨洗香车。\r\n超腾水部陈篇上，收拾愚溪作赋余。\r\n信有神仙足官府，我宁辛苦守残书。"
        },
        {
            "title": "寄亳州林待制",
            "content": "湖海相望阙寄声，云林过雨未全晴。\r\n青衫作吏非前日，白首论文笑後生。\r\n似听儿童迎五马，稍修书札问专城。\r\n一闻苦李蒙庄句，不复人间世後名。"
        },
        {
            "title": "黄梅五首",
            "content": "异色深宜晚，生香故触人。\r\n不施千点白，别作一家春。"
        },
        {
            "title": "寄徐吉父学士",
            "content": "卧龙山上摘黄花，曾共西风醉帽斜。\r\n当日已应天下乐，无人传入画图夸。\r\n低头强笑今何似，多病难堪懒自嗟。\r\n闻道承明方厌直，几时来伴访山家。"
        },
        {
            "title": "宿合清口",
            "content": "风叶初疑雨，晴窗误作明。\r\n穿林出去鸟，举棹有来声。\r\n深渚鱼犹得，寒沙雁自惊。\r\n卧家还就道，自计岂苍生。"
        },
        {
            "title": "赠吴氏兄弟三首",
            "content": "才随年尽不重奇，每愧诸郎索近诗。\r\n旋作七言供一笑，自痴那得使人痴。"
        },
        {
            "title": "别叔父録曹",
            "content": "为吏专文法，成家托弟昆。\r\n三年如昨日，一笑更何言。\r\n扶老须微禄，移官实至恩。\r\n两疏元父子，何日复东辕。"
        },
        {
            "title": "雪後黄楼寄负山居士",
            "content": "林庐烟不起，城郭岁将穷。\r\n云日明松雪，溪山进冕风。\r\n人行图画里，鸟度醉吟中。\r\n不尽山阴兴，天留忆戴公。"
        },
        {
            "title": "舅氏新斋",
            "content": "堂因竹柏有，花与岁时阑。\r\n欲作终年计，长留别眼看。\r\n色侵杯酒重，子孰落声乾。\r\n只有林园主，相期耐岁寒。"
        },
        {
            "title": "颜市阻风二首",
            "content": "水到西流阔，风从北极来。\r\n声驱峡口坼，力拔岭根摧。\r\n突兀重重浪，轰豗处处雷。\r\n顺流看过舫，更著快帆催。"
        },
        {
            "title": "叔父惠鉢三首",
            "content": "蒲团未有祖师意，洗鉢何曾识赵州。\r\n万里空归君解否，老胡端为我能留。"
        },
        {
            "title": "赠周秀才二首",
            "content": "早逢异人得异术，究考咎休出顷刻。\r\n相逢拍手问由来，怪我今年有阴德。"
        },
        {
            "title": "和黄充出游三首",
            "content": "诸郎联璧万人看，新有诗声伯仲间。\r\n作意登临还得句，此生宁复要长闲。"
        },
        {
            "title": "寄兖州张龙图文潜二首",
            "content": "去国遭前政，还家未白头。\r\n百年当晚遇，一辱独先收。\r\n齿脱空余舌，颜衰早著秋。\r\n三为郡文学，大胜邓元侯。"
        },
        {
            "title": "东阿",
            "content": "恸哭东阿县，伤心莫与论。\r\n郤思当痛日，敢望此身存。\r\n举目人将母，回头影吊魂。\r\n更堪悲手足，孤稚满船门。"
        },
        {
            "title": "酬智叔见赠",
            "content": "老去斯文不更论，郤因夫子话师门。\r\n清谈不待倾三语，胜日何知共一樽。\r\n逐北我方填坎井，图南谁得料鹏鲲。\r\n过逢为说侯芭在，卧楫生方犊有孙。"
        },
        {
            "title": "寄泰州曾侍郎",
            "content": "八年门第故违离，千里河山费梦思。\r\n淮海风涛真有道，麒麟图画岂无时。\r\n今朝有客传河尹，是处逢人说项斯。\r\n三径未成心已具，世间惟有白鸥知。"
        },
        {
            "title": "山口",
            "content": "湖阔疑无地，河回忽见山。\r\n登临聊自试，衰疾致身闲。\r\n四壁宁虞盗，多方莫驻颜。\r\n无风回远笛，有月待人还。"
        },
        {
            "title": "寄张学士",
            "content": "湖海三年别，谯徐一日间。\r\n经时犹未见，凡事信多艰。\r\n理极那须说，情生不自还。\r\n从来阙声问，相见若为颜。"
        },
        {
            "title": "和王子安至日三首",
            "content": "晨起公私迫，昏归鸟雀催。\r\n百年忙里尽，万事醉间来。\r\n竹雨深宜晚，江梅半欲开。\r\n风灯挑不焰，寒火拨成灰。"
        },
        {
            "title": "秋怀四首",
            "content": "山断开平野，河回杀急流。\r\n登临须向夕，风雨更宜秋。\r\n急急後飞雁，翩翩不下鸥。\r\n晚舟犹小待，暮雀已深投。"
        },
        {
            "title": "和李文叔退朝",
            "content": "朝流骇汗蒸双猊，风卷屯云散万蹄。\r\n任使轻衫污娇色，可令纤手洗春泥。"
        },
        {
            "title": "徐氏闲轩",
            "content": "倦游梁楚爱吾庐，老寄山林孰与娱。\r\n想见杖藜临过鸟，更能赤手缚於菟。\r\n君宁平世轻三釜，我亦东原有一区。\r\n拟买婵娟作归计，可无堆玉斗量珠。"
        },
        {
            "title": "秋怀四首",
            "content": "积雨不受暑，既晴还得秋。\r\n未免困河鱼，宁如喘吴牛。\r\n风梧有先声，巢燕无後留。\r\n人生行乐尔，一经今白头。"
        },
        {
            "title": "和李使君九日登戏马台",
            "content": "登高能赋属吾侪，不用传杯击鉢催。\r\n九日风光堪落帽，中年怀抱更登台。\r\n江山信美因人胜，萸菊逢辰满意开。\r\n二谢风流今复见，千年留句待公来。"
        },
        {
            "title": "送外舅郭大夫西川提点刑狱",
            "content": "丈人东南来，复作西南去。\r\n连年万里别，更觉贫贱苦。\r\n王事有期程，亲年当喜惧。\r\n畏与妻子别，已复迫曛暮。\r\n何者最可怜，儿生未知父。\r\n盗贼非人情，蛮夷正狼顾。\r\n功名何用多，莫作分外虑。\r\n万里早归来，九折慎驰骛。\r\n嫁女不离家，生男已当户。\r\n曲逆老不侯，知人公岂误。"
        },
        {
            "title": "杂题",
            "content": "春水涨湖田，先寻沪渎船。\r\n隔一争问主，入市不论钱。\r\n味得蓴尤滑，香因豉更便。\r\n它年楝花落，追忆漫流涎。"
        },
        {
            "title": "赠黄氏子小德",
            "content": "黄童三尺世无双，笔头滚滚悬秋江。\r\n不忧老子难为父，平生崛强今心降。\r\n我来喜共阿戎语，应敌纵横如急雨。\r\n生子还如孙仲谋，豚犬漫多何足数。\r\n黄家小儿名小德，眉如长林目如漆。\r\n只今数岁已动人，老人留眼看他日。\r\n笑君老蚌生明珠，自笑此物吾家无。\r\n君当置酒吾当贺，有儿传业更何须。"
        },
        {
            "title": "病中六首",
            "content": "静里秋光到，闲中昼自长。\r\n闭门宜泄柳，尸祝谩庚桑。\r\n腹已枵经笥，身犹试药方。\r\n强名今日愈，勃窣负东墙。"
        },
        {
            "title": "次韵苏公涉颍",
            "content": "冲风不成寒，脱木还自奇。\r\n坐看白日晚，起行清颍湄。\r\n三穴未为得，一舟不作痴。\r\n路暗鸟遗音，江清鱼弄姿。\r\n宇定怪物变，意行觉舟迟。\r\n公与两公子，妙语含风漪。\r\n但怪笑谈剧，莫知宾主谁。\r\n得句未肯吐，郁郁见睫眉。\r\n相从能几何，行乐当及兹。\r\n生忍自作难，百忧间一嬉。\r\n时寻赤眼老，不探黄口儿。\r\n解公头上巾，一洗七年缁。\r\n至洁而纳污，此水真吾师。\r\n须公晓二子，人自穷非诗。"
        },
        {
            "title": "送晁尧民守徐",
            "content": "中年为别不堪忧，束发登门到白头。\r\n南省望郎仍国士，东方千骑更吾州。\r\n彭翁老寿终遗骨，燕子飞来只故楼。\r\n知己难逢身易老，烦公置醴我归休。"
        },
        {
            "title": "秋怀十首",
            "content": "翩翩王公孙，馆我翠微院。\r\n粥饭随锺鱼，朝昏度黄卷。\r\n中年妻子累，往世西方愿。\r\n独无诗书力，尼父安得怨。"
        },
        {
            "title": "僧慧僧利同往南山",
            "content": "骥騄同群鸿雁行，登临端为作重阳。\r\n南台二谢风流绝，准拟归来古锦囊。"
        },
        {
            "title": "和王子安至日三首",
            "content": "物理有终极，人情从往还。\r\n阴阳消长际，老疾去留间。\r\n申白徒怀惠，巢由不买山。\r\n更歌吾和汝，风日稍侵颜。"
        },
        {
            "title": "从寇生求茶库纸",
            "content": "南朝官纸女儿肤，玉版云英比不如。\r\n乞与此翁元不称，他年留待大苏书。"
        },
        {
            "title": "从苏公登後楼",
            "content": "倏作三年别，才堪一解颜。\r\n楼孤带清洛，林缺见巴山。\r\n五月池无水，千年鹤自还。\r\n白鸥没浩荡，爱惜鬓毛斑。"
        },
        {
            "title": "次韵德麟督叔弼季默诗及破余酒戒",
            "content": "岁月不相贷，夜床衾簟秋。\r\n朝来明镜中，作意多少留。\r\n惟酒可为娱，顾我非其流。\r\n丈夫意气合，佩玦不循钩。\r\n意行无人非，骏发不中休。\r\n相逢问何如，颇复中之不。\r\n清坐岂不好，致真岂糟丘。\r\n两欧以诗鸣，与俗同沉浮。\r\n百鸟畏嘲弄，往和长鸣鸥。\r\n胡宁忍快便，风飘万斛舟。"
        },
        {
            "title": "送外舅郭大夫夔路提点刑狱",
            "content": "天险连三峡，官曹据上游。\r\n百年双鬓白，万里一身浮。\r\n可使人无讼，宁须意外忧。\r\n平生晏平仲，能费几狐裘。"
        },
        {
            "title": "还里",
            "content": "旷士爱吾庐，游子悲故乡。\r\n慷慨四方志，老衰但悲伤。\r\n虚名自成误，失得略相当。\r\n暮年还家乐，未觉道路长。\r\n闾里喜我来，车马塞康庄。\r\n争前借言色，草木亦晶光。\r\n向来千人聚，一老独倘佯。\r\n手开南阳阡，松柏郁苍苍。\r\n永愿守一丘，脱身万里航。\r\n平生功名念，倒海浣我肠。\r\n款段引下泽，断弦更空觞。\r\n尚恐北山南，有文移路傍。"
        },
        {
            "title": "迎新将至漕城暮归遇雨",
            "content": "早投林野违风雨，晚旁尘泥饱送迎。\r\n郤愧两街屠贩子，卧听车马过桥声。"
        },
        {
            "title": "礼武台坐化僧",
            "content": "至人本无心，起灭因众缘。\r\n化尽悲愿在，留形此台颠。\r\n闻名与致敬，获福皆无前。\r\n千年一钵水，宿疾几人痊。\r\n骁雄兖州军，马步余数千。\r\n一呼可摧山，四合如垂天。\r\n老幼十八村，顷刻理无全。\r\n哀鸣寄香火，毁塔投其塼。\r\n盛怒忽惊奔，如有所见然。\r\n等观同一子，岂特此所怜。\r\n我来已再见，童稚亦虔虔。\r\n发火触暗室，青灯已娟妍。\r\n始读壁间碑，妙力隐不传。\r\n颇恨语未工，安得笔如椽。\r\n归路云月黑，涛波隔长川。\r\n溪翁停舟待，相唤声相连。\r\n解缆风泊岸，中流水入船。\r\n欹侧脚不停，竟脱蛟鱼涎。\r\n兴坏如有待，适当使君贤。\r\n定能选妙士，拂尘起熏烟。\r\n昔承灵山嘱，早契少林禅。\r\n丐我一片石，并刻维摩篇。"
        },
        {
            "title": "十八日潮",
            "content": "一年壮观尽今朝，水伯何知故晚潮。\r\n海浪肯随山俯仰，风帆长共客飘摇。"
        },
        {
            "title": "大行皇太后挽词二首",
            "content": "德名三后并，母道两朝尊。\r\n勇决高千古，危疑定一言。\r\n先期还政事，隆礼改山园。\r\n哀挽西郊道，云愁昼亦昏。"
        },
        {
            "title": "送秦觏二首",
            "content": "士有从师乐，诸儿郤未知。\r\n欲行天下独，信有俗间疑。\r\n秋入川原秀，风连鼓角悲。\r\n目前豘犬类，未必慰亲思。"
        },
        {
            "title": "和黄充实榴花",
            "content": "春去花随尽，红榴暖欲然。\r\n後时何所恨，处独不祈怜。\r\n叶叶自相偶，重重久更鲜。\r\n流珠沾暑雨，改色淡朝烟。\r\n著子专寒酒，移根擅化权。\r\n愧非无价手，刻画竟难传。"
        },
        {
            "title": "送检法赵奉议",
            "content": "三岁公门不屡过，作牋时得问如何。\r\n及兹去去翻为恨，向使常常肯谓多。\r\n勇锐闭房犹著酒，切深疾恶反伤和。\r\n赠言窃取仁人号，善听君居长者科。"
        },
        {
            "title": "钜野泊触事",
            "content": "蒲巷牵丝直，平湖坠镜清。\r\n顺流风借便，捷路雪初晴。\r\n鸟度欲何向，鸥来只自惊。\r\n有行须快意，安得易为情。"
        },
        {
            "title": "和寇十一同登寺山",
            "content": "度暑无好怀，凭危略幽致。\r\n衣冠蔚如林，从我才一二。\r\n兹山昔深登，岁月谁得记。\r\n尚有名胜流，不与金石悴。\r\n孰知千载後，我与子复至。\r\n烟昏倏见灯，洪发恐无地。\r\n领略章句手，割据英雄志。\r\n兴坏容一瞬，今昔当几喟。\r\n围山缺西北，放目不可制。\r\n归怀纳清境，夜榻成良寐。\r\n零落壁间诗，岂特彼所愧。\r\n会逢南过适，不问西来意。"
        },
        {
            "title": "戏寇君二首",
            "content": "杜老秋来眼更寒，蹇驴无复逐金鞍。\r\n南邻郤有新歌舞，借与诗人一面看。"
        },
        {
            "title": "和贾明叔秋晚见怀",
            "content": "陋巷少行迹，故人车马稀。\r\n世情方汨没，吾道肯依违。\r\n万叶迎风脱，孤云带月归。\r\n独怜高义在，犹肯问柴扉。"
        },
        {
            "title": "寄豫章公三首",
            "content": "密云不雨卧乌龙，已是人间第一功。\r\n得诺向来轻季子，打门何日赴周公。"
        },
        {
            "title": "观兖文忠公家六一堂图书",
            "content": "生世何用早，我已後此翁。\r\n颇识门下士，略已闻其风。\r\n中年见二子，已复岁一终。\r\n呼我过其庐，所得非所蒙。\r\n先朝群玉殿，冠佩环群公。\r\n神文焕王度，喜色见天容。\r\n御榻谁复登，帝书元自工。\r\n黄绢两大字，一览涕无从。\r\n似欲托其子，天意人与同。\r\n历数况有归，敢有贪天功。\r\n集古一千卷，明明并群雄。\r\n谁为第一手，未有百世公。\r\n庙器刻科斗，宝樽蟠华虫。\r\n缅怀弁服士，酬献鸣瑽瑢。\r\n插架一万轴，遗子以固穷。\r\n素琴久绝弦，棋酒颇阙供。\r\n向来一瓣香，敬为曾南丰。\r\n世虽嫡孙行，名在恶子中。\r\n斯人日已远，千岁幸一逢。\r\n吾老不可待，草露湿寒蛩。"
        },
        {
            "title": "赠秦觏兼简苏迨二首",
            "content": "两秦并立难为下，万里长驱在此初。\r\n别後未忘三日语，人来肯作数行书。"
        },
        {
            "title": "十八日潮",
            "content": "千槌击鼓万人呼，一抹涛头百尺余。\r\n明日潮来人不见，江边只有候潮鱼。"
        },
        {
            "title": "徐僊书三首",
            "content": "金华牧羊小家子，西真攘桃何代儿。\r\n诗著海山书落爪，向来那免世人疑。"
        },
        {
            "title": "寄题披云楼",
            "content": "使君高会答清秋，增饰披云作胜游。\r\n九日再逢堪一笑，终朝百过更深忧。\r\n落霞孤鹜知才尽，疏雨微云怯语遒。\r\n宾主纵贤终少在，只今未可压黄楼。"
        },
        {
            "title": "送郑祠部",
            "content": "持节还家未白头，有亲八十更何求。\r\n又须急诏登天去，不为寒乡尽岁留。\r\n四著儒冠甘送老，数经奇运得销忧。\r\n拟登碣石临朝日，浩荡沧溟没白鸥。"
        },
        {
            "title": "五子相送至湖陵",
            "content": "中年患别多作别，早日讳穷常得穷。\r\n勿云一水四十里，衣冠塞郭何人同。\r\n周生子病辍身出，刘子远来今几日。\r\n石家仲叔好少年，颇能厌俗从吾律。\r\n魏君不独相从早，自君之来吾郤扫。\r\n岁月磨人孰能久，反覆看渠难得好。\r\n湖陵古城风日寒，情义乃知生别难。\r\n高怀已为故人尽，交道应留後代看。"
        },
        {
            "title": "酬王立之二首",
            "content": "顿有亭前玉色梅，情知不肯破寒开。\r\n似怜憔悴两公客，独倚东风遣信来。"
        },
        {
            "title": "住雁",
            "content": "断岸通横水，枯荷著早霜。\r\n一陂堪度岁，数雁不成行。\r\n市远无缯缴，年丰足稻粱。\r\n中原有佳气，不必到衡阳。"
        },
        {
            "title": "送李奉议亳州判官四首",
            "content": "祁氏号外府，藏室多异书。\r\n自公有余力，一览意何如。\r\n为学虽日益，受益不受诬。\r\n正须高著眼，濠梁有游鱼。"
        },
        {
            "title": "次韵黄无悔惜梅",
            "content": "雪拥寒门鹊不来，江南春信小迟回。\r\n遥知诗力生春早，一抹江梅趁眼开。"
        },
        {
            "title": "老柏三首",
            "content": "英姿带枯槁，劲节阙和柔。\r\n物理有兴坏，人情成去留。\r\n稍看栖鸟集，聊待晚风秋。\r\n解道庭前柏，何曾识赵州。"
        },
        {
            "title": "除官",
            "content": "扶老趋严召，徐行及圣时。\r\n端能几字正，敢恨十年迟。\r\n肯著金根谬，宁辞乳媪讥。\r\n向来忧畏断，不尽鹿门期。"
        },
        {
            "title": "赠太素庵轲律师",
            "content": "林间细路暗通门，火合深藏雪里春。\r\n自笑世间千计错，羡他湖上十年人。"
        },
        {
            "title": "大行皇太后挽词二首",
            "content": "扶日行黄道，乘云上紫微。\r\n忧劳形末命，恭俭见陈衣。\r\n布德刑开网，和戎戢武威。\r\n要知怀惠处，行路涕交挥。"
        },
        {
            "title": "题明发高轩过图",
            "content": "滕王蛱蝶江都马，一纸千金不当价。\r\n异才天纵非力能，画工不是甘为下。\r\n今代风流数大年，含毫落笔开山川。\r\n忽忘朽老压尘底，郤怪凫鸿堕目前。\r\n尔来八二复秀出，万里河山才咫尺。\r\n眼边安得有突兀，复似天地初开辟。\r\n明窗写出高轩过，便逐愈湜闻吟哦。\r\n晚知书画真有益，郤悔岁月来无多。\r\n官禁修严断过访，时於僻寺逢税鞅。\r\n秀润如行琮璧间，清明似引星辰上。\r\n忧悲愉怢百不平，河擘太华东南倾。\r\n平生秀句寰区满，拾掇余弃成丹青。\r\n平湖远岭开精神，斗觉文字生清新。\r\n未许二豪今角立，要知旁有卫夫人。"
        },
        {
            "title": "九月十三日出善利门",
            "content": "十载都城客，孤身冒百艰。\r\n一饥非死所，万里有生还。\r\n去国吾何意，从人病不间。\r\n共看双白鬓，似得半生闲。"
        },
        {
            "title": "以拄杖供仁山主二首",
            "content": "错节孤根劲有余，坐床须按起须扶。\r\n一生用底今相赠，更问林间有此无。"
        },
        {
            "title": "奉送阎醇老推官",
            "content": "古今犹异俗，邹鲁尚多儒。\r\n簿领三年责，云霄一武趋。\r\n数过忘潦倒，惜别更斯须。\r\n说与晁夫子，今年锥也无。"
        },
        {
            "title": "湖上晚归寄诗友",
            "content": "髭发难藏老，湖山稳寄身。\r\n郤寻方外士，招作社中人。\r\n霜叶深於染，秋花晚自春。\r\n无人还有碍，诗卷莫辞频。"
        },
        {
            "title": "酬王立之二首",
            "content": "重梅双杏巧相将，不为游人只自芳。\r\n应怪诗翁非老手，相逢不作旧时香。"
        },
        {
            "title": "和贾耘老春晚",
            "content": "萦萦袅袅几丝飞，榴叶千灯照晚晖。\r\n紫翠园林莺欲懒，黄昏帘幕燕初归。\r\n花明西苑将迎幸，草绿平原正打围。\r\n一卧海城春又晚，不妨闲处得真机。"
        },
        {
            "title": "和江秀才献花三首",
            "content": "风雨东篱冷落看，清溪水落玉峰寒。\r\n酒家不办当垆费，乞与先生种杏坛。"
        },
        {
            "title": "斋居",
            "content": "青奴白牯静相宜，老罢形骸不自持。\r\n一枕西窗深闭合，卧听丛竹雨来时。"
        },
        {
            "title": "送李奉议亳州判官四首",
            "content": "吾友孙子实，爱学吾所畏。\r\n持身如处子，得句有余味。\r\n交欢艰难际，凛然见名谊。\r\n吾病卧里中，车马日一至。\r\n遣医馈梁肉，忧憙见颜际。\r\n殷懃劝加餐，代我破戒罪。\r\n一别已三秋，君室乃其季。\r\n轮囷见眼中，不作千里外。\r\n因声问何如，胡不枉一字。"
        },
        {
            "title": "秋怀示黄预",
            "content": "窗鸣风历耳，道坏草侵衣。\r\n月到千家静，林昏一鸟归。\r\n冥冥尘外趣，稍稍眼中稀。\r\n送老须公等，秋棋未解围。"
        },
        {
            "title": "忆少子",
            "content": "端也早丰下，岁晚未可量。\r\n我老不自食，安得如我长。\r\n呱呱弃不子，退省未可忘。\r\n吾母亦念我，与尔宁相望。"
        },
        {
            "title": "戏元弼",
            "content": "车驰卒奔风雨过，白发故人余一个。\r\n幸是元无左阿君，何须不著陈惊坐。"
        },
        {
            "title": "谢端砚",
            "content": "王家旧物群偷後，石出蛮溪百丈深。\r\n挥翰吾非玉堂手，断金君有古人心。"
        },
        {
            "title": "次韵寄答晁无咎",
            "content": "西湖欲雨厨烟满，风叶倒囊云覆碗。\r\n望湖楼上白头人，独倚栏干谁肯伴。\r\n独有诗人记病身，清风千里寄行尘。\r\n豪华信有回天力，惊开桃李闲新春。\r\n往事不回如过雨，醉梦恍然忘恶语。\r\n人生如幻此何尤，未信黄金贵於土。\r\n爱子千篇顷刻成，借将胸腹诧吴人。\r\n吟哦怪有芳鲜气，郤被湖山识姓名。\r\n文章废退知难强，身外虚华本无望。\r\n何曾临水惜芒鞋，郤解逢人拈拄杖。\r\n眼根清净尘不留，登伽过尽不回头。\r\n家在中原归未得，江淮断道无行舟。\r\n两山相逢翻手疾，欲谋一笑宁无日。\r\n郤惭怀朴似周人，只可闻名不须识。"
        },
        {
            "title": "立春",
            "content": "马蹄残雪未成尘，梅子梢头已著春。\r\n巧胜向人真奈老，衰颜从俗不宜新。\r\n高门肯送青丝菜，下里谁思白发人。\r\n共学少年天下士，独能濡湿辙中鳞。"
        },
        {
            "title": "和黄充小雪",
            "content": "度腊侵春亦未迟，纷纷款款意犹微。\r\n沾衣带润元无见，著物还消不待曦。\r\n剩欲打窗连夜听，未须迷雁断行飞。\r\n老年才尽无新语，只欲烦君急手挥。"
        },
        {
            "title": "招黄魏二生",
            "content": "出门不雨即偶风，闭门值睡极力攻。\r\n似闻汤鼎作吟声，已贺胜敌收全功。\r\n郤思二子共一笑，拨弃旧语无新工。\r\n卒行好步不两得，能致公等吾何穷。\r\n魏诗黄笔今未有，顾我独得神所锺。\r\n径须相就踏泥潦，已办煮饼浇油葱。"
        },
        {
            "title": "嘲无咎文潜",
            "content": "诗人要瘦君则肥，便然伟观诗不宜。\r\n诗亦於人不相累，黄金九鐶腰十围。\r\n一饥缘我不缘渠，身作贾孟行诗图。\r\n穷人乃工君未可，早据要路肩安舆。"
        },
        {
            "title": "寄张大夫",
            "content": "只应青眼老，尚记白头翁。\r\n一别今何向，三年信不通。\r\n不应书字倦，未有北来鸿。\r\n肯作彭城守，何时马首东。"
        },
        {
            "title": "赠赵奉议",
            "content": "为惠不必广，但问与者谁。\r\n受施何用多，名义以为资。\r\n平生师友间，四海参寥师。\r\n一穷无四壁，百代有千诗。\r\n再逐越淮江，三年鲁中归。\r\n初无赞公色，不异净名衣。\r\n才如得风鷁，已复触藩羝。\r\n路贫谁肯怜，语妙君所知。\r\n我往立谈间，欻若白受缁。\r\n乃知仁者听，不待辛苦词。\r\n赵侯名教士，劲气喷长蜺。\r\n论吐天下公，而合吾所知。\r\n明窗弄文墨，妍语含英姿，\r\n要与识者论，且避群儿痴。\r\n旧好无新功，终年此交绥。\r\n未须坚百战，当即建降旗。"
        },
        {
            "title": "谢赵生惠芍药三首",
            "content": "郁郁芬芬十里薰，红妅白白数枝春。\r\n要将结习恼鶖子，送与毗耶彼上人。"
        },
        {
            "title": "别威德寺",
            "content": "三宿城隈寺，轻齎类老禅。\r\n暂来真偶尔，适去更翛然。\r\n笑别留春坞，行寻下濑船。\r\n此身犹断梗，飘泊且随缘。"
        },
        {
            "title": "次韵观月",
            "content": "风云随落日，河汉欲回天。\r\n隔巷如千里，还家已再圆。\r\n帘疏分细细，江净共娟娟。\r\n他日吾何适，听诗说去年。"
        },
        {
            "title": "和酬施和叟宣德",
            "content": "山阴倾盖两绸缪，十载重来鬓已秋。\r\n往事侵寻如昨日，故人牢落半沧洲。\r\n流离道路生涯拙，芜没田园岁计休。\r\n久要尚怜君子在，为言鸡黍亦迟留。"
        },
        {
            "title": "古墨行",
            "content": "秦郎百好俱第一，乌丸如漆姿如石。\r\n巧作松身与镜面，借美於外非良质。\r\n潘翁拜跪摩老眼，一生再见三叹息。\r\n了知至鉴无遁形，王家旧物秦家得。\r\n君今所有亦其亚，伯仲小低犹子侄。\r\n黄金白璧孰不有，古锦句囊聊可敌。\r\n睿思殿里春夜半，灯火阑残歌舞散。\r\n自书细字答边臣，万里风尘入长算。\r\n初闻桥山送弓剑，宁知玉碗人间见。\r\n夜光炎炎冲斗牛，会有太史占星变。\r\n人生尤物不必有，时一过目惊老丑。\r\n念子何忍遽磨研，少待须臾图不朽。\r\n明窗净几风日暖，有愁万斛才八斗。\r\n径须脱帽管城公，小试玉堂挥翰手。"
        },
        {
            "title": "送曹秀才",
            "content": "甲第衣冠後，东迁岁月侵。\r\n情亲期一诺，急病阙千金。\r\n孰并还家乐，毋忘在莒心。\r\n时能记衰疾，声迹到云林。"
        },
        {
            "title": "和寄朱文中",
            "content": "仰高当日诵成规，想见风流盛一时。\r\n鲁国故知臧有後，孔庭早见鲤能诗。\r\n侵寻末路同倾盖，邂逅清谈为解颐。\r\n愿借湖山容膝地，为令松菊寄吾衰。"
        },
        {
            "title": "元日雪二首",
            "content": "半夜风如许，平明雪皓然。\r\n帘疏穿琐细，竹压更婵娟。\r\n窘兔走留迹，饥乌鸣乞怜。\r\n遥忻炎海上，还复得新年。"
        },
        {
            "title": "寒夜有怀晁无斁",
            "content": "同好共城郭，十日不一顾。\r\n人事虽好乖，吾生亦多忤。\r\n阖门对妻子，岁月不可度。\r\n闭目宁用遮，停杯仍下箸。\r\n独无区中缘，永怀岩下趣。\r\n平生三径资，安得一朝具。\r\n万里初历块，前驱告曛暮。\r\n怀归属有思，弃世不待怒。\r\n老境厌逶迟，人情费将护。\r\n向来张长公，吾亦从兹去。\r\n灯花频作喜，月色正可步。\r\n预恐何水曹，明朝有新句。"
        },
        {
            "title": "送张秀才",
            "content": "学又三年积，功收一日长。\r\n擅场推老手，附尾续诸郎。\r\n度鸟界晴碧，过云回夕黄。\r\n熟知诗有验，莫愠路无粮。"
        },
        {
            "title": "秋怀",
            "content": "稍稍昏烟集，冬冬一再更。\r\n短檠昏细字，高枕忘平生。\r\n来雁妨身健，新杨唤眼明。\r\n己须甘酒力，不用占时名。"
        },
        {
            "title": "湖陵与刘生别",
            "content": "触寒历险来特特，愧无以当欣有得。\r\n向来忧患不相舍，知子用心坚铁石。\r\n人畏有心事无难，此语虽鄙理则然。\r\n君今意在翰墨间，他日人争让一先。"
        },
        {
            "title": "答张文潜",
            "content": "我贫无一锥，所向皆四壁。\r\n瀛洲足风露，胡不减饥色。\r\n昔闻杜氏子，剪髻事尊客。\r\n君妇定不贤，三梳奉巾栉。"
        },
        {
            "title": "次韵郑彦能题端禅师丈室",
            "content": "重门杰观屹相忘，表里山河自一方。\r\n小市张灯归意动，轻衫当户晚风长。\r\n孤臣白首逢新政，游子青春见故乡。\r\n富贵本非吾辈事，江湖安得便相忘。"
        },
        {
            "title": "赠寇国宝三首",
            "content": "虎子堕地气食牛，雀儿浴处鱼何求。\r\n可奈我衰才亦尽，正须二子与同游。"
        },
        {
            "title": "晚出",
            "content": "应俗敢辞疾，冲风宁小驱。\r\n聊为一日役，不惮百金躯。\r\n雪路无行迹，冰枝有落乌。\r\n寒门闭萧瑟，穷里听唏吁。"
        },
        {
            "title": "送孝忠二首",
            "content": "经史三年学，聪明一旦开。\r\n把文甘潦倒，数日待归来。\r\n士患声名早，官今岁月催。\r\n有亲须薄禄，临路尚徘徊。"
        },
        {
            "title": "元符三年七月蒙恩复除棣学喜而成诗",
            "content": "老作诸侯客，贫为一饱谋。\r\n折腰真耐辱，捧檄敢轻投。\r\n早作千年调，中怀万斛愁。\r\n暮年随手尽，心事许溟鸥。"
        },
        {
            "title": "宿深明阁二首",
            "content": "窈窕深明阁，晴寒是去年。\r\n老将灾疾至，人与岁时迁。\r\n默坐元如在，孤灯共不眠。\r\n暮年身万里，赖有故人怜。"
        },
        {
            "title": "和张次道再游翠岩之作",
            "content": "去岁寻山有旧题，重来似与故人期。\r\n回峦俯仰如迎客，流水喧鸣拟索诗。\r\n岭路依危通鸟过，吾身趁健白云随。\r\n自怜久快屠门嚼，欲往安能久茹芝。"
        },
        {
            "title": "别三子",
            "content": "夫妇死同穴，父子贫贱离。\r\n天下宁有此？昔闻今见之！母前三子后，熟视不得追。\r\n嗟乎胡不仁，使我至于斯！有女初束发，已知生离悲；枕我不肯起，畏我从此辞。\r\n大儿学语言，拜揖未胜衣；唤“爷我欲去！”此语那可思！小儿襁褓间，抱负有母慈；汝哭犹在耳，我怀人得知！"
        },
        {
            "title": "送赵承议",
            "content": "先生隐德世难名，晚见诸孙也自成。\r\n颍水向来须好句，道山今日有宗英。\r\n林湖更觉追随尽，巾帽犹堪语笑倾。\r\n勤苦读书终不补，未须墙角弃长檠。"
        },
        {
            "title": "马上口占呈立之",
            "content": "廉纤小雨湿黄昏，十里尘泥不受辛。\r\n转就邻家借油盖，始知公是最闲人。"
        },
        {
            "title": "拟李义山柳枝词五首",
            "content": "莫解丁香结，从教长苦辛。\r\n郤因千种恨，别作一家春。"
        },
        {
            "title": "雁二首",
            "content": "来往违寒暑，飞鸣在稻粱。\r\n未知溟海大，不肯过衡阳。"
        },
        {
            "title": "次韵苏公谒告三绝",
            "content": "纸帐薰炉作小春，青奴白牯对忘言。\r\n更无人问维摩诘，始是东坡不二门。"
        },
        {
            "title": "送魏衍移沛",
            "content": "积雨断行路，重江未安流。\r\n胡为冒艰险，迫此米帛谋。\r\n岁晏风作横，未宽为子忧。\r\n卒然托异县，所得如所求。\r\n主人如古人，待士礼亦优。\r\n人情乐新知，岂不怀旧丘。\r\n我贫无四壁，爱尔胡能留。\r\n子也尚不容，吾代诸公羞。\r\n勿云百田远，已作千山愁。\r\n念子舍我去，谁复从我游。\r\n诸石吾未识，因子卜可不。\r\n能此已可尚，终焉致绸缪。"
        },
        {
            "title": "和苏公洞庭春色",
            "content": "洞庭千木奴，寸丝不挂手。\r\n来输步兵厨，酿作青田酒。\r\n王家玉东西，未觉岁华走。\r\n方从罗浮山，已作南阳寿。\r\n还将瓮头春，慰子雪入牖。\r\n我方缚禅律，一举烦屡嗅。\r\n东坡酒中仙，醉墨粲星斗。\r\n诗成以属我，千金须弊帚。\r\n何曾樽俎间，著客面黧黝。\r\n定须笑美人，蘸甲不濡口。"
        },
        {
            "title": "和黄充实春尽游南山",
            "content": "逐胜阙勇功，饯春无少色。\r\n出门欲何向，坂丸随所击。\r\n百年余几何，十步复一息。\r\n同来二三子，楚楚颇修饰。\r\n行前强老夫，径捷疲峻陟。\r\n山门开烟霏，禅房闭岑寂。\r\n口燥沾茗椀，久厄此为德。\r\n逐日下西山，草路荒不识。\r\n回溪转钩曲，门径入绳直。\r\n故人喜领客，内愧积腹臆。\r\n所来为亲旧，扫除称寥閴。\r\n疾风无末势，过雨有余沥。\r\n高花初欲然，平荷已如拭。\r\n因君感衰盛，丑好移顷刻。\r\n交新厌区区，话旧听历历。\r\n谈间十一二，四座已倾侧。\r\n茅屋漏风霜，山田带沙砾。\r\n尚能哀此老，举手触四塞。\r\n君如涧底松，超拔出天壁。\r\n学诗有新功，黄魏共推激。"
        },
        {
            "title": "寄答泰州曾侍郎",
            "content": "千里驰诗慰别离，诗来吟咏转悲思。\r\n静中取适庸非计，林下相从会有时。\r\n生理只今那得说，交情从昔见於斯。\r\n含毫欲下还休去，怀抱何由得细知。"
        },
        {
            "title": "戏元弼",
            "content": "山头落日著窗明，花里来禽起笑声。\r\n岂有诗成须白傅，独於酒可置公荣。"
        },
        {
            "title": "东禅",
            "content": "东阡急雨未成泥，度密穿青取径微。\r\n邂逅无人成独往，殷懃有月与同归。"
        },
        {
            "title": "次韵答学者四首",
            "content": "太阿无前锋不缺，铅刀不堪供一切。\r\n至柔绕指刚则折，善而藏之光夺月。"
        },
        {
            "title": "湖上",
            "content": "湖上难为别，梅梢已著春。\r\n林喧乌啄啄，风过水鳞鳞。\r\n缘有三年尽，情无一日亲。\r\n白头厌奔走，何地与为邻。"
        },
        {
            "title": "以拄杖供仁山主二首",
            "content": "洗足投筇只坐禅，厌寻歧路费行缠。\r\n老来不复人间事，不用山公更削圆。"
        },
        {
            "title": "秦少章见过",
            "content": "淮南小山秦氏子，旧雨不来今雨来。\r\n风席起尘晨突冷，坐看鸟迹破苍苔。"
        },
        {
            "title": "北渚",
            "content": "南荡不可度，北渚风浪生。\r\n向来狐兔迹，已复蛟鼍鸣。"
        },
        {
            "title": "次韵答邢居实二首",
            "content": "汉庭用少公何在，不使群飞接羽翰。\r\n今代贵人须白发，挂冠高处未宜弹。"
        },
        {
            "title": "双樱",
            "content": "并蔕随宜好，连心著意红。\r\n只堪惊老眼，持此与谁同。"
        },
        {
            "title": "元旦",
            "content": "老境难为节，寒梢未得春。\r\n一官兼利害，百虑孰疏亲。\r\n积雪无归路，扶行有醉人。\r\n望乡仍受岁，回首向松筠。"
        },
        {
            "title": "夜雨",
            "content": "十月天犹雨，三更月失明。\r\n溟蒙才洒润，点滴不成声。\r\n辟户风烟入，投林鸟雀轻。\r\n旅怀终易感，倏起别离情。"
        },
        {
            "title": "何太中挽词二首",
            "content": "课最三川守，名成万石君。\r\n平生欠一识，声烈即多闻。\r\n兜率真归处，琴台只断云。\r\n伤心今夜月，忍便到初坟。"
        },
        {
            "title": "次韵韵苏公题欧阳叔弼息斋",
            "content": "行者悲故里，居者爱吾庐。\r\n生须著锥地，何赖汗牛书。\r\n丈室八尺床，称子闭门居。\r\n百为会有还，一足不待余。\r\n纷纷幼老间，失得了悬虚。\r\n客在醉则眠，听我勿问渠。\r\n论胜已绝倒，句妙方愁予。\r\n竹几无留尘，霜畦有余蔬。\r\n相从十五年，不为食有鱼。\r\n时须一俛仰，君可贷蘧篨。"
        },
        {
            "title": "次韵苏公竹间亭小饮",
            "content": "自昔有遗韵，小饮不尽觞。\r\n坐待竹间月，奈此云影长。\r\n起行林下路，散策踰平岗。\r\n破眼一枝春，著意千叶黄。\r\n暄寒会有分，蜂蝶来无央。\r\n鸟语带余寒，竹风回妙香。\r\n缅想两公子，作恶变清凉。\r\n谁怜尘沙底，疲马踏朝阳。\r\n斯人班马後，如圭复如璋。\r\n相逢了无得，佳处每难忘。"
        },
        {
            "title": "登彭祖楼",
            "content": "城上危楼江上城，风流千载擅佳名。\r\n水兼汴泗浮天阔，山入青齐焕眼明。\r\n乔木下泉余故国，黄鹂白鸟解人情。\r\n须知壮士多秋思，不露文章世已惊。"
        },
        {
            "title": "和王明之见寄",
            "content": "末路相逢首重回，紫芝眉宇向人开。\r\n老来惟有风情在，事去空怜岁月催。\r\n憔悴不堪临楚泽，栖迟无路上燕台。\r\n少陵肺病疏杯斝，想负花前载酒来。"
        },
        {
            "title": "骑驴二首",
            "content": "复作骑驴不跨驴，此生断酒未须扶。\r\n独无锦里惊人句，也得梁园画作图。"
        },
        {
            "title": "答魏衍黄预勉余作诗",
            "content": "我诗浅短子贡墙，众目俯视无留藏。\r\n句中有眼黄别驾，洗涤烦热生清凉。\r\n人言我语胜黄语，扶竖夜燎齐朝光。\r\n三年不见万里外，安得奋身置汝傍。\r\n迩来诸子复秀发，曾未几见加端章。\r\n剩欲摧藏让头角，岂是有意群儿伤。\r\n於人无怨我何憾，爱者尚众犹吾乡。\r\n平生不自解嘲诮，祸来亦复非周防。\r\n我衰气索不自振，正赖好语能恢张。\r\n诗家小魏新有声，旧传秀句西里黄。\r\n後生学行阙师友，临路不进空回遑。\r\n看君事业青云上，听渠螟蟘生膏肓。"
        },
        {
            "title": "烂石村",
            "content": "乱石何年烂，千林昨夜黄。\r\n晓耕来鸟雀，麦垅纵牛羊。\r\n投老须微禄，持身阙寸长。\r\n洗心闻吉语，时事信难量。"
        },
        {
            "title": "贺关彦长生日",
            "content": "经术宜传世，清明正得秋。\r\n德优高士传，名重赋家流。\r\n短袖妨妍舞，青衫负白头。\r\n待看灵寿杖，扶出富民侯。"
        },
        {
            "title": "暑雨",
            "content": "密雨吹不断，贫居常闭门。\r\n东溟容有限，西极更能存。\r\n束湿炊悬釜，翻床补坏垣。\r\n倒身无著处，呵手不成温。"
        },
        {
            "title": "再到钱塘呈会宗伯益",
            "content": "负笈重来感旧游，流年衰鬓两经秋。\r\n湖山依旧浑相识，风月愁人不自由。\r\n尚有故交重冷榻，可堪归梦到沧洲。\r\n谁怜壮志空凋落，百链金为绕指柔。"
        },
        {
            "title": "寿安县君挽词",
            "content": "两大推平日，三从播後声。\r\n忧劝登上寿，箫鼓闭佳城。\r\n缌布千人从，松楸十里行。\r\n哀荣动邻里，点笔竞诸生。"
        },
        {
            "title": "赠白闍梨",
            "content": "瓶锡倦西东，归来一榻空。\r\n宗乘能自判，文学更兼通。\r\n讲彻夜堂月，定回枯树风。\r\n无从参净社，回首倦飞蓬。"
        },
        {
            "title": "寄沛县姜承议",
            "content": "平生鲁国老先生，晚见诸郎识老成。\r\n怪有武功蒙宠锡，果缘阴德贯神明。\r\n金池已作归田计，玉版方书济物情。\r\n百里饥寒独颜阖，忍令一物不敷荣。"
        },
        {
            "title": "别圆澄禅师",
            "content": "法施老人卧不出，呼我取别行问疾。\r\n摩盘拭箸劝一饱，少待须臾莫苍猝。\r\n早年著眼觑文字，万卷初无一言契。\r\n多生绮语未经忏，半世虚名足为累。\r\n此去它来尚有缘，头童齿豁恐无年。\r\n殷懃三请久住世，弊恶可念未可捐。\r\n平生准拟西行计，老著人间此何意。\r\n他生佛会见头陀，知是当年老居士。"
        },
        {
            "title": "谢宪台赵史惠米",
            "content": "平生忍欲今忍贫，闭口逢人不少陈。\r\n俸薄身清赵都史，也能作意向诗人。"
        },
        {
            "title": "黄梅五首",
            "content": "冉冉梢头绿，婷婷花下人。\r\n欲传千里信，暗折一枝春。"
        },
        {
            "title": "和郑户部宝集丈室二首",
            "content": "远游游则远，安心心已安。\r\n茅茨更何事，一坐五年宽。\r\n客来问法要，示以无所还。\r\n勿云空生默，听者不胜言。"
        },
        {
            "title": "碓磨寨",
            "content": "以人为食杀为戏，自昔无闻尔所先。\r\n信有亡身一言尽，独能遗臭万人传。"
        },
        {
            "title": "送晁奉议高邮判官",
            "content": "公族仍前辈，都城早与游。\r\n士穷须禄食，才大岂身谋。\r\n雪岭无归鸟，冰河有去舟。\r\n平生湖海意，不为有鱼留。"
        },
        {
            "title": "和谢公定雨行逢卖花",
            "content": "逢花驻马尚多情，天不违人旋作晴。\r\n不使近诗增纸价，得知春入凤凰城。"
        },
        {
            "title": "送何子温移亳州三首",
            "content": "复作中年别，仍怀後日忧。\r\n关山遮极目，汴泗只东流。\r\n政好遭频借，诗清得暗投。\r\n会看灵寿杖，扶出富民侯。"
        },
        {
            "title": "送詹司业",
            "content": "学舍论交二十年，白头相对固依然。\r\n才难孰为吾君惜，果满宁容我辈先。\r\n熟路长驱聊缓步，百全一发不虚弦。\r\n故怀未尽还成别，饱惯人间不更怜。"
        },
        {
            "title": "贺文潜",
            "content": "飞腾无那高詹事，犇轶难甘杜拾遗。\r\n释梵不为宁顾计，公侯有命郤随宜。\r\n且留陈迹来韩愈，不用逢人说项斯。\r\n富贵风声真两得，穷人从此不因诗。"
        },
        {
            "title": "秋怀十首",
            "content": "北阙书不上，南山田不归。\r\n朝暮陈州门，悠悠此何为。\r\n我老何所为，暖日聊差池。\r\n君听城上乌，哑哑端为谁。"
        },
        {
            "title": "早起",
            "content": "邻鸡接响作三鸣，残点连声杀五更。\r\n寒气挟霜侵败絮，宾鸿将子度微明。\r\n有家无食违高枕，百巧千穷只短檠。\r\n翰墨日疏身日远，世间安得尚虚名。"
        },
        {
            "title": "别叔父昆山丞",
            "content": "父子兼知己，扶携共白头。\r\n又为千里别，未使寸心休。\r\n鸟雀空庭晓，风霜落木秋。\r\n近亲零落尽，更觉别离愁。"
        },
        {
            "title": "和黄预病起",
            "content": "似闻药病已投机，牛斗蛇妖顿觉非。\r\n李贺固知当得疾，沈侯可更不胜衣。\r\n惊逢白璧山千仞，会见黄金带十围。\r\n扣信诗书端作祟，孰知糠籺亦能肥。"
        },
        {
            "title": "楝花",
            "content": "密叶已成荫，高花初著枝。\r\n幽香不自好，寒艳未多知。\r\n会见垂金弹，聊容折紫緌。\r\n粉身非所恨，犹复得闻思。"
        },
        {
            "title": "送王元均贬衡州兼寄元龙二首",
            "content": "先生秀句满天东，二子缘渠再得穷。\r\n诗礼向来堪发冢，孙刘能使不为公。\r\n炎方瘴疠避轩豁，故国山河开始终。\r\n传语元龙要相识，江湖春动有来鸿。"
        },
        {
            "title": "敬酬智叔三赐之辱兼戏杨理曹二首",
            "content": "险韵廋词费讨论，真持布鼓过雷门。\r\n更看九日台头句，未用三人月下樽。\r\n镜里黄花明白发，海边赤脚踏长鲲。\r\n从来相戒莫打鸭，可打鸳鸯最後孙。"
        },
        {
            "title": "寄亳州何郎中二首",
            "content": "西南日下共浮云，人事难群喜劝分。\r\n已度城阴先得句，不应从俗未忘荤。\r\n松篁有节元宜晚，桃李无蹊只自薰。\r\n欲入帝城须帝力，且寻诗社著诗勋。"
        },
        {
            "title": "寄张宣州",
            "content": "与世情将尽，怀仁老未忘。\r\n故人今五马，高处谩三长。\r\n诗岂江山助，名成沈鲍行。\r\n肯为文俗事，打鸭起鸳鸯。"
        },
        {
            "title": "送王元均贬衡州兼寄元龙二首",
            "content": "先生英气盖区中，命与仇谋得老穷。\r\n又见长身有家法，可辞短簿怒吾公。\r\n石头路滑行能速，宣室归来语未终。\r\n宛洛风尘莫回顾，直须留眼送归鸿。"
        },
        {
            "title": "寄都下故人示王予安",
            "content": "湖海相忘日自疏，经年不作一行书。\r\n世间惟有韩康伯，肯为渊源住岁余。"
        },
        {
            "title": "戏寇君二首",
            "content": "南邻歌舞隔墙听，想对朝窗晕倒青。\r\n莫望唤人看娜嫋，只凭幽梦寄丁宁。"
        },
        {
            "title": "再和寇十一二首",
            "content": "与世相违孰自量，资身无策漫多方。\r\n逢场作戏真呈拙，误笔成蝇岂所长。\r\n名字不归青史笔，形容终老白云乡。\r\n可须五斗轻千里，赖有斯人未肯忘。"
        },
        {
            "title": "病中六首",
            "content": "软熟羞盘馔，芳辛实枕帏。\r\n候晴先晒席，占湿预烘衣。\r\n易粟鸡皮皱，难培鹤骨肥。\r\n头颅虽若此，虚白日生辉。"
        },
        {
            "title": "送秦觏二首",
            "content": "师法时难得，亲年富有余。\r\n端为李君御，尽读邺侯书。\r\n结友真莫逆，论才有不如。\r\n折腰终不补，可但曳长裾。"
        },
        {
            "title": "戏元弼",
            "content": "翩翩别去七经年，特特归来两浩然。\r\n东道有时推谢令，後堂无地著彭宣。"
        },
        {
            "title": "赠鲁直",
            "content": "相逢不用蚤，论交宜晚岁。\r\n平生易诸公，斯人真可畏。\r\n见之三伏中，凛凛有寒意。\r\n名下今有人，胸中本无事。\r\n神物护诗书，星斗见光气。\r\n惜无千人力，负此万乘器。\r\n生前一樽酒，拨弃独何易。\r\n我亦奉斋戒，妻子以为累。\r\n子如双井茶，众口愿其尝。\r\n顾我如麦饭，犹足填饥肠，\r\n陈诗传笔意，愿立弟子行。\r\n何以报嘉惠，江湖永相忘。"
        },
        {
            "title": "夜句三首",
            "content": "短短长长柳，三三五五星。\r\n断云当极目，不尽远峰青。"
        },
        {
            "title": "和元夜",
            "content": "笳鼓喧灯市，车舆避火城。\r\n彭黄争地胜，汴泗迫人清。\r\n梅柳春犹浅，关山月自明。\r\n赋诗随落笔，端复可怜生。"
        },
        {
            "title": "巨野",
            "content": "余力唐虞後，沉人海岱西。\r\n不应容桀黠，宁复有青齐。\r\n灯火鱼成市，帆樯藕带泥。\r\n十年尘雾底，瞥眼怪凫鷖。"
        },
        {
            "title": "谢赵惠芍药",
            "content": "九十风光次第分，天怜独得殿残春。\r\n一枝剩欲簪双髻，未有人间第一人！\r\n【注释】：【说明】作者一生刻苦努力，但政治上始终不得志。诗的最后两句露了这种郁愤的情绪，诗人在同一题目下的另一首诗中说：“从微至老走风尘”，可见诗写在晚年，对自已一生贫病交加、政治失意深有感\r\n慨。\r\n【解释】①惠--赠送。②次第分--按着时间顺序开放。这句说：在九十天的春光中间，各种花先后开放\r\n。③殿--殿尾，最后。怜--喜爱。这句说：由于大自然的偏爱，芍药花特别得到机会在最后分享了春意\r\n。④剩欲--很想。簪--插戴。双髻--古时少女把头发左右分梳成两个髻。这是代指英俊的人。⑤这两句\r\n说：我很想把一枝芍药插在人的头上，可惜找不到一个最英俊的人。"
        },
        {
            "title": "同道士钱泠然寻涧水源",
            "content": "晓领黄冠子，步寻东涧源。\r\n拖筇探清浅，垂手弄潺湲。\r\n岸阁残花片，槎留旧涨痕。\r\n凤潜丹穴邃，龙卧古潭浑。\r\n修竹青垂荫，长萝翠可扪。\r\n忽惊穿药圃，不觉到云根。\r\n嶝外看飞鸟，崖边见饮猿。\r\n援琴写山水，布席坐兰荪。\r\n白石支棋局，青沙藉酒尊。\r\n醉歌归路稳，洞口月黄昏。"
        },
        {
            "title": "怀远",
            "content": "海外三年谪，天南万里行。\r\n生前只为累，身後更须名。\r\n未得平安报，空怀故旧情。\r\n斯人有如此，无复涕纵横。"
        },
        {
            "title": "答李簿",
            "content": "老去才先尽，春来酒屡空。\r\n甘为耕钓手，畏作嗫嚅翁。\r\n与罪宁无说，言诗新有功。\r\n不堪须野鹜，似欲吐长虹。"
        },
        {
            "title": "赠欧阳叔弼学士",
            "content": "早知汝颍多能事，晚以诗书托下寮。\r\n大府礼容宽懒慢，故家文物尚嫖姚。\r\n只将忧患供谈笑，敢望功名答圣朝。\r\n岁历四三仍此地，家余五一见今朝。"
        },
        {
            "title": "晁无咎张文潜见过",
            "content": "白社双林去，高轩二妙来。\r\n排门冲鸟雀，挥壁带尘埃。\r\n不惮除堂费，深愁载酒回。\r\n功名付公等，归路在蓬莱。"
        },
        {
            "title": "柏",
            "content": "用直宁论世，名成不待官。\r\n低枝缘我有，偃盖到谁看。\r\n秀色有新故，英姿无暑寒。\r\n要为千岁计，岂虑万牛难。"
        },
        {
            "title": "寒夜",
            "content": "留滞常思动，艰虞郤悔来。\r\n寒灯挑不焰，残火拨成灰。\r\n冻水滴还歇，风帘掩复开。\r\n孰知文有忌，情至自生哀。"
        },
        {
            "title": "赠吴氏兄弟三首",
            "content": "得失媸妍只自知，略容千载有心期。\r\n恨君不识金华伯，何处如今更有诗。"
        },
        {
            "title": "湖上晚归寄诗友",
            "content": "功名违壮志，戒律负前身。\r\n刘德长欺客，王融郤笑人。\r\n残年增受岁，病眼怯逢春。\r\n杖屦知何向，知公未厌频。"
        },
        {
            "title": "十七日观潮三首",
            "content": "江水悠悠自在流，向人无恨不应愁。\r\n相逢不觉浑相似，谁使清波早白头。"
        },
        {
            "title": "上晁主客",
            "content": "两疏父子共含香，不独家荣国有光。\r\n剩欲展怀因问疾，孰知相对只衔觞。\r\n年侵身要兼人健，节近花须满意黄。\r\n从此竹林须小阮，只今未可弃山王。"
        },
        {
            "title": "寄答王直方",
            "content": "人情校往复，屡勉终不近。\r\n一诗已经年，知子不我怨。\r\n生世余几何，尺箠日取寸。\r\n怀禄有遐心，从俗无远韵。\r\n时从府中归，数过林下饭。\r\n平生功名意，回作香火愿。\r\n三年不举觞，吻颊烟火焮。\r\n岂无两苍龙，沾我一雨润。\r\n官粗诗未工，猛乞毋小靳。\r\n人生如此尔，文字已其闰。\r\n是身虽臭腐，宁作青紫楦。\r\n永怀忘年友，死矣余令问。\r\n念子颇似之，老我何所恨。"
        },
        {
            "title": "宿深明阁二首",
            "content": "缥缈金华伯，人间第一人。\r\n剧谈连昼夜，应俗费精神。\r\n时要平安报，反愁消息真。\r\n墙根霜下草，又作一番新。"
        },
        {
            "title": "杨夫人挽词",
            "content": "初说南奔道路长，湖边丹旐已飞扬。\r\n百年积庆锺连璧，十念收功到净方。\r\n绛幔未经亲宋母，绿衣犹记识黄裳。\r\n欲图不朽须诠载，今代谁堪著石章。"
        },
        {
            "title": "送澶州录曹宋参军",
            "content": "宦游男子事，访别故人情。\r\n能吏于今少，春风及此行。\r\n英雄余战伐，犴狱寄廉平。\r\n未肯轻衰疾，人来阙寄声。"
        },
        {
            "title": "九月八日夜雨留智叔",
            "content": "骑台九日登临处，只有归人醉扶路。\r\n千年二谢孰可代，我每苦留君只去。\r\n花粗且为前人惜，曲误不解丞卿怒。\r\n只消著帽受西风，不待风流到新句。"
        },
        {
            "title": "八月十日二首",
            "content": "人生七十今强半，老去光阴已後身。\r\n更欲置身须世外，世间元自不关人。"
        },
        {
            "title": "送张衡山",
            "content": "昔别青衿子，今为白发翁。\r\n此行何日见，多难向来同。\r\n官事酣歌里，湖山秀句中。\r\n风尘莫回首，留眼送归鸿。"
        },
        {
            "title": "次韵萤火",
            "content": "年侵观物化，共被岁时催。\r\n熠熠孤光动，翩翩度水来。\r\n稍能穿幔入，已复受风回。\r\n投卷吾衰矣，微吟子壮哉。"
        },
        {
            "title": "残句：磊落金盘荐糟蟹",
            "content": "磊落金盘荐糟蟹，纤柔玉指破霜柑。"
        },
        {
            "title": "拟李义山柳枝词五首",
            "content": "雨叶不自持，风花故入衣。\r\n飞花已无定，忍著恶风吹。"
        },
        {
            "title": "古怨赠关彦长",
            "content": "世态轻浮君莫道，相逢何必论才调。\r\n铅刀快利莫耶迟，果下翩翩望云老。\r\n人前安得无穷好，应须富贵长年少。\r\n莫教白发更栖迟，不遭毁骂逢人笑。"
        },
        {
            "title": "叔父惠鉢三首",
            "content": "当家父子亲分付，不比黄梅万里来。\r\n不解当年明上座，岭头言下郤空回。"
        },
        {
            "title": "夏杪",
            "content": "一室青芜长，终朝静不哗。\r\n圣贤开美酒，子母破新瓜。\r\n绿筱初翻箨，红蕖稍荐花。\r\n咄嗟功业晚，览照鬓初华。"
        },
        {
            "title": "再赠寇司户",
            "content": "仕屈诸儒底，名成一战中。\r\n酒为千日计，诗费几生功。\r\n戏马章台下，呼鹰上蔡东。\r\n少年豪侠窟，杵臼得梁鸿。"
        },
        {
            "title": "宿柴城",
            "content": "卧埋尘叶走风烟，齿豁头童不记年。\r\n起倒不供聊应俗，高低莫可只随缘。\r\n冬冬鼓远三行夜，隐隐平湖四接天。\r\n枕底涛波蓬上雨，故将羁老到愁边。"
        },
        {
            "title": "拟李义山柳枝词五首",
            "content": "嫋嫋东门柳，重重小苑花。\r\n为谁须落子，著意莫藏鸦。"
        },
        {
            "title": "行次旧县寄立之",
            "content": "岁晚方奔命，春期作过宾。\r\n逢君为地主，顾我拙谋身。\r\n官是三年客，情缘一日亲。\r\n将身随斗食，应作未归人。"
        },
        {
            "title": "梁山泊",
            "content": "积阴风易作，隆寒声益急。\r\n百为定有数，一动必三日。\r\n奔隤水势壮，犦胅波头立。\r\n前行後浪促，突起旁抶射。\r\n奔腾万骑来，倏忽一箭疾。\r\n摧残蒲苇尽，簸荡鱼龙泣。\r\n私忧地轴脱，已分梁山没。\r\n向来万斛重，不作一叶直。\r\n舟行两水间，触夺声蟋蟀。\r\n路转帆举落，舟排冰叠积。\r\n经事长一智，中人所知识。\r\n千金不垂堂，岂复待一失。\r\n穷途得伟观，老气犹少色。\r\n事定未得忘，嗟来庶可及。"
        },
        {
            "title": "次韵秦觏听雁闻鸡二首",
            "content": "行断哀多影不留，有人中夜揽衣裘。\r\n笔头细字真堪怨，眼里长檠不解愁。"
        },
        {
            "title": "十七日观潮三首",
            "content": "潮头初出海门山，千里平沙转面间。\r\n犹有江神怜北客，欲将奇观破衰颜。"
        },
        {
            "title": "陈询秀才归徐",
            "content": "千里相从愧子心，未堪归路马駸駸。\r\n更能作意怜衰病，肯後重来道古今。\r\n三岁有期看一举，百年聊待到千寻。\r\n行逢净社论余习，为说登临久废吟。"
        },
        {
            "title": "送法宝禅师",
            "content": "平生夫铁脚，道价喧宇宙。\r\n望礼东南云，吾今独何後。\r\n晚始识其子，瑶林一枝秀。\r\n初闻饮光笑，复作空生瘦。\r\n今年退後禅，袖手不肯叉。\r\n真成菩萨魔，未免化城咎。\r\n白月悬清光，大锺得辞扣。\r\n知止一何勇，随缘岂无复。\r\n丰台两禅子，三请期一觏。\r\n翩然挈瓶盂，百里往相就。\r\n古寺风雨余，触目初邂逅。\r\n夙昔有静缘，欢然宛如旧。\r\n教我早自异，业成谁得救。\r\n世故已备尝，踌躇复何候。\r\n钻火勿停手，时来自渠透。\r\n殷懃礼白足，吾为太山溜。"
        },
        {
            "title": "晚兴",
            "content": "去国犹能别，逢人始欲愁。\r\n不干遮极目，自是怯回头。\r\n布网收渔槮，连筒下钓钩。\r\n谁初教鲜食，泽竭未能休。"
        },
        {
            "title": "酬吕明父学士",
            "content": "当日功名指顾收，一言悟主过千秋。\r\n去登霄汉如平地，归到云山尚黑头。\r\n解组行参莲社客，挥金坐揖醉乡侯。\r\n谢公不为苍生起，拥鼻重来可自由。"
        },
        {
            "title": "眠云斋",
            "content": "已是登临晚，长须爱惜春。\r\n终当捐世事，来往卧云人。"
        },
        {
            "title": "戏元弼",
            "content": "浊泾清渭不同源，世好因循到子孙。\r\n只待白头能潦倒，不虞青眼已澜翻。"
        },
        {
            "title": "寄提刑李学士",
            "content": "石渠金马青云上，东里西门济水边。\r\n上冢过家真乐事，平时持节贵当年。\r\n成家旧学诸儒问，脱手新诗众口传。\r\n范叔一寒今若此，相逢犹得故人怜。"
        },
        {
            "title": "送林朝奉",
            "content": "两父论诗伯仲间，去思今识谢家安。\r\n旷怀亦苦中年别，归翼仍愁行路难。\r\n四壁未堪风雨夕，百围已试雪霜寒。\r\n欲逃富贵疑无地，千丈竿头试手看。"
        },
        {
            "title": "胡士彦挽词二首",
            "content": "此地来何晚，经年见未频。\r\n荐贤仍赌命，有道可辞贫。\r\n徒弟三千子，声名四十春。\r\n襄阳耆旧内，无复姓庞人。"
        },
        {
            "title": "谢王立之送花",
            "content": "过雨生泥风作尘，马蹄声里度芳辰。\r\n城南居士风流在，时送名花与报春。"
        },
        {
            "title": "谢傅监",
            "content": "好士如好色，昔闻今则无。\r\n平生席为门，未识长者车。\r\n旷士慕林谷，羁人辱泥涂。\r\n愿为执鞭役，莫顺下风趋。\r\n去年辱公先，怀刺留寓居。\r\n我往拜其门，鸑鷟鸣高梧。\r\n论交不计年，取材忘其愚。\r\n一寒我如此，百镒公无余。\r\n今年贺公归，乃复过我庐。\r\n当使有近行，应门有长须。\r\n小家不耐事，鸡飞犬升闾。\r\n莫归自有恨，亲颜一何娱。\r\n汝家吾无忧，能致贤大夫。\r\n吴公汉庭右，贾生世用疏。\r\n平分太仓粟，尽读邺侯书。\r\n士为知己留，不为食有鱼。\r\n三言移曾母，投杼公何如。"
        },
        {
            "title": "嗟哉行",
            "content": "张生服石为石奴，下潦上乾如渴乌。\r\n一朝偾蹶须人扶，伏毒未动风出虚。\r\n此生所得与昔殊，韩子作志还自屠。\r\n自笑未竟人复吁，以身济欲未必愚。\r\n欲久而速反所图，嗟哉伟然二大夫。"
        },
        {
            "title": "赠秦觏兼简苏迨二首",
            "content": "文章从古不同时，诗语惊人笔益奇。\r\n过与阿平应绝倒，世间能有几人知。"
        },
        {
            "title": "赠太素庵轲律师",
            "content": "枕帐清寒夜色空，琉璃明净晚灯红。\r\n定知城市无穷事，尽在山人冷眼中。"
        },
        {
            "title": "杜侍郎挽词三首",
            "content": "骥騄方怀远，松筠忽有秋。\r\n雍容名士数，终始法家流。\r\n凛凛惊千载，堂堂閟一丘。\r\n能令羊季子，不肯过西州。"
        },
        {
            "title": "次韵苏公独酌试药玉滑盏",
            "content": "僊人弃余粮，玉色已可欺。\r\n小试换骨方，价重十冰磁。\r\n灌以长白虹，渺若江海弥。\r\n浮之端不恶，举者亦何辞。\r\n但愧闻道晚，早从雁门师。\r\n律部无明文，可复时中之。\r\n汝阳佳少年，三斗出六奇。\r\n家有持杯手，两好当一施。\r\n风吹酒面仄，月度杯心迟。\r\n百年容有命，一笑更须时。"
        },
        {
            "title": "酬智叔见戏二首",
            "content": "百念皆空习尚存，稍修香火踏空门。\r\n槌腰摩腹非春事，割爱投闲覆玉樽。\r\n白发情多犹可染，骖鸾兴尽郤乘鲲。\r\n上界纷纷足官府，也容河鼓过天孙。"
        },
        {
            "title": "十五夜月",
            "content": "向老逢清节，归怀托素晖。\r\n飞萤元失照，重露已沾衣。\r\n稍稍孤光动，沉沉众籁微。\r\n不应明白发，似欲劝人归。"
        },
        {
            "title": "黄无悔挽词四首",
            "content": "玉箸凝潮後，丝桐艺业余。\r\n远涂憎早悟，旷度得中疏。\r\n子逝今何遽，吾生孰与居。\r\n岂无文士传，未有茂陵书。"
        },
        {
            "title": "雪",
            "content": "初雪已覆地，晚风仍积威。\r\n木鸣端自语，鸟起不成飞。\r\n寒巷闻惊犬，邻家有夜归。\r\n不无惭败絮，未易泣牛衣。"
        },
        {
            "title": "简令由司理",
            "content": "居连里巷室连甍，多谢能空凿壁生。\r\n幸有余光子何损，岂无邻好我先倾。\r\n已知涉世蘧蘧梦，但欲求田俋俋耕。\r\n贫病久甘从弃置，宁堪更类汝南评。"
        },
        {
            "title": "兴龙节致语口号",
            "content": "剑佩声来合玉除，骐驎烟上暗金铺。\r\n近臣先识天颜喜，九奏初知昼景舒。\r\n东海为田将几见，南山称寿已三呼。\r\n欲知帝力今多少，醉舞行歌塞道涂。"
        },
        {
            "title": "送路纠归老丹阳",
            "content": "身退不待年，意足不待余。\r\n宁闻有余论，但问我何如。\r\n才名四十年，盛气盖诸儒。\r\n独无金水力，竟与蛙黾俱。\r\n晚为府中掾，直前不趑趄。\r\n曾何愧俯仰，颇亦因嗫嚅。\r\n有粟尚可糊，有酒尚可娱。\r\n一朝脱章绶，用意不踌躇。\r\n富贵亦何有，惜君宁挽裾。\r\n人生一世间，谁得还其躯。\r\n谢公江海人，此计竟亦疏。\r\n千金一大钱，两子双明珠。\r\n妙语发幽光，东坡为欷歔。\r\n不知两疏去，能亦有此无。\r\n聊为三径资，从子并门居。"
        },
        {
            "title": "徐僊书三首",
            "content": "蓬壶仙子补天手，笔妙诗清万世功。\r\n肯学黄家元佑脚，信知人厄匪天穷。"
        },
        {
            "title": "雪中寄魏衍",
            "content": "薄薄初经眼，辉辉已映空。\r\n融泥还结冻，落木复沾丛。\r\n意在千山表，情生一念中。\r\n遥知吟榻上，不道絮因风。"
        },
        {
            "title": "猴马",
            "content": "沐猴自戏马自惊，圉人未解猴马情。\r\n猴其天资马何罪，意欲防患犹伤生。\r\n异类相宜亦相失，同类相伤非所及。\r\n志行万里困一误，吐豆齕荄甘伏枥。"
        },
        {
            "title": "和董判官寺居作",
            "content": "共作东州客，同栖古寺深。\r\n论交非有旧，不见解相寻。\r\n冷过清明节，悲生故国心。\r\n此身随所寄，未足问升沉。"
        },
        {
            "title": "奉酬应物",
            "content": "论世阙真是，憎好成愚贤。\r\n众手挽跛牂，拟度骅骝前。\r\n与子早相好，於今不知年。\r\n似从欲著帽，忧喜同华颠。\r\n生世如风花，高下亦偶然。\r\n填沟偶不死，挥刃忽自全。\r\n病马试春草，游鱼纵奔川。\r\n稍思升斗禄，筦库未阙员。\r\n一饥尚可忍，百岁当复延。\r\n相予乘下泽，得句要子宣。\r\n此生期乐死，它日须诗传。\r\n缩手著袖间，弹棋一争先。"
        },
        {
            "title": "和魏衍三日二首",
            "content": "林花女颊红，春水瓜头绿。\r\n步蹇我三休，来同君一足。\r\n苦嗟所历小，不尽千里目。\r\n暮景向昏鸦，归涂取修竹。"
        },
        {
            "title": "野望",
            "content": "霜叶红於染，吹花落更馨。\r\n平江行诘曲，小径夹葱青。\r\n度鸟开愁眼，遥山入画屏。\r\n畏人惟可饮，从俗郤须醒。"
        },
        {
            "title": "寓目",
            "content": "曲曲河回复，青青草接连。\r\n去帆风力满，来雁一声先。\r\n野旷低归鸟，江平进晚牵。\r\n望乡从此始，留眼未须穿。"
        },
        {
            "title": "中秋夜东刹赠仁公",
            "content": "盈盈秋月不余分，叶露悬光可数尘。\r\n此地正须烦一笑，要令排户问东邻。"
        },
        {
            "title": "次韵苏公西湖徙鱼三首",
            "content": "诗成笔落骥历块，不用安西题纸背。\r\n小家厚歛四壁立，拆东补西裳作带。\r\n堂下觳觫牛何罪，太山之阳人作鱠。\r\n同生异趣有如此，缾悬瓽间终一碎。\r\n流水长者今公是，雨花散乱投金濑。\r\n人言充庖须此辈，慈观更须容度外。\r\n赐墙及肩人得视，公才盘盘一都会。\r\n有怜其穷与不朽，我亦牵联书玉海。"
        },
        {
            "title": "黄楼",
            "content": "楼上当当彻夜声，与人何事有枯荣。\r\n已传纸贵咸阳市，更恐书留後世名。"
        },
        {
            "title": "送杜侍御纯陕西转运",
            "content": "馈粮千里古无策，木牛流马功不极。\r\n边头数米换黄金，将军汗马未伏枥。\r\n黠羌人面作胡语，鸟雀贪生尔如许。\r\n熊虎可避蝱可驱，覆巢熏穴意何如。\r\n汉虏相当庸可尽，聊城正用一封书。\r\n巧手莫为无面饼，谁能留渴须远井。\r\n国家有急君得辞，徐人不劳扣关请。\r\n陇上壮士莫扪舌，河西狂王防系颈。\r\n向来此地几送迎，草间翁仲口不瘖。\r\n十年两熟饱可待，一岁四守人何心。\r\n老稚持车车不留，归人不行行转头。\r\n关中正须萧丞相，省内早要富民侯。\r\n可同一夫在所悯，岁晚得无沟壑忧。"
        },
        {
            "title": "寄曹州晁大夫",
            "content": "堕絮随风花作尘，黄楼桃李不成春。\r\n只今容有名驹子，困倚栏干一欠伸。"
        },
        {
            "title": "送赵教授",
            "content": "束发相看到白头，了知公鬓不胜忧。\r\n可堪亲老须三釜，又著儒冠忍一羞。\r\n平世功名须晚节，向来旬月取封侯。\r\n北州豪杰知谁健，乞我黄淤十里秋。"
        },
        {
            "title": "赠二苏公",
            "content": "岷峨之山中巴江，桂椒柟栌枫柞樟。\r\n青金黄玉丹砂良，兽皮鸟羽不足当。\r\n异人间出骇四方，严王陈李司马扬。\r\n一翁二季对相望，奇宝横道骥伏箱。\r\n谁其识者有欧阳，大科异等固其常。\r\n小郤盛之白玉堂，典谟颂雅用所长。\r\n度越周汉登虞唐，千载之下有素王。\r\n平陈郑毛视荒荒，後生不作诸老亡。\r\n文体变化未可量，万口一律如吃羌。\r\n妖狐幻人犬陆梁，虎豹郤走逢牛羊。\r\n上帝惠顾祓不祥，天门夜下龙虎章。\r\n前驱吴回後炎皇，绛旗丹毂朱冠裳。\r\n从以甲胄万鬼行，乘风纵燎无留藏。\r\n天高地下日月光，授公以柄扶病伤。\r\n士如稻苗待公秧，临流不渡公为航。\r\n如大医王治膏肓，外证已解中尚强。\r\n探囊一试黄昏汤，一洗十年新学肠。\r\n老生塞口不敢尝，向来狂杀今尚狂，\r\n请公别试囊中方。"
        },
        {
            "title": "送何子温移亳州三首",
            "content": "青衿曾诵赋，皓首始登门。\r\n意得宁论晚，心交不待言。\r\n向来期北上，可复改南辕。\r\n画地数佳政，丛谈何处村。"
        },
        {
            "title": "病中六首",
            "content": "日眚浮珠佩，声尘籁玉箫。\r\n晚秋潘鬓秃，午梦楚魂消。\r\n注水瓶花醒，吹薪药鼎潮。\r\n南柯何处是，斜日上廊腰。"
        },
        {
            "title": "和黄预久雨",
            "content": "甲子仍逢夏，连朝雨脚垂。\r\n黑云玄甲驻，铁骑冷官驰。\r\n映日还蒙雾，悬麻郤散丝。\r\n颓墙通太豕，破柱出蛟螭。\r\n野润风光秀，凉生枕席宜。\r\n拨云开日月，噀水出虹蜺。\r\n贫可留须睫，恩当记扊扅。\r\n苍头行冒雨，赤脚出冲泥。\r\n诗好声生吻，书工手著胝。\r\n衰年得佳句，怀抱顿能移。"
        },
        {
            "title": "赠寇国宝三首",
            "content": "往岁黄童今寇君，高文要学亦多闻。\r\n留年看举天南翼，过目先空冀北群。"
        },
        {
            "title": "送江季恭",
            "content": "正学元非世，能诗新有声。\r\n诸公交郑季，多士闭何生。\r\n泛爱经过数，移书底里倾。\r\n又为淮海别，病眼向谁明。"
        },
        {
            "title": "病中六首",
            "content": "叹息憎晨凊，伸眉惬晚晴。\r\n隙虚浮日影，窗穴啸风声。\r\n扪虱天机动，驱蚊我相生。\r\n偶然成一笑，栩栩暂身腰。"
        },
        {
            "title": "和范教授同游桓山",
            "content": "送客寻山已自仙，行谈坐笑复忘年。\r\n平郊走马斜阳里，破屋传杯积水边。\r\n洗壁题名留岁月，登高著句记川山。\r\n风流幕下诸公子，缩手吟边更觉贤。"
        },
        {
            "title": "钦圣宪肃皇后挽词二首",
            "content": "复辟先元约，长年损积忧。\r\n春移柏城仗，仙去帝乡游。\r\n德并涂莘敏，功临马邓优。\r\n千秋修故事，车马戒如流。"
        },
        {
            "title": "寄潭州张芸叟二首",
            "content": "去国如前日，为邦得旧游。\r\n霜甘先落手，春雁几回头。\r\n只道风沙恶，宁知贾宋留。\r\n赋诗真有助，吊古不同忧。"
        },
        {
            "title": "次韵杨内翰赠诸进士",
            "content": "一官归老岂嘉宾，喜见群材入选抡。\r\n学变古今人得意，化行梁楚俗还醇。\r\n士蒙余勇天同力，诗度清秋物再新。\r\n勉作功名求善颂，径从平地据通津。"
        },
        {
            "title": "次韵答少章",
            "content": "秦郎淮海士，才大难为弟。\r\n蔚然霜雪後，不受江汉洗。\r\n春畦不满眼，采掇到芹荠。\r\n多病促余年，秋光欲辞抵。\r\n儒林文人行，掘起三界底。\r\n出入银台门，为米不为醴。\r\n白头容北面，斯文分一体。\r\n愧我无异闻，口阚不得启。"
        },
        {
            "title": "次韵春怀",
            "content": "欲作归田计，无如二顷何。\r\n折腰方赖禄，拭面未伤和。\r\n日下乌声乐，尘生鸟迹多。\r\n渡头留小楫，乘兴得相过。"
        },
        {
            "title": "送杨侍禁寄频黄二公二首",
            "content": "多问黄居士，终年欠一书。\r\n因人候消息，有使报何如。\r\n向晚逢杨子，真堪托後车。\r\n亲年方赖禄，不惜借吹嘘。"
        },
        {
            "title": "次韵何子温祈晴二首",
            "content": "夜半风回雨脚收，万家和气与云浮。\r\n萧条寒巷荒三径，突兀晴空耸二楼。\r\n胜日登临轻一醉，下乡昏垫肯同忧。\r\n江空峡响鱼龙落，尽放青青极目秋。"
        },
        {
            "title": "次韵答学者四首",
            "content": "黄尘投老得何郎，准拟明年共我长。\r\n熏沐不为杯酒污，飞扬未许老夫量。"
        },
        {
            "title": "和江秀才献花三首",
            "content": "江公孤愤不宜秋，吟作秋虫到白头。\r\n过我可为千日醉，从公难作百钱游。"
        },
        {
            "title": "席上劝客酒",
            "content": "稍开襟抱使心宽，大放酒肠须盏乾。\r\n珠帘十里城南道，肯作当年小杜看。"
        },
        {
            "title": "览胜亭",
            "content": "断岸通横水，吹花满系船。\r\n中年擅幽独，辍食买林泉。\r\n草木真宜主，江山故作妍。\r\n升沉有流转，且复赋归田。"
        },
        {
            "title": "叔父惠鉢三首",
            "content": "声中得句已忘言，断酒持斋郤自然。\r\n大有西来真的意，饥时著饭饱时悬。"
        },
        {
            "title": "拟汉宫词三首",
            "content": "叶叶霜林著意红，翩翩行骑语墙东。\r\n黄金拟买长门赋，未信君恩属画工。"
        },
        {
            "title": "江湖堂",
            "content": "莫爱西湖好，涓涓去不回。\r\n无情是江水，犹解及时来。"
        },
        {
            "title": "拟古",
            "content": "盎中有声囊不瘿，咽息不如带加紧。\r\n人生七十今已半，一饱无时何可忍。\r\n公侯早岁有如此，奴婢蓐食支夜永。\r\n向来糠籺之子孙，居邻无僧家有井。"
        },
        {
            "title": "夏夜有怀",
            "content": "卧念张居士，逃名老石根。\r\n学诗真得瘦，识字即空樽。\r\n鸣笛夜宜远，灯花晓更繁。\r\n未须哀老子，也复守丘园。"
        },
        {
            "title": "简李伯益",
            "content": "虀盐度岁每无余，垂橐东归口未糊。\r\n贫里交游新断绝，老来光景半消除。\r\n时情视我门前雀，人好看君屋上乌。\r\n尚喜弊庐连蒋径，愿求佳句递髯奴。"
        },
        {
            "title": "秋怀十首",
            "content": "昨日山中云，今朝山下雨。\r\n牛羊没禾黍，蟋蟀促机杼。\r\n磨刀洗盆瓮，社腊不胜数。\r\n岂无聚歛吏，触手丞相怒。"
        },
        {
            "title": "次韵苏公督两欧阳诗",
            "content": "吟声正可候虫鸣，酒面犹须作老兵。\r\n岂有文章妨要务，孰知诗律自前生。\r\n向来怀璧真成罪，未必含光不屡惊。\r\n血指汗频终缩手，此怀端复向谁倾。"
        },
        {
            "title": "和吴子副知海斋",
            "content": "法筵应供赖三车，堆案抽身辍算沙。\r\n破暑好风开乐国，脱尘新句散余霞。\r\n僧奁手汗空留迹，佛几堆红拂委花。\r\n客舍黄粱未应熟，且容秋蝶梦南华。"
        },
        {
            "title": "寄送定州苏尚书",
            "content": "初闻简策侍前旒，又见衣冠送作州。\r\n北府时清惟可饮，西山气爽更宜秋。\r\n功名不朽聊通袖，海道无违具一舟。\r\n枉读平生三万卷，貂蝉当复自兜牟。"
        },
        {
            "title": "寄子闵",
            "content": "烟昏晚寒风发屋，行者抽篷离者哭。\r\n青衫白发两相鲜，积雪朝阳眩双目。\r\n猛虎食子有分羹，洁鹭割股谋补肉。\r\n妻孥不用哭穷途，前府故人风义笃。"
        },
        {
            "title": "酬颜生惠茶库纸",
            "content": "破卵剥膜肌理滑，削玉作版光气熏。\r\n老子尚堪哦七字，阿买颇能书八分。"
        },
        {
            "title": "赠王聿修商子常",
            "content": "欲作新诗挑两公，含毫不下思先穷。\r\n贪逢大敌能无惧，强画修眉每未工。\r\n畏病忍狂妨痛饮，晚云朝雨滞晴空。\r\n正须好句留春住，可使风飘万点红。"
        },
        {
            "title": "陶朱公庙",
            "content": "千篇奏牍漫多知，百战收功未出奇。\r\n名下难居身可辱，郤将湖海换西施。"
        },
        {
            "title": "东山谒外大父墓",
            "content": "土山宛转屈苍龙，下有盘盘盖世翁。\r\n万木刺天元自直，丛篁侵道更须东。\r\n百年富贵今谁见，一代功名托至公。\r\n少日拊头期类我，暮年垂泪向西风。"
        },
        {
            "title": "次韵苏公西湖徙鱼三首",
            "content": "赤手取鱼如拾块，布网鸣舷攻腹背。\r\n岂知激浊与清流，恐惧骈头牵翠带。\r\n居士仁心到鱼鸟，会有微生化余鱠。\r\n宁容网目漏吞舟，谁能烹鲜作苛碎。\r\n我亦江湖钓竿手，误逐轻车从下濑。\r\n生当得意落鸥边，何用封侯堕鸢外。\r\n不如此鱼今得所，置身暗与神明会。\r\n径须作记戒鲸鲵，防有任公钓东海。"
        },
        {
            "title": "残句：闻道新文能入样",
            "content": "闻道新文能入样，相州红缬鄂州花。"
        },
        {
            "title": "後湖晚坐",
            "content": "水净偏明眼，城荒可当山。\r\n青林无限意，白鸟有余闲。\r\n身致江湖上，名成伯季间。\r\n目随归雁尽，坐待暮鸦还。"
        },
        {
            "title": "追呼行",
            "content": "去年米贱家赐粟，百万官仓不余掬。\r\n青钱随赐费追呼，昔日剜疮今补肉。\r\n今年夏旱秋水生，江淮转粟千里行。\r\n不应远水救近渴，空仓四壁雀不鸣。\r\n似闻为政不为费，两不相伤两相济。\r\n十年敛积用一朝，惊涛破山风动地。"
        },
        {
            "title": "放怀",
            "content": "施食乌鸢喜，持经鸟鼠听。\r\n杖藜矜矍铄，顾影怪伶俜。\r\n门静行随月，窗虚卧见星。\r\n拥衾眠未稳，艰阻饱曾经。"
        },
        {
            "title": "黄梅五首",
            "content": "旧鬓千丝白，新梅百叶黄。\r\n留花如有待，迷国更须香。"
        },
        {
            "title": "早春",
            "content": "度腊不成雪，迎年遽得春。\r\n冰开还旧渌，鱼喜跃修鳞。\r\n柳及年年发，愁随日日新。\r\n老怀吾自异，不是故违人。"
        },
        {
            "title": "黄无悔挽词四首",
            "content": "骨秀神仙数，诗清雅颂才。\r\n识高悬日月，韵胜脱尘埃。\r\n去就堪同事，摧残尽一哀。\r\n了知天上去，不似世间来。"
        },
        {
            "title": "晚泊",
            "content": "清切临风笛，深明隔水灯。\r\n堆场穿鸟雀，暗溜入沟塍。\r\n年使扶行老，船催趁渡僧。\r\n兹游恐未已，著句续先曾。"
        },
        {
            "title": "次韵寇司户春怀",
            "content": "讳穷怀禄得辞劳，腰折头低不复高。\r\n梦幻更堪追鸟迹，去来何有校牛毛。\r\n依违玩世从君好，叱咤生风盖代豪。\r\n闻说妙年心尚在，忍看花絮受风飘。"
        },
        {
            "title": "石氏画苑",
            "content": "卒行无好步，事忙不草书。\r\n能事不促迫，快手多麤疏。\r\n加看荷苇槲叶扇，崔家仲叔三人俱。\r\n扫除事物费岁月，收定神气忘形躯。\r\n恍然有得夺天巧，衰颜生态能相如。\r\n市师信手无赢余，一日画出东封图。\r\n眼前百口怪神速，背後千指争邪{外厂内歈}。\r\n君家画苑倾东都，锦囊玉轴行盈车。\r\n补完破碎收亡逋，欲得不计有与无。\r\n问君此病何当祛，君言无事聊自娱。\r\n世间何事非迷途，挟策未必贤樗蒲。\r\n苑中最爱文与苏，情亲不独生同闾。\r\n自谓知子谁如余，叔也不痴回不愚。\r\n怜君用意常勤劬，挥毫洒墨填空虚。\r\n风梢雨叶出新意，老树僵立何年枯。\r\n我生百事不留意，外物不足烦敺除。\r\n翰墨才能记名字，模临写貌无工夫。\r\n见溺不救危不扶，独无一物充庖厨。\r\n看君发漆颜丹朱，意气健如生马驹。\r\n逢人不信六十余，郁然一茎无白须。\r\n吕翁落寞起钓屠，南山四老东宫须。\r\n人生晚达有如此，应笑虞翻早著书。"
        },
        {
            "title": "次韵苏公西湖观月听琴",
            "content": "公诗端正道，亭亭如紫云。\r\n落世不敢学，谓是诗中君。\r\n独有黄太史，抱杓挹其尊。\r\n韵出百家上，诵之心已醺。\r\n黄锺毁少合，大裘摈不文。\r\n世事如病耳，蚁斗作牛闻。\r\n苦怀太史惠，养豹烟雨昏。\r\n後世无高学，举俗爱许浑。"
        },
        {
            "title": "鸷鹊诗",
            "content": "若奚不鸇，吾知避而迁。\r\n汝胡不狸，吾知远而驰。\r\n宵迩吾巢，晨并吾枝。\r\n怀毒妊凶，初不汝期。\r\n莽莽拳拳，甫笑嬉嬉。\r\n情貌深厚，孰从而追。"
        },
        {
            "title": "杜侍郎挽词三首",
            "content": "身去风流在，人难玉石分。\r\n平生才一见，治行已多闻。\r\n更觉知音少，还修地下文。\r\n他年九原泪，仍是两冯君。"
        },
        {
            "title": "赠周秀才二首",
            "content": "与君世好自比邻，丰悴相从久更亲。\r\n急棹小舟来取别，固知风味似前人。"
        },
        {
            "title": "秋怀十首",
            "content": "有家汴泗间，岁久榛棘荒。\r\n稍知田家乐，感此归意忙。\r\n老马甘伏枥，游魂还故乡。\r\n四十尚无君，天下未敢忘。"
        },
        {
            "title": "奉贺陈圣予",
            "content": "合谱儿童岁，为僚一再秋。\r\n初闻消息报，已作别离忧。\r\n急雪将无路，寒江欲断流。\r\n相逢宁易得，端为小迟留。"
        },
        {
            "title": "答晁以道",
            "content": "转走东南复帝城，故人相见眼偏明。\r\n十年作吏仍糊口，两地为邻阙寄声。\r\n冷眼尚堪看细字，白头宁复要时名。\r\n孰知范叔寒如此，未觉严公有故情。"
        },
        {
            "title": "何郎中出黄公草书四首",
            "content": "四海声名何水曹，新诗旧德自相高。\r\n一官早要称三字，二鬓何须著两毛。"
        },
        {
            "title": "次韵苏公谒告三绝",
            "content": "静中有业官成集，醉里无何老是乡。\r\n丈室向来无一物，郤须天女与拈香。"
        },
        {
            "title": "山口阻风",
            "content": "夕风朝未回，来云去为雨。\r\n系舟直山口，天意遽如许。\r\n涛风两方斗，丘原莫当怒。\r\n两山为俯仰，一鸟不得度。\r\n临深负高枕，偷生宁得所。\r\n历历数过帆，当涂气如虎。\r\n快意亦适然，淹泊岂吾取。\r\n泝洄更去留，未易相尔汝。\r\n行登东山颠，壮观前未睹。\r\n九泽不满眼，五丈才一缕。\r\n兹山昔谁游，巨野传自古。\r\n菰鱼无凶年，末利犹不御。\r\n荷隩活万人，梨埒视千户。\r\n东方富丝麻，小市藏百贾。\r\n连樯自南北，行谈杂秦楚。\r\n向晚风力微，湖清鱼可数。\r\n空仓鸟乌乐，外舍窗扉语。\r\n身非天下惜，家无十金聚。\r\n欲留盗贼迫，欲去波涛怒。\r\n两者尔何从，一死吾未与。"
        },
        {
            "title": "登燕子楼",
            "content": "绿暗连村柳，红明委地花。\r\n画梁初著燕，废沼已鸣蛙。\r\n鸥没轻春水，舟横著浅沙。\r\n相逢千岁语，犹说一枝花。"
        },
        {
            "title": "和郊户部宝集丈室二首",
            "content": "贵有空王章，贫无置锥地。\r\n冲风窗自语，涴壁虫成字。\r\n向隅有知音，阖门接强对。\r\n只道庭前柏，西来本无意。"
        },
        {
            "title": "别宝讲主",
            "content": "此地相逢晚，他方有胜缘。\r\n呪功先服猛，戒力得扶颠。\r\n暂息三支论，重参二老禅。\r\n夜床鞋脚别，何日著行缠。"
        },
        {
            "title": "次韵苏公独酌",
            "content": "云月酒下明，风露衣上落。\r\n是中有何好，草草成独酌。\r\n使君顾谓客，老子兴不薄。\r\n饮以全吾真，醉则忘所乐。\r\n未解饮中趣，中之如狂药。\r\n起舞屡跳踉，骂坐失酬酢。\r\n终然厌多事，超繁趋淡薄。\r\n功名无前期，山林有成约。\r\n身将岁华晚，意与天宇廓。\r\n醒醉各有适，短长听凫鹤。"
        },
        {
            "title": "别乡旧",
            "content": "数有中年别，宽为满岁期。\r\n得无鱼口厄，聊复雁门踦。\r\n齿脱心犹壮，秋清意自悲。\r\n平时郡文学，邓禹得三为。"
        },
        {
            "title": "次韵答秦少章",
            "content": "学诗如学仙，时至骨自换。\r\n缥缈鸿鹄上，众目焉能玩。\r\n子从淮海来，一喙当百难。\r\n师儒有韩孟，拭目互惊惋。\r\n老生时在傍，缩手愧颜汗。\r\n黄公金华伯，莞尔回一眄。\r\n彼方试子难，疾前不应懦。\r\n要当攻石坚，切作抟沙散。\r\n桓璧虽具美，礲错加璀璨。\r\n我老不足畏，後生何可慢。"
        },
        {
            "title": "次韵苏公谒告三绝",
            "content": "竭泽回波不作难，未应平地起风澜。\r\n是身非有从何病，试下先生一著看。"
        },
        {
            "title": "登冥山",
            "content": "东山如覆盆，石塔仍数层。\r\n昔人行乐处，时过名不称。\r\n秋风变草木，樵径余薪蒸。\r\n四顾一水间，不复知淄渑。\r\n菰蒲万世利，烟火千人罾。\r\n平生登山脚，岁晚如不胜。\r\n求田君勿问，抚髀吾何能。\r\n飞鸿将目远，秋水留心澄。\r\n兹游岂不朽，作歌记吾曾。"
        },
        {
            "title": "秋怀十首",
            "content": "潭潭明光殿，稽首西方僊。\r\n平生修何行，步有黄金莲。\r\n我岂昔好径，报以履下穿。\r\n洗足坐道场，卒卒此何缘。"
        },
        {
            "title": "次韵别张芸叟",
            "content": "中年为别更堪频，四海无家托一身。\r\n此别时须问生死，孰知诗力解穷人。"
        },
        {
            "title": "与寇赵约丁塘看花寇以疾不赴有诗次其韵",
            "content": "早年学苦断过从，晚岁逢春意未穷。\r\n欲共元刘争著语，不堪姚魏已随风。\r\n坐无上客席虚左，赠有英词囊不空。\r\n障日长须钓竿手，归来无计驻青骢。"
        },
        {
            "title": "对厅口号",
            "content": "黄堂窈窕庆佳辰，密坐雍容合搢紳。\r\n广乐充庭如在梦，欢声著物似逢春。\r\n瞻天已祝无穷寿，尽醉为期莫计巡。\r\n平世难逢身易老，岭梅初破酒方醇。"
        },
        {
            "title": "诗一首",
            "content": "南朝官纸儿女肤，玉版云英比不如。\r\n乞与此公原不称，他年留与大苏书。"
        },
        {
            "title": "次韵答学者四首",
            "content": "暗中摸索不难佑，眼里轮囷郤见稀。\r\n行地径须先八骏，刺天终不羡群飞。"
        },
        {
            "title": "城南寓居",
            "content": "游子暮何归，韦杜城南村。\r\n秋水深可测，挽衣踏行云。\r\n道暗失归处，栖鸟故不喧。\r\n牛羊闭篱落，稚子犹在门。"
        },
        {
            "title": "和寇十一雨後登楼",
            "content": "秀岭归云里，华谯夕照中。\r\n登临终不数，吟笑近多同。\r\n麦秀知春力，人和验岁丰。\r\n预为逃暑约，一快楚台风。"
        },
        {
            "title": "触目",
            "content": "溪响饥鱼食，川明柱影斜。\r\n惊禽穿密竹，噪鹊立浮查。\r\n谷暗山藏雨，林喧雀啅蛇。\r\n乡闾等行路，何向更为家。"
        },
        {
            "title": "老柏三首",
            "content": "岁月那能记，风霜亦饱经。\r\n槁乾仍故节，润泽出新青。\r\n色与江波共，声留静夜听。\r\n辉辉垂重露，点点缀流萤。"
        },
        {
            "title": "次韵德麟吴越山水",
            "content": "吴山那可说，已觉心耳静。\r\n忍事如忍欲，可遏不可骋。\r\n人生如此耳，黄白满朝镜。\r\n宁怀斗升粟，不理东南艇。\r\n君从湖上归，颇说寒事竟。\r\n沙草柔动色，溪喧鱼不定。\r\n烦君冰玉句，缓作江湖兴。\r\n君诗如静女，妙绝人所敬。\r\n不更风雨秋，下有桃李径。\r\n试写孤竹君，名成三绝郑。"
        },
        {
            "title": "和刘元乐月夜寄贾耘老",
            "content": "胡床欲上庾公楼，那复周南叹滞留。\r\n皓魄光连鲛室午，疏星冷浸洞庭秋。\r\n锦袍有兴思姑熟，桃楫无心问莫愁。\r\n唤取长江来入社，不劳牛渚问行舟。"
        },
        {
            "title": "送提刑李学士移使东路",
            "content": "襟袖从前相向开，倡酬于此未多陪。\r\n身更宠辱谈弥胜，路别东西意自哀。\r\n隐几忘言终不近，白头青简两相催。\r\n孰知衰老难为别，声问应须续续来。"
        },
        {
            "title": "酒户献花以奉先圣戏作",
            "content": "萧萧竹雨乱鸣鸦，嫋嫋风窗暗碧纱。\r\n玉座尘埃香火冷，酒家来献一枝花。"
        },
        {
            "title": "诗一首",
            "content": "松树倒影半溪寒，数个沙鸥似水安。\r\n曾买江南千本画，归来一笔不中看。"
        },
        {
            "title": "杂题",
            "content": "泥雪才通脚，烟云复结阴。\r\n迟留随处处，帘幕静沉沉。\r\n去雁怀归意，来禽欲好音。\r\n稍宽沟壑辱，不惮二毛侵。"
        },
        {
            "title": "钦圣宪肃皇后挽词二首",
            "content": "二妃端协帝，三后共兴周。\r\n决策天同力，收功语不流。\r\n权宜从杀礼，末命尚深忧。\r\n郁郁佳城闭，终天配寿丘。"
        },
        {
            "title": "次韵德麟植桧",
            "content": "种木待成材，聊为十年事。\r\n日中趋百里，宁问万牛费。\r\n植桧三尺强，已有凌云气。\r\n生世能几何，拟作千岁计。\r\n众人笑拍手，君子用其意。\r\n萧萧孤竹君，忘言理相契。\r\n名以金石交，椿杨岂奴婢。\r\n缅怀万仞颠，千丈蔚苍翠。\r\n蟠根泉石底，用意霜雪外。\r\n宁须大厦才，坐待斧斤至。\r\n散为风雨声，密作牛马蔽。"
        },
        {
            "title": "黄无悔挽词四首",
            "content": "敏慧仍江夏，风流更妙年。\r\n贫焚酒家券，病得里胥钱。\r\n精爽来鹰隼，清明泻涧瀍。\r\n无儿传素业，有泪彻黄泉。"
        },
        {
            "title": "秋怀十首",
            "content": "籊籊孤竹君，长我一身半。\r\n凛然霜雪间，时至亦阴换。\r\n共与王子猷，永结忘言伴。\r\n可使溪壑姿，充我眼中玩。"
        },
        {
            "title": "舒御史太夫人挽辞",
            "content": "回合江山秀，佳城去域中。\r\n佩环无晓日，苹藻自春风。\r\n断发人何在，捐金事已空。\r\n遂移男子孝，更作直臣忠。"
        },
        {
            "title": "黄楼",
            "content": "楼以风流胜，情缘贵贱移。\r\n屏亡老毕篆，市发大苏碑。\r\n更觉江山好，难忘父老思。\r\n只应千载後，览古胜当时。"
        },
        {
            "title": "和三日",
            "content": "苦遭年少强追陪，病眼看花更覆杯。\r\n夹岸万人倾国出，清江一注两山开。\r\n游人欲尽惊鸥下，晚日犹须恶雨催。\r\n更恐明年有离别，折花临水共裴徊。"
        },
        {
            "title": "寄寇元弼",
            "content": "朱樱青子已尝新，白帢黄衫见未频。\r\n载酒对棋无俗士，闭门高枕有闲人。\r\n有底百年须薄禄，相看一笑郤关身。\r\n肯留恶客开家酿，惊坐何人更姓陈。"
        },
        {
            "title": "送王定国通判河南",
            "content": "孤身十载客都城，白社双林讳姓名。\r\n授馆不为他日计，解衣真出故人情。\r\n翘材必定延枚叟，宣室终须记贾生。\r\n万里归来发如漆，了知句画更新清。"
        },
        {
            "title": "捕狼",
            "content": "一狼将四子，二岭走千羊。\r\n意得无前敌，时乖阙後防。\r\n宁知射生手，已发弩机张。\r\n会使乌鸢饱，空令豺虎伤。"
        },
        {
            "title": "蝇虎",
            "content": "物微趣下世不数，随力捕生得称虎。\r\n匿形注目摇雨股，卒然一击势莫御。\r\n十中失一八九取，吻间流血腹如鼓。\r\n郤行奋臂吾甚武，明日淮南作端午。"
        },
        {
            "title": "次韵苏公西湖观月听琴",
            "content": "清湖纳明月，远览无留云。\r\n人生亦何须，有酒与桐君。\r\n自醉宁问客，一樽复一樽。\r\n平生今不饮，意得同酣醺。\r\n清言冰玉质，坏衲山水纹。\r\n殚精有後悟，畜耳无前闻。\r\n潜鱼避流光，归鸟投重昏。\r\n信有千丈清，不如一尺浑。"
        },
        {
            "title": "晚望",
            "content": "黑云映黄槐，更著白鸟度。\r\n蝉鸣不余力，蛙腹能许怒。\r\n称目有佳思，侧迳无好步。\r\n兴来成独往，意得谁与赋。"
        },
        {
            "title": "山口",
            "content": "重雾真成雨，疏帘不隔风。\r\n青林拥红树，家鹜杂宾鸿。\r\n渔屋浑环水，晴湖半落东。\r\n往来成一老，犹在半涂中。"
        },
        {
            "title": "西郊二首",
            "content": "攒眉敛目抵风沙，暗度城西十里花。\r\n历肆侧听长短句，缘溪斜著两三家。"
        },
        {
            "title": "和魏衍元夜同登黄楼",
            "content": "车马竞清夜，人物秀三楚。\r\n登临得免俗，兹楼岂时睹。\r\n同来两稚子，冠者亦四五。\r\n落落俱可人，颇亦厌歌鼓。\r\n山月出未高，潜鳞动寒浦。\r\n樯灯接疏星，夺目粲不数。\r\n魏侯转物手，百好趋就叙。\r\n得句未肯吐，秀气出眉宇。\r\n水净纳行影，山空答修语。\r\n夜气稍侵肌，鸟骇去其侣。\r\n清游岂有极，喜事戒多取。\r\n投静未免喧，于今岂非古。\r\n永怀寂寞人，南北忘在所。\r\n横岭限鱼鸟，作书欲谁与。\r\n情生文自哀，意动足复伫。\r\n凭槛共一默，望舒已侵午。"
        },
        {
            "title": "谢贇闍梨见访",
            "content": "好在谈经老上人，冲风踏雪到江滨。\r\n百篇出箧自新得，一鉢随身依旧贫。\r\n终岁杜门逃俗士，为师设榻对修筠。\r\n蒲团藜杖焚香坐，此意此时无点尘。"
        },
        {
            "title": "黄梅五首",
            "content": "花里重重叶，钗头点点黄。\r\n只应报春信，故作著人香。"
        },
        {
            "title": "送何子温移亳州三首",
            "content": "治出龙城守，名高水部郎。\r\n清明人共识，风味独难忘。\r\n骨立秦书瘦，须粘桧密香。\r\n烹鲜师老耳，曳尾肯蒙庄。"
        },
        {
            "title": "寄参寥",
            "content": "平生西方愿，摆落区中缘。\r\n惟於世外人，相从可忘年。\r\n道人赞公徒，相识几生前。\r\n早作步兵语，晚参云门禅。\r\n舍策孤山下，一室颇萧然。\r\n林昏出幽磬，竹杪横疏烟。\r\n昨日寄书至，坐想参寥泉。\r\n此泉如此公，遇物作清妍。\r\n一别今几时，绿首成白颠。\r\n子亦怜我老，我岂要子怜。\r\n会逢万里风，一系五湖船。\r\n酌我岩下水，咽子山中篇。"
        },
        {
            "title": "寄兖州张龙图文潜二首",
            "content": "剩喜开三面，旋闻乞一州。\r\n力难随鸟翼，行复立螭头。\r\n今日骐驎阁，当年鹦鹉洲。\r\n寄书愁不达，书达得无愁。"
        },
        {
            "title": "寄酬咸平朱宣德",
            "content": "冥冥超世网，蔚蔚秀儒林。\r\n他日熟看面，今诗初得心。\r\n白头无故意，异代有同音。\r\n绠短徒施巧，终然莫汲深。"
        },
        {
            "title": "赵岩",
            "content": "一市万人聚，四冲千里遥。\r\n胡然不作邑，兼自可成桥。\r\n群盗去无迹，诸家压不骄。\r\n由来天下事，浮议易倾摇。"
        },
        {
            "title": "除夜",
            "content": "七十已强半，所余能几何。\r\n悬知暮景促，更觉後生多。\r\n遁世名为累，留年睡作魔。\r\n西归端著便，老子不婆娑。"
        },
        {
            "title": "连日大雪以疾作不出闻苏公与德麟同登女郎台",
            "content": "掠地冲风敌万人，蔽天密雪几微尘。\r\n漫山塞壑疑无地，投隙穿帷巧致身。\r\n晚积读书今已老，闭门高卧不缘贫。\r\n遥知更上湖边寺，一笑潜回万室春。"
        },
        {
            "title": "回风行",
            "content": "悬流汹汹从天来，南风五日斗不开。\r\n御风起柂虎著翼，冲风系缆颜死灰。\r\n昨日逆风今日回，万人莫挽才浮杯。\r\n篙牵相贺天意得，秋声满帆风倒桅。\r\n去留异态须一怒，造物可得无嫌猜。"
        },
        {
            "title": "别观音山主",
            "content": "离合应生理，过逢岂近缘。\r\n情亲见今日，语妙记当年。\r\n闭户安禅主，冲风逆水船。\r\n不应清夜月，故作别时圆。"
        },
        {
            "title": "城南",
            "content": "白下官杨小弄黄，骑台南路绿无央。\r\n含红破白连连好，度水吹香故故长。\r\n蹲滑踏青穿马耳，转危缘险出羊肠。\r\n孰知南杜风流在，预怯排门有断章。"
        },
        {
            "title": "谢田氏",
            "content": "登门执别有不答，惭愧公家父子孙。\r\n顾我何堪能至此，正缘同德又同门。"
        },
        {
            "title": "和蒲左丞有美座上观雪二首",
            "content": "破晓初惊失旧山，瑶台化出坐中寒。\r\n江心冻合愁蛟蜃，匣里冰生吼镆千。\r\n门闭洛阳人迹绝，指穿东郭履痕乾。\r\n凤池不比梁园客，咳唾珠玑落玉盘。"
        },
        {
            "title": "游鹊山院",
            "content": "积石横成岭，行杨密映门。\r\n人声隐林杪，僧舍遶云根。\r\n顿摄尘缘尽，方知象教尊。\r\n只应羊叔子，名字与山存。"
        },
        {
            "title": "送李奉议亳州判官四首",
            "content": "吾友张文潜，君行乃其里。\r\n当年钓游处，壮者或可指。\r\n闻风起遐想，意作千古士。\r\n不知尘土中，奴椎婢不齿。\r\n胸中无一尘，笔下有百纸。\r\n勿问见自知，未语君已憙。\r\n与游今已後，行矣勿停轨。"
        },
        {
            "title": "送高推官",
            "content": "先生锺旧德，大府冠群能。\r\n过手无难事，逢人有异称。\r\n荐贤余一鹗，夙记契千灯。\r\n看挽秦梁缆，头头数不胜。"
        },
        {
            "title": "赠魏衍三首",
            "content": "妙年文墨秀儒林，老眼今晨得再明。\r\n历块过都聊可待，未须回首一长鸣。"
        },
        {
            "title": "奉陪内翰二丈醴泉避暑",
            "content": "疾雷倒海不成雨，黑云衔日蚕不吐。\r\n深院回廊昼日长，青帘朱幕风铃语。\r\n神仙中人龙作马，翠旌绛节从天下。\r\n竹冠芒屦紫绮裘，曳杖林间观物化。\r\n清池照眼自生凉，修竹回阴欲过廊。\r\n樽酒未空高兴动，含毫欲下云飞扬。\r\n俗闻道士业符医，未语已作庸人样。\r\n但知一扇博百金，岂识双松到千丈。\r\n蝇头小字密著行，四座欢叫醒而狂。\r\n忽惊天姥到庭户，风篁露草鸣寒螿。\r\n回天郤日有余力，小试席间留翰墨。\r\n请公慎用补天手，人佐后皇和玉石。"
        },
        {
            "title": "登凤凰山怀子瞻",
            "content": "数篇曾见使君诗，前後登临各一时。\r\n妙舞新声难得继，清风明月郤相宜。\r\n朱阑行遍花间路，看尽当年题壁处。\r\n更有何人问使君，青春欲尽花飞去。"
        },
        {
            "title": "和南丰先生出山之作",
            "content": "侧径篮舁两眼明，出山犹带骨毛清。\r\n白云笑我还多事，流水随人合有情。\r\n不及鸟飞浑自在，羡他僧住便平生。\r\n未能与世全无意，起为苍生试一鸣。"
        },
        {
            "title": "送章推官",
            "content": "从事有多誉，还家能少留。\r\n持杯犹颍尾，解缆即沙头。\r\n好事今犹壮，论文老自休。\r\n风埃留我老，说与五湖秋。"
        },
        {
            "title": "寄曾公权",
            "content": "超世功名子有凭，过人才艺我何曾。\r\n诗书废忘难支敌，门馆光华怯再登。\r\n捐弃妻儿逃世累，扫除须发伴禅僧。\r\n待君持节东南日，试问当年杜伯升。"
        },
        {
            "title": "谢人寄酒",
            "content": "旧香余味记黄封，厌见春泥满眼红。\r\n千乘莫从公子後，百壶能为故人东。"
        },
        {
            "title": "何郎中出黄公草书四首",
            "content": "当年阙里与论诗，晚岁河山断梦思。\r\n妙手不为平世用，高怀犹有故人知。"
        },
        {
            "title": "赠写真禧道人",
            "content": "久病多愁易老身，尘容衰鬓不长新。\r\n早须置我山岩里，不是麒麟合上人。"
        },
        {
            "title": "和魏衍同登快哉亭",
            "content": "经时不出此同临，小径新摧草旧侵。\r\n欲傍江山看日落，不堪花鸟已春深。\r\n来牛去马中年眼，朗月清风万里心。\r\n故著连峰当极目，回看幽径遶双林。"
        },
        {
            "title": "次韵答子实秦少章二首",
            "content": "英英黄金花，论时不论美。\r\n靖节骨已朽，弃捐乃其理。\r\n两公意有余，采采今未已。\r\n尚念白头生，临风嗅霜蕊。"
        },
        {
            "title": "和休文至自新安",
            "content": "无成底事到天涯，重见春工换柳枝。\r\n历尽江山苦行役，归来风雨过花时。\r\n驱驰共厌人间世，险阻时闻别後诗。\r\n独有穷愁销未尽，一番相见一伸眉。"
        },
        {
            "title": "寄怜",
            "content": "借子翩翩困下驹，春原随处小踟蹰。\r\n可能炙背春风里，卧把青铜摘颔须。"
        },
        {
            "title": "赠寇国宝三首",
            "content": "承家从昔如君少，得士於今孰我先。\r\n口拟说诗心已解，世间快马不须鞭。"
        },
        {
            "title": "寄君玉",
            "content": "不见紫霄翁，侵寻鬓已蓬。\r\n倦游乡域异，归梦夙宵同。\r\n爱酒贫应甚，吟诗老更工。\r\n清时公道在，未足叹途穷。"
        },
        {
            "title": "拟汉宫词三首",
            "content": "月与秋期特地圆，花随人意作春妍。\r\n郤因姊弟争珠凤，更欲君王意外怜。"
        },
        {
            "title": "初到锦城",
            "content": "溪遶层峦路遶溪，飞梁相接挂晴霓。\r\n山川王气今何有，岩谷灵踪昔未跻。\r\n十里松篁参羽仗，半天楼阁倚云梯。\r\n胜游欲尽无穷目，未到桃源客已迷。"
        },
        {
            "title": "月下观潮二首",
            "content": "隔江灯火见西兴，江水清平雾雨轻。\r\n风送潮来云四散，水光月色斗分明。"
        },
        {
            "title": "题画李白真",
            "content": "君不见浣花老翁醉骑驴，熊儿捉辔骥子扶。\r\n金华仙伯哦七字，好事不复千金模。\r\n青莲居士亦其亚，斗酒百篇天所借。\r\n英姿秀骨尚可似，逸气高怀那得画。\r\n周郎韵胜笔有神，解衣磅礡未必真。\r\n一朝写此英妙质，似悔只识如花人。\r\n醉色欲尽玉色起，分明尚带金井水。\r\n乌纱白紵真天人，不用更著山岩里。\r\n平生潦倒饱丘园，禁省不识将军尊。\r\n袖手犹怀脱靴气，岂是从来骨相屯。\r\n仰视云空鸿鹄举，眼前纷纷那得顾。\r\n是非荣辱不到处，只恐朝来有新句。\r\n勿吾身後不要名，尚得吴侯费百金。\r\n江西胜士与长吟，後来不忧身陆沉。"
        },
        {
            "title": "春晚游宝云寺",
            "content": "繁杏青犹小，幽花落更香。\r\n目随云雨断，恨与水风长。\r\n蚁子何缘斗，蜂儿有底忙。\r\n山人能弃世，游子不思乡。"
        },
        {
            "title": "寄答李方叔",
            "content": "平生经世策，寄食不资身。\r\n孰使文章著，能辞辙迹频。\r\n帝城分不入，书札詗何人。\r\n子未知吾懒，吾宁觉子贫。"
        },
        {
            "title": "春兴",
            "content": "东风作恶不成寒，野水穿沙自作滩。\r\n细草无端留客卧，繁枝有意待人看。"
        },
        {
            "title": "何复教授以事待理",
            "content": "负俗宁能累哲人，昔贤由此致功名。\r\n骥收盐坂车前足，琴得焦桐爨下声。\r\n三献荆山时未识，一鸣齐鸟众方惊。\r\n传闻下诏搜遗逸，劝讲方思用老成。"
        },
        {
            "title": "酬智叔见戏二首",
            "content": "雨花风叶未宜春，私柳官渠白下门。\r\n每度清溪嘲短发，时容使席近芳樽。\r\n雄蜂雌蝶元非偶，野马游尘不佐鲲。\r\n若许成功当封赏，请看子子与孙孙。"
        },
        {
            "title": "病中六首",
            "content": "旧岁连新岁，凉床又暖床。\r\n山川屏里画，时刻篆中香。\r\n畏垒安吾土，支离饱太仓。\r\n若教身再健，鹤背入维扬。"
        },
        {
            "title": "送江楚州",
            "content": "濠梁初得意，阙里旧论诗。\r\n晚岁何多难，经年始一辞。\r\n淮人饥馑後，良吏拊循时。\r\n欲托山阳簿，翁归不受私。"
        },
        {
            "title": "送李奉议亳州判官四首",
            "content": "谢公中年後，畏与亲友别。\r\n数日怀抱恶，每笑冠缨绝。\r\n生有四方事，死当一语决。\r\n前笑今则悲，吾衰拟何说。\r\n著鞭何必先，倒笔不容掣。\r\n鞭尔辕下驹，万里一改辙。"
        },
        {
            "title": "城南夜归寄赵大夫",
            "content": "书生作意一斑足，杜陵据鞍两眼寒。\r\n风雨唤人归去好，免教街吏报平安。"
        },
        {
            "title": "南轩",
            "content": "少日书林颇著勋，暮年贪佛替论文。\r\n铜炉瓦枕芒鞋里，此外惟须对此君。"
        },
        {
            "title": "和王子安至日三首",
            "content": "近节翻多事，为家不亦难。\r\n老成须药力，愁绝向谁宽。\r\n冻雨能妨梦，朝霜故作寒。\r\n衰颜心自了，不待镜中看。"
        },
        {
            "title": "王察院挽词二首",
            "content": "良贵官何与，长年死不亡。\r\n身须御魑魅，气已慑豺狼。\r\n不尽胸中蕴，犹堪地下郎。\r\n岂惟吾道庆，编简亦辉光。"
        },
        {
            "title": "寄潭州张芸叟二首",
            "content": "湖岭一都会，西南更上游。\r\n秋盘堆鸭脚，春味荐猫头。\r\n宣室来何暮，蒸池得借留。\r\n孰知为郡乐，莫作越乡忧。"
        },
        {
            "title": "次韵答晁无斁",
            "content": "女生愿有家，名妾以不聘。\r\n田里亦慕君，又恶不由正。\r\n欲行不问涂，已破宁顾甑。\r\n耕蚕无一廛，庖井要三径。\r\n还家忧患余，挽须儿女竞。\r\n十年宁有此，一寒可无命。\r\n平生晁夫子，得士公室庆。\r\n稍无车马音，复作宾客请。\r\n论文到韩李，念旧说苏郑。\r\n长年断消息，独语谁和应。\r\n此生恩未报，他日目不瞑。\r\n归卧无好怀，扣门有佳听。\r\n诗来雪霜後，更觉天宇净。\r\n少好老未工，持刃授子柄。"
        },
        {
            "title": "上赵使君",
            "content": "老气峥嵘盖九州，治声腾涌逐双流。\r\n向来置醴蒙殊遇，此日弹冠愧少留。\r\n千里山连环故国，中秋月好傍黄楼。\r\n不应为米轻乡里，定复还从马少游。"
        },
        {
            "title": "黄无悔挽词四首",
            "content": "志大期千里，身宜置一丘。\r\n英词真盖世，爽气已横秋。\r\n地要黄金骨，天成白玉楼。\r\n平生斲泥手，斤斧恐长休。"
        },
        {
            "title": "赠田从先",
            "content": "衣冠鲁国动成群，忧患相从只有君。\r\n落笔如流宁蹈袭，行前应敌郤纷纭。\r\n愧非伏老成和伯，喜有侯芭守子云。\r\n意气有余功用少，相望千里定能勤。"
        },
        {
            "title": "三月二十二日榴花盛开戏作绝句",
            "content": "五月榴花忽见春，白头喜遇一番新。\r\n可能略不解春意，只有寻枝摘叶人。"
        },
        {
            "title": "鸡笼镇",
            "content": "河市新经集，鸡笼旧得名。\r\n初闻北人语，意作故乡声。\r\n客久艰难极，情忘去就轻。\r\n空虚仍废忘，何以慰诸生。"
        },
        {
            "title": "拟李义山柳枝词五首",
            "content": "江青沙日暖，雄鸭雌鸳鸯。\r\n相看不相识，花晚褪红香。"
        },
        {
            "title": "赠关彦长",
            "content": "少年初识字，已诵子虚赋。\r\n尝疑天上人，已离人间去。\r\n蹉跎二十年，久自叹迟暮。\r\n倦游梁宋间，郤踏江湖路。\r\n此地始逢君，秋阳破朝雾。\r\n白首鬓毛新，青衫颜色故。\r\n问君胡为然，竟坐文字误。\r\n人事久难知，高才常不遇。\r\n论人较贤智，富贵宁在数。\r\n不见竹林诗，山王俱不与。\r\n湖塘发高兴，山林有佳处。\r\n迨此闲暇时，观游莫辞屡。\r\n功名如附赘，得失何用顾。\r\n但当勤秉烛，长愿随杖屦。"
        },
        {
            "title": "庚辰三月上旬登白门闲望",
            "content": "昔别子未仕，人言诗有神。\r\n预知河岭阻，不作往来频。\r\n剩喜今犹学，须知禄为亲。\r\n五陵花满眼，作意莫禁春。"
        },
        {
            "title": "寄晁载之兄弟",
            "content": "人言婚宦情欲本，我始求脱君已半。\r\n孰知一世如一梦，在梦而觉宁待旦。\r\n寒檐冻雨作秋声，冷屋风灯挑不明。\r\n樽前已作十年语，後会未期吾屡惊。\r\n一闻七字心已识，钩章棘句天与力。\r\n念子方壮我已衰，不见参天二千尺。\r\n季也亦有诗百篇，叔子拟度骅骝前。\r\n端能过我三冬学，可复参侬一味禅。"
        },
        {
            "title": "秋怀四首",
            "content": "小雨断复续，回斜落晚风。\r\n寒心生蟋蟀，秋色傍梧桐。\r\n草与遥山碧，花欺晚照红。\r\n口须谈世事，目已失飞鸿。"
        },
        {
            "title": "答田生",
            "content": "酒亦有何好，人今不肯忘。\r\n苟无愁可解，何必醉为乡。\r\n剩欲论奇字，终能讳秘方。\r\n直饶肌骨秀，正要画眉长。"
        },
        {
            "title": "宴黄提刑致语口号",
            "content": "当年天下无双誉，此日朝中第一人。\r\n坐使黄流随指顾，即看丹阁画精神。\r\n天威行复朝三接，和气今如物再春。\r\n肯驻行轩慰离索，听歌举白莫辞频。"
        },
        {
            "title": "残句：",
            "content": "早晚望夫能化石，尽分人世作支机。"
        },
        {
            "title": "谢孙奉职惠胡德墨",
            "content": "奚李风流尽，法传外诸孙。\r\n常山陈赡子，怀抱自高攑。\r\n孰云胜潘翁，惟眉山公言。\r\n四海未尽试，一变归九原。\r\n胡郎少年子，外家典刑存。\r\n一点落髹漆，重价压璵璠。\r\n孙侯磊落人，情义久益惇。\r\n解囊赠玄圭，孰知师白猿。\r\n我资不解书，下笔辄自喛。\r\n良宝不受辱，默默面称冤。"
        },
        {
            "title": "秋怀十首",
            "content": "黄公轻千乘，尚爱五斗禄。\r\n风雨听朝鸡，岁月老松菊。\r\n平生白莲社，不受一尘触。\r\n识字即投阁，贵者须食肉。"
        },
        {
            "title": "送张蕲县",
            "content": "接禄才余岁，为邦近故园。\r\n案图三万户，镇静五千言。\r\n雪尽春泥滑，风生沙水昏。\r\n犹须放琴客，坐席稍能温。"
        },
        {
            "title": "寄滕县李奉议",
            "content": "滕大夫伯阳父孙，烹小鲜治大国原。\r\n一得何用五千言，弛灾决狱人不冤。\r\n盛气走讼畏讨论，终岁敛吏不到门。\r\n子弟无赖皆西奔，外吏畏惧过乃尊。\r\n踵门父老如云屯，拊髀跳踉走儿孙。\r\n绛幡翠节歌呗喧，画盆戴顶烟如焚。\r\n绣褾彩轴箱帕繁，曲躬叉手前致言。\r\n畜眼未见耳不闻，暮年何以答此恩，\r\n请诵华严寿我君。"
        },
        {
            "title": "次韵答子实秦少章二首",
            "content": "文新情已故，室远人则迩。\r\n杯酒不相忘，一朝得二子。\r\n初花美无度，後时终可鄙。\r\n与汝卧秋风，看君控双鲤。"
        },
        {
            "title": "寄邢和叔",
            "content": "昔作梁宋游，幽忧废朝昏。\r\n闭门无往还，不厌儿女喧。\r\n隔墙闻剥啄，暮夜谁扣门。\r\n知是邢夫子，低回过高轩。\r\n愿为布衣交，不顾年德尊。\r\n匆匆立谈罢，又见东南奔。\r\n江湖多病後，仅免饷鱼鼋。\r\n久废数行书，因人问寒暄。\r\n但爱孤山西，松筠数家村。\r\n便欲筑居室，插秧仍灌园。\r\n生前不自爱，身後何足论。\r\n草玄笑扬雄，赞易悲虞翻。\r\n文章徒自苦，纸笔莫更存。\r\n郤寻南郭老，隐几学忘言。\r\n他日宦游客，误入桃花源。\r\n苇间见渔父，谁识王公孙。"
        },
        {
            "title": "大风",
            "content": "飞沙破面风裂石，平林隐隐倾霹雳。\r\n野火燎原尘涨天，道闻马嘶不相得。\r\n老翁强欲件少年，立马阶除起无力。\r\n城南桃李春意动，少待明朝莫相失。"
        },
        {
            "title": "秋怀十首",
            "content": "翼翼陈州门，万里迁人道。\r\n雨泪落成血，著木木立槁。\r\n今年苏礼部，马迹犹未扫。\r\n昔人死别处，一笑欲绝倒。"
        },
        {
            "title": "别刘郎",
            "content": "一别已六载，相逢有余哀。\r\n公私两多事，灾病百相催。\r\n无酒与君别，有怀向谁开。\r\n深知百里远，肯为老夫来。"
        },
        {
            "title": "谢寇十一惠端砚",
            "content": "百工营材先利器，市道居货如作赘。\r\n书生活计亦酸寒，断塼半瓦宁求备。\r\n端溪四山下龙渊，郁积中州清淑气。\r\n金声玉骨石为容，河江屈流云作使。\r\n滑如女肤色马肝，夜半神光际天地。\r\n诸天散花百神喜，知有圣人当出世。\r\n没人投深索千丈，探颌适遭龙伯睡。\r\n辘轳挽出万人贺，千岁之藏一朝致。\r\n琢为时样供翰墨，十袭包藏百金贵。\r\n北行万里更众目，寇卿好事不计费。\r\n南邻居士卿之孙，丰悴相从不为异。\r\n似怜陶瓦磨灶煤，辍赠不减前人志。\r\n人言寒士莫作事，鬼夺客偷天破碎。\r\n龟玉韫匵与无同，锦衾还客弃佳惠。\r\n众所欲得当有缘，天独於余可无意。\r\n敢书细字注鱼虫，要传华严八千偈。"
        },
        {
            "title": "吕吉父使君生日",
            "content": "司漏凌晨报晓签，曈曈赫日上重檐。\r\n良辰也应纯乾策，吉梦先符太卜占。\r\n棣萼同时升紫禁，棠阴由此驻彤襜。\r\n一杯欲助邦人祷，愿借黄堂寿斝添。"
        },
        {
            "title": "次韵无斁偶作二首",
            "content": "肩耸三峰峻，眉厖八字横。\r\n玄谈人绝倒，家法句新清。\r\n八俊先张子，诸公少贾生。\r\n已传乌鹊喜，欲听鶺鴒声。"
        },
        {
            "title": "夏日书事",
            "content": "花絮随风尽，欢娱过眼空。\r\n穷多诗有债，愁极酒无功。\r\n家在斜阳下，人归满月中。\r\n肝肠浑欲破，魂梦更无穷。"
        },
        {
            "title": "送姚先生归宜山三首",
            "content": "老逢熙运乞前官，病遇先生得内丹。\r\n一饱有期吾事了，千年不死後人看。"
        },
        {
            "title": "钱塘寓居",
            "content": "山水如相识，豪华异昔闻。\r\n声言随地改，吴越到江分。\r\n门闭萧萧雨，风催缓缓云。\r\n会随麋鹿去，长谢犬羊群。"
        },
        {
            "title": "幼岭",
            "content": "外家英俊场，季氏不好弄。\r\n用意丘壑间，颇以石自奉。\r\n谁言拳握间，意作万牛重。\r\n岱宗小天下，不办一席用。"
        },
        {
            "title": "谢赵使君",
            "content": "欲落未落雪迫人，将尽不尽冬压春。\r\n风枝冰瓦有去鸟，远坊穷巷无来人。\r\n忽闻叩门声遽速，惊鸡透篱犬升屋。\r\n使君传教赐薪炭，妓围那解思寒谷。\r\n老身曲直不足云，冷窗冻壁作春温。\r\n定知和气家家到，不独先生席作门。"
        },
        {
            "title": "次韵游花洞",
            "content": "远洞容徐步，繁英故压枝。\r\n锦衾堆襞积，春事向离披。\r\n作意真成误，寻芳似较迟。\r\n预为来岁约，及早共瑶卮。"
        },
        {
            "title": "送苏公知杭州",
            "content": "平生羊荆州，追送不作远。\r\n岂不畏简书，放麑诚不忍。\r\n一代不数人，百年能几见。\r\n昔如马口衔，今为禁门键。\r\n一雨五月凉，中宵大江满。\r\n风帆目力短，江空岁年晚。"
        },
        {
            "title": "十八日潮",
            "content": "眼看白浪覆青山，谁信黄昏去复还。\r\n纵使百年终有尽，何须豪横诧吴蛮。"
        },
        {
            "title": "谢赵生惠芍药三首",
            "content": "从微至老走风尘，喜见乡园第四春。\r\n独舞东风醉西子，政缘无语郤宜人。"
        },
        {
            "title": "和和叟梅花",
            "content": "百卉前头第一芳，低临粉水浸寒光。\r\n卷帘初认云犹冻，逆鼻浑疑雪亦香。\r\n鼎实自应终有待，天真不假更匀妆。\r\n江南望断无来使，且伴诗翁入醉乡。"
        },
        {
            "title": "送张秀才兼简德麟",
            "content": "长安千门憎热客，我独怜君来解热。\r\n呼儿具饭懒出口，藜羹不糁甘一啜。\r\n北州别驾玉刻麟，索书往见良可人。\r\n驿使别来无一字，知有此情谁与亲。"
        },
        {
            "title": "和彦詹题远轩",
            "content": "开窗得远意，兴出杳冥间。\r\n芳草日边路，片云天外山。\r\n好花和露斸，修竹夹藤删。\r\n每许南邻伴，时来一寄闲。"
        },
        {
            "title": "赠郑户部",
            "content": "千载归来辽海东，江山如旧里闾空。\r\n时平未觉身难遇，学赡依然说不穷。\r\n着绣昼行真细事，一车磬折得深衷。\r\n圣朝未有徐州相，剩作功名跨数公。"
        },
        {
            "title": "钦慈皇后挽词二首",
            "content": "二祧从孝祀，五典载虞嫔。\r\n显号追先志，阴功见後人。\r\n承颜亲不待，罔极痛如新。\r\n未有如椽笔，光容可得陈。"
        },
        {
            "title": "次韵晁无斁冬夜见寄",
            "content": "寒窗冷砚欲生尘，短枕长衾郤自亲。\r\n老子形骸从薄暮，先生意气尚青春。\r\n覆杯不待回丹颊，危坐犹能作直身。\r\n城郭山林两无得，暮年当复几沾巾。"
        },
        {
            "title": "寄豫章公三首",
            "content": "愧无一缕破双团，惯下姜盐枉肺肝。\r\n誓酒不应忘此老，论诗宁肯乞麤官。"
        },
        {
            "title": "简杨安国",
            "content": "侯门谁预识冯谖，岁晚宁知范叔寒。\r\n倾盖尚怜吾道在，立谈相信古人难。\r\n开怀磊落无城府，握手侵寻出肺肝。\r\n共许异时终此去，满冠尘土待君弹。"
        },
        {
            "title": "智宝院後楼怀胡元茂",
            "content": "晚渡呼舟疾，寒城著雾深。\r\n昏鸥明鸟道，风叶乱霜林。\r\n久客登临目，中年怀旧心。\r\n犹须一长笛，领览自沾襟。"
        },
        {
            "title": "残句：墙头霜下草",
            "content": "墙头霜下草，又作一番新。"
        },
        {
            "title": "寄单州吕侍讲",
            "content": "往时三吕共修途，拟上青云近玉除。\r\n中道勒回奔电足，今年还直迩英庐。\r\n纵谈尚记华严夜，枉道难随刺史车。\r\n遣兴宽为七字语，寻人聊代一行书。"
        },
        {
            "title": "萱草",
            "content": "唤作忘忧草，相看万事休。\r\n若教花有语，郤解使人愁。"
        },
        {
            "title": "次韵顺法师十三间楼避暑",
            "content": "窗暗时时雨，门开处处山。\r\n心苏解衣後，愁破立谈间。\r\n枕簟长相待，功名久不关。\r\n论文非小陆，愧色满颜间。"
        },
        {
            "title": "次韵回山人赠沈东老二首",
            "content": "一杯领意不须沽，六字持身已有余。\r\n痴子未知天上乐，先生今解世间书。"
        },
        {
            "title": "杜侍郎挽词三首",
            "content": "美政真吾母，名家更杜陵。\r\n于张从昔少，鲁卫至今称。\r\n丝竹中年好，词华夙世能。\r\n周南棠棣传，平世几人登。"
        },
        {
            "title": "再酬",
            "content": "乡里衣冠不绝人，近天尺五只清门。\r\n论文正可簪双笔，浇舌行看赐上樽。\r\n琼玖每蒙先木李，蜩鸠方共笑飞鲲。\r\n固知贤杰当传世，下里朱陈亦有孙。"
        },
        {
            "title": "西郊二首",
            "content": "红绿相催春事阑，可能无意待人看。\r\n不因送客那能出，衰病经年一据鞍。"
        },
        {
            "title": "送晁无咎出守蒲中",
            "content": "一麾出守自多奇，四十专城古亦稀。\r\n解榻坐谈无我辈，铺筵踏舞欠崔徽。\r\n的桃作剧聊同俗，遇事当前莫後几。\r\n圣世急才常患少，栈羊酾酒待公归。"
        },
        {
            "title": "寄李学士",
            "content": "眼看游旧半东都，五岁曾无一纸书。\r\n平日齐名多早达，暮年同国未情疏。\r\n稍寻东刹论兹事，赖有西方托後车。\r\n说与杜郎须著便，不应濠上始知鱼。"
        },
        {
            "title": "次韵答邢居实二首",
            "content": "秋来为客意何如，千里山河信不疏。\r\n昔日老人今则少，不妨红叶闭门书。"
        },
        {
            "title": "和酬魏衍",
            "content": "阙然声问略相同，百里之间一水通。\r\n春兴多多高纸价，愁怀一一逐归鸿。\r\n不忧寒饿成吾老，稍喜朝廷记此公。\r\n梦每见君心已了，不因新句觉情东。"
        },
        {
            "title": "答颜生",
            "content": "烦君临问我何堪，剩欲从君十日谈。\r\n老退不应称敏捷，颜苍宁复借红酣。\r\n世间公器毋多取，句里宗风郤饱参。\r\n陋巷远孙还好学，未容光禄擅东南。"
        },
        {
            "title": "寄襄州程大夫",
            "content": "中年为吏晚专城，不独身荣府亦荣。\r\n江汉风流见羊杜，相门经术有韦平。\r\n十年一别音书绝，万里相看骨肉情。\r\n今代庞公入城府，定将悬榻与逢迎。"
        },
        {
            "title": "宿泊口",
            "content": "弱柳经寒色，悬流尽夜声。\r\n更长疑睡少，霜落怯寒生。\r\n急急占星度，摇摇苦舫倾。\r\n风涛兼盗贼，恩重觉身轻。"
        },
        {
            "title": "赠石先生",
            "content": "多方作计老如期，百疾交攻遽得衰。\r\n晚有胜缘逢异士，生须快意阙前知。\r\n迫人鬓颔纷纷白，临事回迂种种迟。\r\n分我刀圭容不死，他年鹤驭得追随。"
        },
        {
            "title": "残句：日来霜露後",
            "content": "日来霜露後，更觉天宇净。"
        },
        {
            "title": "胡士彦挽词二首",
            "content": "晚进违前辈，平生阙异闻。\r\n吾犹识此老，天岂丧斯文。\r\n善学家传业，英词世不群。\r\n固应讥尚白，官序见扬云。"
        },
        {
            "title": "何郎中出黄公草书四首",
            "content": "此诗此字有谁知，画省郎官自倔奇。\r\n罪大从来身万里，政成今有麦三岐。"
        },
        {
            "title": "桓山",
            "content": "平江如抱贯秦洪，双岭驰来欲并雄。\r\n是物皆为万世计，阖棺犹有一朝穷。\r\n林峦特起终为污，美恶千年竟不空。\r\n尚有风流羊叔子，稍经湔洗与清风。"
        },
        {
            "title": "杂题",
            "content": "乱水交如线，群山翠作屏。\r\n寒轻春稍稍，雪尽麦青青。\r\n霜草犹疑滑，风林渐喜听。\r\n生涯鞍马上，岁月短长亭。"
        },
        {
            "title": "和参寥明发见邻家花二首",
            "content": "短墙春色过邻家，行不逢人只见花。\r\n新绿葱葱红蔌蔌，郤成妆面映青纱。"
        },
        {
            "title": "拟李义山柳枝词五首",
            "content": "伏雌将阿鹜，水陆不相直。\r\n鸭鸭横波去，嗝嗝呼不得。"
        },
        {
            "title": "咸平读书堂",
            "content": "昔人三百篇，善世已有余。\r\n後生守章句，不足供嗫嚅。\r\n一登吏部选，笔砚随扫除。\r\n闭合画眉妩，隔屋闻歌呼。\r\n奉公用汉律，宁复要诗书。\r\n俛首出跨下，枉此七尺躯。\r\n今代陶朱公，不作大梁屠。\r\n计然特未用，意得轻全吴。\r\n为邦得畿县，政密自计疏。\r\n宁书下下考，不奉急急符。\r\n用意簿领外，筑室课典谟。\r\n平生五千卷，还舍不问涂。\r\n近事更汉唐，稍以诗自娱。\r\n复作无事饮，醉卧拥青奴。\r\n桃李春事繁，轩窗画景舒。\r\n鸣屋鸠渴雨，窥帘燕哺鶵。\r\n休吏散篇帙，风篁献笙竽。\r\n听然一启齿，斯民免为鱼。"
        },
        {
            "title": "送伯兄赴吏改官",
            "content": "先子初增秩，年侵鬓已皤。\r\n念兄今善继，此别喜如何。\r\n亲老家仍困，门衰仕未多。\r\n犹须教儿子，早要中文科。"
        },
        {
            "title": "西湖",
            "content": "小径才容足，寒花只自香。\r\n官池下凫雁，荒冢上牛羊。\r\n有子吾甘老，无家去未量。\r\n三年哦五字，草木借辉光。"
        },
        {
            "title": "还江上",
            "content": "夜夜沧洲梦，归心剧旆悬。\r\n呼童买轻舸，拂榻下平川。\r\n遡浪潮如斗，凌风岸若牵。\r\n江乡厌回首，行及练花天。"
        },
        {
            "title": "与魏衍寇国宝田从先二侄分韵得坐字",
            "content": "将老蒙误恩，受吊不受贺。\r\n欲起尚迟回，积闲习成惰。\r\n向来二三子，相与守寒饿。\r\n一日不可无，三岁安得过。\r\n是时秋益高，夜永月初破。\r\n漏鼓已再更，坐者余几个。\r\n酒薄多可强，谈胜坚莫破。\r\n檐昏读字细，林缺瞻星大。\r\n吴吟未至慢，楚语不假些。\r\n怀远已屡叹，论昔先急唾。\r\n身世喜相违，真成螘旋磨。\r\n平生陈孟公，岁晚不惊坐。"
        },
        {
            "title": "再次韵苏公示两欧阳",
            "content": "公诗周鲁後，曳曳垂天云。\r\n府中顾长康，风味如麴君。\r\n非公无此客，请寿两山樽。\r\n叔季大儒後，偏醒亦同醺。\r\n心与柏石坚，章成绮绣纹。\r\n多难独不补，少戆今无闻。\r\n时无古今异，智有功名昏。\r\n可使百尺底，不作数斗浑。"
        },
        {
            "title": "和舅氏公退言怀",
            "content": "追陪强韵愧难过，应接前闻觉未多。\r\n盛礼每虚摩诘席，旧词犹可雪儿歌。\r\n手开新径延徐步，眼趁高梧上碧萝。\r\n风雨入怀泥满眼，时须好语涤烦痾。"
        },
        {
            "title": "寒夜",
            "content": "闭户风将雨，通宵浪打头。\r\n若为中夕听，复作别时愁。\r\n宿雁鸣渔火，村舂急暗投。\r\n不应田二顷，能使寸心休。"
        },
        {
            "title": "答寄魏衍",
            "content": "往昔敦朋好，犹能成报书。\r\n老衰浑得懒，疏密略相如。\r\n名堕网中蝶，身随冰下鱼。\r\n填门车马客，左席为君虚。"
        },
        {
            "title": "九月九日魏衍见过",
            "content": "节里能相过，谈间可解忧。\r\n致疏君未肯，得此我何由。\r\n语到君房妙，诗同客子游。\r\n一经从白首，万里有封侯。"
        },
        {
            "title": "和过田承君",
            "content": "寺古专宜僻，居深自作幽。\r\n兴来宁惮远，句苦不缘愁。\r\n逸气无前足，虚怀不系舟。\r\n逢人难晤语，冒雨亦相求。"
        },
        {
            "title": "送建州郑户部",
            "content": "清江画舸照新晴，铙鼓喧喧聒市鸣。\r\n昔日布衣今著绣，他年鹤化只空城。\r\n还朝不待三年最，得郡何妨万里行。\r\n岁禄二千亲八十，世间谁有此时荣。"
        },
        {
            "title": "湖上晚归寄诗友",
            "content": "蓑笠宜多病，衣冠错致身。\r\n清愁偏待客，白发解禁人。\r\n江月深留雪，山梅探借春。\r\n兴从湖上发，诗为道人频。"
        },
        {
            "title": "张谋父乞花",
            "content": "二顷田园汴泗东，春来心事几人同。\r\n固知短绠无深汲，又见新花发旧丛。\r\n花气著人浑欲醉，妍华过眼旋成空。\r\n冷官门外无消息，与报江南春信通。"
        },
        {
            "title": "别月华严",
            "content": "寓世生同里，随方去有情。\r\n来为百年别，不惜片时程。\r\n斋鉢须勤供，经钟莫倦鸣。\r\n当来第三会，此界郤逢迎。"
        },
        {
            "title": "赠吴氏兄弟三首",
            "content": "一长未可众人师，万里元随八马蹄。\r\n不解征西说子弟，郤怜野鹜厌家鸡。"
        },
        {
            "title": "寄晁无斁",
            "content": "稍听春鸟语丁宁，又见官池出断冰。\r\n雪後踏青谁与共，花边著语老犹能。\r\n笑谈莫倦寻常听，山院终同一再登。\r\n今日已知他日恨，抢榆况得及飞腾。"
        },
        {
            "title": "寄亳州何郎中二首",
            "content": "西原追送未成旬，赫赫传声已迫人。\r\n剩欲抄诗寄来使，尚能拂席致佳宾。\r\n孰知简易归刘向，谁使循良作寇恂。\r\n他日入东专一壑，少留余地许为邻。"
        },
        {
            "title": "和鲜于大受崇先观饯别曾元中",
            "content": "此别未为远，两都东西州。\r\n情亲有乖隔，江湖成阻修。\r\n脱尘度翠密，徐行当寻幽。\r\n各有惜别怀，共此一日留。\r\n意合岂待约，酒尽不更求。\r\n阙词固未可，忍手亦何犹。\r\n坐有黄冠师，未解逍遥游。\r\n兴来我与共，醉罢君当休。\r\n僧房火可亲，此乐行且谋。\r\n万事自纠纷，高怀元一丘。"
        },
        {
            "title": "和秦太虚湖上野步",
            "content": "晓风疏日乍相亲，黯黯轻寒拂拂春。\r\n触目渐随红蕊乱，经年不见绿条新。\r\n宁论白黑人间世，懒复雌黄纸上尘。\r\n十里松阴穷野步，暂时留得自由身。"
        },
        {
            "title": "次韵苏公竹间亭绝句",
            "content": "竹里高亭灯烛光，今年复得杜襄阳。\r\n倏看老盖千年後，更想霜林百尺强。"
        },
        {
            "title": "登寺山",
            "content": "晴山堪著眼，别意不胜秋。\r\n小作三年别，聊为五斗谋。\r\n要须乘下泽，不待到壶头。\r\n预恐登临处，长思马少游。"
        },
        {
            "title": "次韵晁无斁夏雨",
            "content": "咫尺隔山海，作书问如何。\r\n蚁垤既畜粮，蛙窟如鸣鼍。\r\n积暑复一雨，斧斫仍手摩。\r\n钩窗欲悬麻，出门已横河。\r\n人言月离毕，未必致滂沱。\r\n东皋繁草木，兰文不同科。\r\n惊鱼畏密罟，独鸟鸣南柯。\r\n稍无虫飞喧，复觉蝉语多。\r\n因声作好恶，与物殊未和。\r\n卧闻夜来雨，归种故山禾。\r\n百年须下泽，万里付长罗。\r\n先生断百好，尚以诗作魔。\r\n缩子万言手，听渠七字哦。\r\n室迩人则远，燕默劳者歌。\r\n思君得老瘦，触热生积痾。"
        },
        {
            "title": "寄无斁",
            "content": "敬问晁夫子，官池几许深。\r\n已应飞鸟下，复作卧龙吟。\r\n待我中痾愈，同君把臂临。\r\n泥涂无去马，夏木有来禽。"
        },
        {
            "title": "寄北山顺法师二首",
            "content": "十年闻问不逢人，一面相逢过所闻。\r\n高士不应轻俗士，欲将污脚上垂云。"
        },
        {
            "title": "虞美人草",
            "content": "幽草默通神，旧题虞美人。\r\n长言方度曲，应节若翻身。\r\n律吕声相召，云龙气自亲。\r\n无情犹感会，不独在君臣。"
        },
        {
            "title": "巨野二首",
            "content": "蒲港侵衣绿，莲塘乱眼红。\r\n将身供世事，结缆待回风。"
        },
        {
            "title": "十八日潮",
            "content": "江平石出涨沙浮，船阁平洲水断流。\r\n朝暮去来何日了，一杯谁与吊阳侯。"
        },
        {
            "title": "秋怀四首",
            "content": "梨埒当千户，渔防拥万头。\r\n宁须一网尽，不为百人留。\r\n密雨点急水，惊风擘系舟。\r\n百年供转徙，因病得夷犹。"
        },
        {
            "title": "骑驴二首",
            "content": "冲篱突市不逡巡，掠面惊风扑眼尘。\r\n出手推敲宁避尹，题门吟咏不逢人。"
        },
        {
            "title": "次韵晁无斁除日述怀",
            "content": "世学违从众，名家最近天。\r\n感时犹壮志，得句起衰年。\r\n袁酒无何饮，陶琴不具弦。\r\n平生挥翰手，几见绝韦编。"
        },
        {
            "title": "送章氏兄弟兼寄金山宁禅师",
            "content": "末涂一过马群空，老眼双瞻碣石鸿。\r\n固有江东兼渭北，其如明月与清风。\r\n一官羁绊吾堪老，万里嫖姚子未穷。\r\n寄语此时怀马祖，叩门何日许庞公。"
        },
        {
            "title": "赠魏衍三首",
            "content": "崔蔡论文不足过，新诗平处到阴何。\r\n宁须万户权轻重，不待千篇一已多。"
        },
        {
            "title": "追尊皇太后挽词二首",
            "content": "彤管书阴教，黄图载德容。\r\n汉宫元梦日，代邸近乘龙。\r\n乔岳已遗服，青门启故封。\r\n从今祠百世，清庙配商宗。"
        },
        {
            "title": "次韵无斁雪後二首",
            "content": "闭合春云薄，开门夜雪深。\r\n江梅犹故意，湖雁起归心。\r\n草润留余泽，窗明度积阴。\r\n殷懃报春信，屋角有来禽。"
        },
        {
            "title": "寄文潜无咎少游三学士",
            "content": "北来消息不真传，南度相忘更记年。\r\n湖海一舟须此老，蓬瀛方丈自飞仙。\r\n数临黄卷聊遮眼，稳上青云小著鞭。\r\n李杜齐名吾岂敢，晚风无树不鸣蝉。"
        },
        {
            "title": "送泽之过维扬",
            "content": "梦里扬州十载间，青楼陈迹故依然。\r\n袍争烂锦催诗笔，雨溅明珠落酒船。\r\n顾我老无骑鹤兴，羡君行及看花天。\r\n囊中绣句归应满，不负韦郎五色牋。"
        },
        {
            "title": "寄子开",
            "content": "致君意气日方中，许国精诚月贯虹。\r\n一代英豪出门第，当时毁誉岂穷通。\r\n风流身致羲黄上，日夜心随汴洛东。\r\n从使少年轻我辈，只留颜面对吾公。"
        },
        {
            "title": "次韵应物有叹黄楼",
            "content": "一代苏长公，四海名未已。\r\n投荒忘岁月，积毁高城垒。\r\n斯楼亦何与，与人压复起。\r\n纷纷徒尔为，长剑须天倚。\r\n循分即可久。吾行谁与止。\r\n迩来贤达人，五十笑百里。\r\n赖有寇公子，众毁闻独美。\r\n直气摄狂童，牵联皆可纪。\r\n少公作长句，班扬安得拟。\r\n颇有喜事人，睥睨欲搥毁。\r\n一朝陵谷变，天语含深旨。\r\n惊倒楼前人，今朝有行履。"
        },
        {
            "title": "和黄充出游三首",
            "content": "右坊左里远相求，东度南登称意游。\r\n已著连峰妨目极，不应疾雨使心休。"
        },
        {
            "title": "送冯翊宋令",
            "content": "三楚风流信有人，先声今已彻咸秦。\r\n宁为鸡口官无小，欲试牛刀久要新。\r\n细肋卧沙勤下箸，长芒刺眼莫沾唇。\r\n山西豪杰知吾老，为说犹堪举万钧。"
        },
        {
            "title": "登城楼",
            "content": "城郭春容晚，因行可当游。\r\n飞来双蛱蝶，目尽一浮鸥。\r\n峡嶮山将合，江平水郤流。\r\n同来端兴尽，且为小迟留。"
        },
        {
            "title": "和豫章公黄梅二首",
            "content": "色轻花更艳，体弱香自永。\r\n玉质金作裳，山明风弄影。"
        },
        {
            "title": "送叔弼寄秦张",
            "content": "庐陵四公子，吾及识其半。\r\n叔也英达人，平易亦精悍。\r\n於时吾始壮，败壁不涂墁。\r\n孤身客东都，转食诸公馆。\r\n时来扣君门，百过不留难。\r\n倾心倒囊笈，燕语彻昏旦。\r\n磬折晚为亲，少得而多患。\r\n相过汝颍上，岁月不胜难。\r\n君才得公余，十日而千万。\r\n舌端悬日月，笔下来江汉。\r\n此行不寻常，谈者方一贯。\r\n逸足宁小试，宝刀当立断。\r\n用意不崎岖，欲得忘挟弹。\r\n卧念平生亲，稍作春冰泮。\r\n因声督张秦，书来不应缓。"
        },
        {
            "title": "送张芝卿",
            "content": "相逢已偶尔，告别更苍然。\r\n离合惊时换，行藏乃世缘。\r\n君无学干禄，我亦赋归田。\r\n泗水秋山外，长安夕照边。"
        },
        {
            "title": "过杭留别曹无逸朝奉",
            "content": "陈蕃解榻为留连，俯仰徒惊岁月迁。\r\n故意斯人奈风雨，多情於我独山川。\r\n可怜颜貌非前日，依旧穷愁似去年。\r\n後夜相思隔烟水，梦魂空寄过江船。"
        },
        {
            "title": "答黄充",
            "content": "我无置锥君立壁，舂黍作麋甘胜蜜。\r\n绨袍不受故人意，药饵肯为儿辈屈。\r\n割白鹭股何足难，食卢鹚肉未为失。\r\n暮年五斗得千里，有愧寒檐背朝日。"
        },
        {
            "title": "和富中容朝散雨中感怀",
            "content": "节物惊心懒复嗟，罇中酒尽复谁赊。\r\n风撩雨脚俄成阵，雪阁云头欲结花。\r\n万里可堪长作客，一年将尽未还家。\r\n自怜落落终难合，白首诗书谩五车。"
        },
        {
            "title": "河上",
            "content": "背水连渔屋，横河架石梁。\r\n窥巢乌鹊竞，过雨艾蒿光。\r\n鸟语催春事，窗明报夕阳。\r\n还家慰儿女，归路不应长。"
        },
        {
            "title": "寄邓州杜侍郎",
            "content": "南阳老幼如云屯，连日城东候使君。\r\n後者排前旁捷出，争先见面作殷懃。\r\n六年重来已白发，一日再见回青春。\r\n道傍过者怪相问，共言杜母真吾亲。\r\n使君虽老心尚壮，文采风流诸谢上。\r\n名家从昔杜陵人，盛德于今丈人行。\r\n我昔卧病老彭城，画船鸣鼓千里行。\r\n致书馈奠初未识，丁宁劳苦如平生。\r\n人言此事今未有，古人中求还得否。\r\n忘年屈势不虚辱，公自为德吾何取。\r\n菊潭之水甘且洁，潭上秋花照山白。\r\n请公酌此寿百年，奕奕长为此邦伯。\r\n孰先一州後四方，重金叠盖登庙堂。\r\n请从今日至云来，月三十斛输洛阳。"
        },
        {
            "title": "望夫石",
            "content": "碛戍人何在，秋霜志不移。\r\n无言息妫怨，有泪舜娥悲。\r\n山静云盘髻，江空月印眉。\r\n谁将望远意，歌作送征诗。"
        },
        {
            "title": "九日不出魏衍见过",
            "content": "九日登临迫闭藏，老怀无恨自凄凉。\r\n山头落帽风流绝，壁面称诗语笑香。\r\n冲雨肯来寻此老，拂床聊待熟黄粱。\r\n独无樽酒为君寿，正使秋花未肯黄。"
        },
        {
            "title": "敬酬智叔三赐之辱兼戏杨理曹二首",
            "content": "龙争虎据竟成尘，只有青楼与白门。\r\n令宰才高先得句，使君情重数开樽。\r\n江山故国难留鹤，科斗荒池可著鲲。\r\n直使颌须浑作白，未应投镊愧诸孙。"
        },
        {
            "title": "赠张文潜",
            "content": "张侯便然腹如鼓，饥雷收声酒如雨。\r\n读书不计有余处，尚著我辈千百许。\r\n翻湖倒海不作难，将军百战富善贾。\r\n弟子不必不如师，欲知其人视其主。\r\n秋来待试丞相府，榖马砺兵吾甚武。\r\n商周不敌闻其语，一战而霸在此举。\r\n百年富贵要自取，人将公卿还尔汝，\r\n德如墨君谁敢侮。"
        },
        {
            "title": "黄梅五首",
            "content": "黄里含真意，春容带薄寒。\r\n欲知谁称面，遍插一枝看。"
        },
        {
            "title": "钦慈皇后挽词二首",
            "content": "灵岳占佳气，琳宫閟宝衣。\r\n应祈符圣历，锡号焕皇扉。\r\n日月尧同数，讴歌启与归。\r\n伤心五云去，不见六龙飞。"
        },
        {
            "title": "谢赵生惠芍药三首",
            "content": "九十风光次第分，天怜独得殿残春。\r\n一枝剩欲簪双髻，未有人间第一人。"
        },
        {
            "title": "登鹊山",
            "content": "小试登山脚，今年不用扶。\r\n微微交济泺，历历数青徐。\r\n朴俗犹虞力，安流尚禹谟。\r\n终年聊一快，吾病失医卢。"
        },
        {
            "title": "除夜对酒赠少章",
            "content": "岁晚身何托，灯前客未空。\r\n半生忧患里，一梦有无中。\r\n发短愁催白，颜衰酒借红。\r\n我歌君起舞，潦倒略相同。"
        },
        {
            "title": "放歌行",
            "content": "当年不嫁惜娉婷，拔白施朱作後生。\r\n说与旁人须早计，随宜梳洗莫倾城。"
        },
        {
            "title": "放歌行",
            "content": "春风永巷闲娉婷，长使青楼误得名。\r\n不惜卷帘通一顾，怕君著眼未分明。"
        },
        {
            "title": "和寇十一晚登白门",
            "content": "重楼杰观屹相望，表里河山自一方。\r\n小市张灯归意动，轻衫当户晚风长。\r\n孤臣白首逢新政，游子青春见故乡。\r\n富贵本非吾辈事，江湖安得便相忘。"
        },
        {
            "title": "归雁二首",
            "content": "作计胸怀早，为生去住频。\r\n固违阴岭雪，不尽洞庭春。\r\n巧作斜行字，催归去国人。\r\n知时如有信，决起亦相亲。"
        },
        {
            "title": "归雁二首",
            "content": "弧矢千夫志，潇湘万里秋。\r\n宁为宝筝柱，肯作置书邮。\r\n远道勤相唤，羁怀误作愁。\r\n聊宽稻粱意，宁复网罗忧。"
        },
        {
            "title": "春怀示邻里",
            "content": "断墙著雨蜗成字，老屋无僧燕作家。\r\n剩欲出门追语笑，郤嫌归鬓著尘沙。\r\n风翻珠网开三面，雷动蜂窠趁两衙。\r\n屡失南邻春事约，只今容有未开花。"
        },
        {
            "title": "寄黄充",
            "content": "俗子推不去，可人费招呼。\r\n世事每如此，我生亦何娱。\r\n黄生後来秀，纯茂静者徒。\r\n不见动经月，来亦不须臾。\r\n人事已好乖，可复自作疏。\r\n子虽向人懒，胜处不可孤。\r\n迨此田事休，仍当寒雨余。\r\n深知阻泥泞，步屐意何如。"
        },
        {
            "title": "梅花七绝",
            "content": "月落霜严自靓妆，北风工为发清香。\r\n晚英数点辞林去，幽独无人为断肠。"
        },
        {
            "title": "梅花七绝",
            "content": "数点深藏碧玉枝，翠峰十二拥瑶姬。\r\n凭君说与凡桃李，彻骨清寒不解肥。"
        },
        {
            "title": "梅花七绝",
            "content": "任教雪压色终胜，郤要风严香更闻。\r\n江雨细时青子熟，闻名犹救渴将军。"
        },
        {
            "title": "梅花七绝",
            "content": "清寒池馆静无尘，岁岁相逢似故人。\r\n任遣墙头疑似雪，欲教园主早知春。"
        },
        {
            "title": "梅花七绝",
            "content": "林外啼禽自往还，风前诗客倚栏干。\r\n小园门锁黄昏月，耿耿幽姿半夜寒。"
        },
        {
            "title": "同苏不疑避暑法惠寺",
            "content": "酷暑不可处，相将寻昼凉。\r\n清谈廕广厦，甘寝就匡床。\r\n莲剥明珠滑，瓜浮绀玉香。\r\n因知北窗卧，自信出羲皇。"
        },
        {
            "title": "梅花七绝",
            "content": "姑射仙姿不畏寒，谢家风格鄙铅丹。\r\n谁知檀萼香须里，已有调羹一点酸。"
        },
        {
            "title": "梅花七绝",
            "content": "幽恨清愁几万端，故将巧笑破霜寒。\r\n落英收拾供骚客，秋菊从来不足餐。"
        },
        {
            "title": "绝句二首",
            "content": "密密丹房叠叠花，一枝临路为人斜。\r\n丁宁语鸟传春意，白下门东第几家。"
        },
        {
            "title": "绝句二首",
            "content": "里中馈杏得尝新，马上逢花始见春。\r\n勤苦著书如作吏，世间枉是最闲人。"
        },
        {
            "title": "绝句",
            "content": "斫水水可断，续弦弦可完。\r\n如何郑公客，不作百年看。"
        },
        {
            "title": "绝句",
            "content": "云海冥冥日向西，春风欲动意犹微。\r\n无端一棹归舟疾，惊起鸳鸯相背飞。"
        },
        {
            "title": "绝句",
            "content": "木摇电绕雷取龙，伏蛙号蚓沟渎空。\r\n黑云黄槐度白鸟，映日急雨回斜风。"
        },
        {
            "title": "绝句",
            "content": "老著江湖才一得，病占风雨漫多知。\r\n身将白鸟同归日，梦到黄粱未熟时。"
        },
        {
            "title": "绝句",
            "content": "此生精力尽於诗，末岁心存力已疲。\r\n不共卢王争出手，郤思陶谢与同时。"
        },
        {
            "title": "绝句四首",
            "content": "书当快意读易尽，客有可人期不来。\r\n世事相违每如此，好怀百岁几回开。"
        },
        {
            "title": "绝句四首",
            "content": "昏昏嗜睡元非病，续续题诗不耐闲。\r\n作意买山还得笑，多方拔白郤成斑。"
        },
        {
            "title": "绝句四首",
            "content": "芒鞋竹杖最关身，散发披衣不待人。\r\n三两作邻堪共活，五千插架未为贫。"
        },
        {
            "title": "绝句四首",
            "content": "秋床归卧不缘愁，病与衰谋作老仇。\r\n数树直青能尔瘦，一轩残照为谁留。"
        },
        {
            "title": "陈留市隐者",
            "content": "陈留人物后，疑有隐屠耕。\r\n斯人岂其徒，满腹一杯羹。\r\n婷婷小家子，与翁同醉醒。\r\n薄暮行且歌，问之讳姓名。\r\n子岂达者与，槁竹聊一鸣。\r\n老生何所因，稍稍声过情。\r\n闭门十日雨，吟作饥鸢声。\r\n诗书工发冢，刀籋得养生。\r\n飞走不同穴，孔突不暇黔。"
        },
        {
            "title": "登快哉亭",
            "content": "城与清江曲，泉流乱石间。\r\n夕阳初隐地，暮霭已依山。\r\n度鸟欲何向，奔云亦自闲。\r\n登临兴不尽，稚子故须还。"
        },
        {
            "title": "次韵夏日",
            "content": "江上双峰一草堂，门闲心静自清凉。\r\n诗书发冢功名薄，麋鹿同群岁月长。\r\n句里江山随指顾，舌端幽眇致张皇。\r\n莫欺九尺须眉白，解醉佳人锦瑟傍。"
        },
        {
            "title": "题柱二首",
            "content": "从昔婵娟多命薄，如今歌舞更能诗。\r\n孰知文雅河阳令，不削琼奴柱下题。"
        },
        {
            "title": "别黄徐州",
            "content": "姓名曾落荐书中，刻画无盐自不工。\r\n一日虚声满天下，十年从事得途穷。\r\n白头未觉功名晚，青眼常蒙今昔同。\r\n衰疾又为今日别，数行老泪洒西风。"
        },
        {
            "title": "病起",
            "content": "今日秋风里，何乡一病翁。\r\n力微须杖起，心在与谁同。\r\n灾疾资千悟，冤亲并一空。\r\n百年先得老，三败未为穷。"
        },
        {
            "title": "舟中二首",
            "content": "野火烧原雉昏雊，黄尘涨天牛乱斗。\r\n江间无日不风波，老去何时脱奔走。\r\n诗书满腹不及口，遮日宁须钓竿手。\r\n愧尔茅檐炙背人，仰目青天搔白首。"
        },
        {
            "title": "舟中二首",
            "content": "恶风横江江卷浪，黄流湍猛风用壮。\r\n疾如万骑千里来，气压三江五湖上。\r\n岸上空荒火夜明，舟中起坐待残更。\r\n少年行路今头白，不尽还家去国情。"
        },
        {
            "title": "后湖晚坐",
            "content": "水净偏明眼，城荒可当山。\r\n青林无限意，白鸟有余闲。\r\n身致江湖上，名成伯季间。\r\n目随归雁尽，坐待暮鸦还。"
        },
        {
            "title": "次韵少游春江秋野图二首",
            "content": "江清风偃木，霜落雁横空。\r\n若个丹青里，犹须著此翁。"
        },
        {
            "title": "题柱二首",
            "content": "桃李摧残风雨春，天孙河鼓隔天津。\r\n主恩不与妍华尽，何限人间失意人。"
        },
        {
            "title": "次韵少游春江秋野图二首",
            "content": "翰墨功名里，江山富贵人。\r\n倏看双鸟下，已负百年身。"
        },
        {
            "title": "送吴先生谒惠州苏副使",
            "content": "闻名欣识面，异好有同功。\r\n我亦惭吾子，人谁恕此公。\r\n百年双白鬓，万里一秋风。\r\n为说任安在，依然一秃翁。"
        },
        {
            "title": "田家",
            "content": "鸡鸣人当行，犬鸣人当归。\r\n秋来公事急，出处不待时。\r\n昨夜三尺雨，灶下已生泥。\r\n人言田家乐，尔苦人得知。"
        },
        {
            "title": "次韵李节惟九日登南山",
            "content": "平林广野骑台荒，山寺鸣钟报夕阳。\r\n人事自生今日意，寒花只作去年香。\r\n巾欹更觉霜侵鬓，语妙何妨石作肠。\r\n落木无边江不尽，此身此日更须忙。"
        },
        {
            "title": "雪后黄楼寄负山居士",
            "content": "林庐烟不起，城郭岁将穷。\r\n云日明松雪，溪山进冕风。\r\n人行图画里，鸟度醉吟中。\r\n不尽山阴兴，天留忆戴公。"
        },
        {
            "title": "九日寄秦觏",
            "content": "疾风回雨水明霞，沙步丛祠欲莫鸦。\r\n九日清樽欺白发，十年为客负黄花。\r\n登高怀远心如在，向老逢辰意有加。\r\n淮海少年天下士，独能无地落乌纱。"
        },
        {
            "title": "示三子",
            "content": "去远即相忘，归近不可忍。\r\n儿女已在眼，眉目略不省。\r\n喜极不得语，泪尽方一唒。\r\n了佑不是梦，忽忽心未稳。"
        },
        {
            "title": "嘲秦觏",
            "content": "长铗归来夜帐空，衡阳回雁耳偏聪。\r\n若为借与春风看，无限珠玑咳唾中。"
        },
        {
            "title": "丞相温公挽词三首",
            "content": "少学真成己，中年托著书。\r\n辍耕扶日月，起废极吹嘘。\r\n得志宁论晚，成功不愿余。\r\n一为天下恸，不敢爱吾庐。"
        },
        {
            "title": "泛淮",
            "content": "冬暖仍初日，潮回更下风。\r\n鸟飞云水里，人语橹声中。\r\n平野容回顾，无山会有终。\r\n倚樯聊自逸，吟啸不须工。"
        },
        {
            "title": "丞相温公挽词三首",
            "content": "百姓归周老，三年待鲁儒。\r\n世方随日化，身已要人扶。\r\n玉几虽来晚，明堂讫授图。\r\n心知死诸葛，终不羡曹蜍。"
        },
        {
            "title": "丞相温公挽词三首",
            "content": "恭默思良弼，诗书正百工。\r\n事多违谢傅，天遽夺杨公。\r\n一代风流尽，三师礼数崇。\r\n若无天下议，美恶并成空。"
        },
        {
            "title": "南丰先生挽词",
            "content": "精爽回长夜，衣冠出广庭。\r\n勋庸留琬琰，形像付丹青。\r\n道丧余篇翰，人亡更典刑。\r\n侯芭才一足，白首太玄经。"
        },
        {
            "title": "南丰先生挽词",
            "content": "早弃人间事，真从地下游。\r\n丘原无起日，江汉有东流。\r\n身世从违里，功名取次休。\r\n不应须礼乐，始作後程仇。"
        },
        {
            "title": "寄外舅郭大夫",
            "content": "丈人鲁诸生，明刑如皋陶。\r\n幸宽右顾忧，未惜一身遥。\r\n西南万里行，可以断绳桥。\r\n慎勿用惠文，神母仁如尧。"
        },
        {
            "title": "寄外舅郭大夫",
            "content": "巴蜀通归使，妻孥且旧居。\r\n深知报消息，不忍问何如。\r\n身健何妨远，情亲未肯疏。\r\n功名欺老病，泪尽数行书。"
        },
        {
            "title": "送内",
            "content": "麀麌顾其子，燕雀各有随。\r\n与子为夫妇，五年三别离。\r\n儿女岂不怀，母老妹已笄。\r\n父子各从母，可喜亦可悲。\r\n关河万里道，子去何当归。\r\n三岁不可道，白首以为期。\r\n百亩未为多，数口可无饥。\r\n吞声不敢尽，欲怨当归谁。"
        },
        {
            "title": "妾薄命二首",
            "content": "叶落风不起，山空花自红。\r\n捐世不待老，惠妾无其终。\r\n一死尚可忍，百岁何当穷。\r\n天地岂不宽，妾身自不容。\r\n死者如有知，杀身以相从。\r\n向来歌舞处，夜雨鸣寒蛩。"
        },
        {
            "title": "妾薄命二首",
            "content": "主家十二楼，一身当三千。\r\n古来妾薄命，事主不尽年。\r\n起舞为主寿，相送南阳阡。\r\n忍著主衣裳，为人作春妍。\r\n有声当彻天，有泪当彻泉。\r\n死者恐无知，妾身长自怜。"
        },
        {
            "title": "十七日观潮",
            "content": "漫漫平沙走白虹，\r\n瑶台失手玉杯空。\r\n晴天摇动清江底，\r\n晚日浮沉急浪中。"
        },
        {
            "title": "卜算子",
            "content": "雪暗岭头云，竹冷溪边树。还似潇湘缥缈人，玉骨笼香雾。月下幽香度。梦里香魂驻。回首南枝酒半醺，寂寞无寻处。"
        },
        {
            "title": "卜算子",
            "content": "绣幕罩梅花，莫放清香透。鉴里朱颜岁岁移，只道花依旧。把酒问梅花，知我离情否。若使梅花知我时，料得花须瘦。"
        },
        {
            "title": "卜算子",
            "content": "摇风影似凝，带雪香如抱。开尽南枝到北枝，不道春将老。飘颻姑射仙，谁识冰肌好。会有青绫梦觉人，可爱池塘草。"
        },
        {
            "title": "踏莎行",
            "content": "红上花梢，风传梅信。青春欲动群芳竞。林声鸟语带馀寒，江光野色开游径。乍雨还晴，喧寒不定。重门深院帘帷静。又还日日唤愁生，到谁准拟风流病。"
        },
        {
            "title": "南乡子",
            "content": "袅娜破瓜馀。豆蔻梢头二月初。众里腰肢遥可识，应殊。暗里犹能摸得渠。醉侧不须扶。唤作周家行画图。背立欠伸花絮底，知无。未信丹青画得如。"
        },
        {
            "title": "少年游",
            "content": "御园果子压枝繁。看看分摘无缘。团沙弄雪，劳心费手，不肯暂时圆。赛神旧愿心儿有，终了待、几时还。芍药梢头，红红白白，一种几千般。"
        },
        {
            "title": "渔家傲",
            "content": "一舸姑苏风雨疾。吴笺满载红犹湿。色润朝花光触日。人未识。街南小阮应先得。青入柳条初著色。溪梅已露春消息。拟作新词酬帝力。轻落笔。黄秦去後无强敌。"
        },
        {
            "title": "木兰花减字/减字木兰花",
            "content": "今年百五。风日清明尘不举。紫袖红陈。三节烟花次第春。来舆去马。千念一空春事谢。白下门东。谁见初杨弄晚风。"
        },
        {
            "title": "卜算子",
            "content": "梅岭数枝春，疏影斜临水。不借芳华只自香，娇面长如洗。还把最繁枝，过与偏怜底。拭傍鸾台仔细看，何似丹青里。"
        },
        {
            "title": "木兰花减字/减字木兰花",
            "content": "清愁叠积。更莫迟留春酒逼。吹面和风。梅信新来一线通。危楼晓望。雪满群山开画障。目断瑶川。同凭阑干意几般。"
        },
        {
            "title": "菩萨蛮",
            "content": "晓来误入桃源洞。恰见佳人春睡重。玉腕枕香腮。荷花藕上开。一扇俄惊起。敛黛凝秋水。笑倩整金衣。问郎来几时。"
        },
        {
            "title": "洛阳春/一落萦",
            "content": "素手拈花纤软。生香相乱。却须诗力与丹青，恐俗手、难成染。一顾教人微倩。那堪亲见。不辞紫袖拂清尘，也要识、春风面。"
        },
        {
            "title": "西江月",
            "content": "浅色千重柔叶，深心一点娇黄。只消可意更须香。好个风流模样。玉蕊今谁攀折，诗人此日凄凉。正须蛮素作伊凉。与插钗傍鬓上。"
        },
        {
            "title": "蝶恋花",
            "content": "九里山前千里路。流水无情，只送行人去。路转河回寒日暮。连峰不许重回顾。水解随人花却住。衾冷香销，但有残妆污。泪入长江空几许。双洪一抹无寻处。"
        },
        {
            "title": "临江仙",
            "content": "曲巷斜街信马，小桥流水谁家。浅衫深袖倚门斜。只缘些子意，消得百般夸。粉面初生明月，酒容欲退朝霞。春风还解染霜华。肯持鸳绮被，来伴杜家花。"
        },
        {
            "title": "南乡子",
            "content": "乱蕊压枝繁。堆积金钱闹作团。晚起涂黄仍带酒，看看。衣剩腰肢故著单。薄瘦却禁寒。牵引人心不放阑。拟折一枝遮老眼，难难。蝶横蜂争只倚阑。"
        },
        {
            "title": "南乡子",
            "content": "风絮落东邻。点缀繁枝旋化尘。关锁玉楼巢燕子，冥冥。桃李摧残不见春。流转到如今。翡翠生儿翠作衿。花样腰身官样立，婷婷。困倚阑干一欠伸。"
        },
        {
            "title": "清平乐",
            "content": "重重叠叠。娜娜裙千襵。时样官黄香百叶。一岁相逢两节。曲阑绕遍芳丛。一枝作意妍秾。折得有谁相忆，却须还与秋风。"
        },
        {
            "title": "临江仙",
            "content": "官样初黄过闰九。鲜妍时更宜寒。挽回人意不成阑。香罗堆叶密，芳意著心单。过与後房歌舞手，轻盈喜色生颜。堕钗拥髻与垂鬟。欲知谁称面，遍插一枝看。"
        },
        {
            "title": "浣溪沙",
            "content": "暮叶朝花种种陈。三秋作意向诗人。安排云雨要新清。随意且须追去马，轻衫从使著行尘。晚窗谁念一愁新。"
        },
        {
            "title": "洛阳春/一落萦",
            "content": "酒到横波娇满。和香喷面。攀花落雨祝东风，诮不借、周郎便。背立腰肢挪拈。更须回盼。多生不作好因缘，甚只向、尊前见。"
        },
        {
            "title": "菩萨蛮",
            "content": "清词丽句前朝曲。使君借与灯前读。读罢已三更。寒窗雨打声。应怜诗客老。要使情怀好。犹有解歌人。尊前未得听。"
        },
        {
            "title": "卜算子",
            "content": "纤软小腰身，明秀天真面。淡画修眉小作春，中有相思怨。背立向人羞，颜破因谁倩。不比阳台梦里逢，亲向尊前见。"
        },
        {
            "title": "清平乐",
            "content": "秋光烛地。帘幕生秋意。露叶翻风惊鹊坠。暗落青林红子。微行声断长廊。熏炉衾换生香。灭烛却延明月，揽衣先怯微凉。"
        },
        {
            "title": "清平乐",
            "content": "秋声隐地。叶叶无留意。冰簟流光团扇坠。惊起双栖燕子。夜堂帘合回廊。风帏吹乱凝香。卧看一庭名月，晓衾不耐初凉。"
        },
        {
            "title": "木兰花减字/减字木兰花",
            "content": "匀红点翠。取次梳妆谁得似。风柳腰肢。尽日纤柔属阿谁。娇娇小小。却是寻春人较老。著便休痴。付与风流幕下儿。"
        },
        {
            "title": "南柯子/南歌子",
            "content": "天上云为瑞，人间睡作魔，疏帘清簟汗成河。酒醒梦回眵眼、费摩娑。但有寒喧问，初无凤鸟过。尘生铜碾网生罗。一喏十年犹未、意如何。"
        },
        {
            "title": "木兰花减字/减字木兰花",
            "content": "娉婷娜袅。红落东风青子小。妙舞逶迤。拍误周郎却未知。花前月底。谁唤分司狂御史。欲语还休。唤不回头莫著羞。"
        },
        {
            "title": "木兰花/玉楼春",
            "content": "荣光休气天为瑞。道祖当天传宝裔。千年昌运此时逢，四海欢声今日沸。濛濛香雾沾衣腻。漠漠轻寒梅柳细。封人长有祝尧心，从此年年并岁岁。"
        },
        {
            "title": "罗敷媚/采桑子",
            "content": "芙蓉不借韶华助，故著缃黄。宿面留妆。不出寒花只暂香。伤春不尽悲秋苦，落蕊浮觞。知在谁傍。一笑盈盈百种芳。"
        },
        {
            "title": "罗敷媚/采桑子",
            "content": "春风吹尽秋光照，瘦减初黄。改样新妆。特地相逢只认香。南台九日登临处，不共飞觞。镜里伊傍。独秀钗头殿众芳。"
        },
        {
            "title": "南乡子",
            "content": "阴重雨垂垂。并马西郊试薄衣。红蕊未开花已过，迟迟。不见东风著意时。酒到更须辞。报答春光旧有期。勤苦著书妨作乐，痴痴。莫学衰翁万事非。"
        },
        {
            "title": "清平乐",
            "content": "藏藏摸摸。好事争如莫。背後寻思浑是错。猛与将来放著。吹花卷絮无踪。晚妆知为谁红。梦断阳台云雨，世间不要春风。"
        },
        {
            "title": "清平乐",
            "content": "休休莫莫。更莫思量著。记著不如浑忘著。百种寻思枉却。绣囊锦帐吹香。雄蜂雌蝶难双。眉上放开春色，眼前怜取新郎。"
        },
        {
            "title": "南乡子",
            "content": "急雨打寒窗。雨气侵灯暗壁缸。窗下有人挑锦字，行行。泪湿红绡减旧香。往事最难忘。更著秋声说断肠。曲渚圆沙风叶底，藏藏。谁使鸳鸯故作双。"
        },
        {
            "title": "满庭芳",
            "content": "闽岭先春，琅函联璧，帝所分落人间。绮窗纤手，一缕破双团。云里游龙舞凤，香雾起、飞月轮边。华堂静，松风竹雪，金鼎沸湲潺。门阑。车马动，扶黄籍白，小袖高鬟。渐胸里轮囷，肺腑生寒。唤起谪仙醉倒，翻湖海、倾泻涛澜。笙歌散，风帘月幕，禅榻鬓丝斑。"
        },
        {
            "title": "减字木兰花",
            "content": "清尊白发。曾是登临年少客。不似当年。人与黄花两并妍。来愁去恨。十载相看情不尽。莫更思量。梦破春回枉断肠。"
        },
        {
            "title": "菩萨蛮",
            "content": "髻钗初上朝云卷。眼波翻动眉山远。一曲杜韦娘。当年枉断肠。佳期如好月。拟满还须缺。别易见应难。长须仔细看。"
        },
        {
            "title": "西江月",
            "content": "叶叶枝枝绿暗，重重密密红滋。芳心应恨赏春迟。不会春工著意。晚照酒生娇面，新妆睡污胭脂。凭将双叶寄相思。与看钗头何似。"
        },
        {
            "title": "西江月",
            "content": "点点轻黄减白，垂垂重露生鲜。肌香骨秀月中仙。雪满瑶台曳练。绰约却宜长见，清真不假馀妍。殷勤与插小婵娟。要试尊前玉面。"
        },
        {
            "title": "南乡子",
            "content": "潮落去帆收。沙涨江回旋作洲。侧帽独行斜照里，飕飕。卷地风前更掉头。语妙後难酬。回雁峰南未得秋。唤取佳人听旧曲，休休。瘴雨无花孰与愁。"
        },
        {
            "title": "南乡子",
            "content": "晴野下田收。照影寒江落雁洲。禅榻茶炉深闭阁，飕飕。横雨旁风不到头。登览却轻酬。剩作新诗报答秋。人意自阑花自好，休休。今日看时蝶也愁。"
        },
        {
            "title": "木兰花/玉楼春",
            "content": "湖平木落摇空阔。叶底流泉鸣复咽，酒边清漏往时同，花里朱弦纤手抹。风光过手春冰滑。十事违人常七八。不将白发并黄花，拟下清流揽明月。"
        },
        {
            "title": "虞美人",
            "content": "城南观阁连云起。形像丹青里。使君笳鼓渡江来。尽带江南春色、放春回。青春欲住风催去。流水花无数。尊前触目一番新。只有玉楼明月、记游人。"
        },
        {
            "title": "菩萨蛮",
            "content": "喧喧车马西郊道。临行更觉人情好。住有一年情。去留千载名。离歌声欲尽。只作常时听。天上玉堂东。阳春是梦中。"
        },
        {
            "title": "西江月",
            "content": "楼上风生白羽，尊前笑出青春。破红展翠恰如今。把酒如何不饮。绣幕灯深绿暗，画帘人语黄昏。晚云将雨不成阴。竹月风窗弄影。"
        },
        {
            "title": "南柯子/南歌子",
            "content": "故国山河在，新堂冰雪生。万家和气贺初成。人在笙歌声里、暗生春。今代无双士，当年第一人。杯行到手莫辞频。明日凤池归路、隔清尘。"
        },
        {
            "title": "木兰花/玉楼春",
            "content": "阴阴云日江城晚。小院回廊春已满。谁教言语似鹂黄，深闭玉笼千万怨。蓬莱易到人难见。香火无凭空有愿。不辞歌里断人肠，只怕有肠无处断。"
        },
        {
            "title": "菩萨蛮",
            "content": "绮楼小小穿针女。秋光点点蛛丝雨。今夕是何宵。龙车乌鹊桥。经年谋一笑。岂解令人巧。不用问如何。人间巧更多。"
        },
        {
            "title": "菩萨蛮",
            "content": "银潢清浅填乌鹊。画檐急雨长河落。初月未成圆。明星惜此筵。愁来无断绝。岁岁年年别。不用泪红滋。年年岁岁期。"
        },
        {
            "title": "菩萨蛮",
            "content": "东风乌鹊西飞燕。盈盈一水经年见。急雨洗香车。天回河汉斜。离愁千载上。相远长相望。终不似人间。回头万里山。"
        },
        {
            "title": "菩萨蛮",
            "content": "行云过尽星河烂。炉烟未断蛛丝满。想得两眉颦。停针忆远人。河桥知有路。不解留郎住。天上隔年期。人间长别离。"
        }
    ]
}