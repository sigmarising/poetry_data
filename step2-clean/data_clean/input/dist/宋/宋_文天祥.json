{
    "dynasty": "宋",
    "author": "文天祥",
    "intro": "文天祥（1236——1282） 字宋瑞，二字履善，号文山，吉州庐陵（今江西吉安）人。理宗宝佑四年（1256）举进士第一。恭帝德佑元年（1275），元兵长驱东下，文于家乡起兵抗元。次年，临安被围，除右丞相兼枢密使，奉命往敌营议和，因坚决抗争被拘，后得以脱逃，转战于赣、闽、岭等地，兵败被俘，坚贞不屈，就义于大都（今北京）。能诗，前期受江湖派影响，诗风平庸，后期多表现爱国精神之作。存词不多，笔触有力，感情强烈，表现了作者威武不屈的英勇气概，震憾人心。有《文山先生全集》。",
    "items": [
        {
            "title": "翠玉楼",
            "content": "昏鸦何处落，野渡少人行。\r\n黄叶声在地，青山影入城。\r\n江湖行客梦，风雨故乡情。\r\n试问南来信，梅花三两英。"
        },
        {
            "title": "己卯十月一日至燕越五日罹狴犴有感而赋",
            "content": "听着啼鹃泪满襟，国亡家破见忠臣。\r\n关河历落三生梦，风雪飘零万死身。\r\n丞相岂能堪狱吏，故侯安得作园人。\r\n神农虞夏吾谁适，回首西山继绝尘。"
        },
        {
            "title": "气慨",
            "content": "气概如虹俺得知，留吴那肯竖降旗。\r\n北人不解欺心语，正恐南人作浅窥。"
        },
        {
            "title": "遇灵阳子谈道赠以诗",
            "content": "昔我爱泉石，长揖离公卿。\r\n结屋青山下，咫尺蓬与瀛。\r\n至人不可见，世尘忽相缨。\r\n业风吹浩劫，蜗角争浮名。\r\n偶逢大吕翁，如有宿世盟。\r\n相从语寥廓，俯仰万念轻。\r\n天地不知老，日月交其精。\r\n人一阴阳性，本来自长生。\r\n指点虚无间，引我归员明。\r\n一针透顶门，道骨由天成。\r\n我如一逆旅，久欲蹑屩行。\r\n闻师此妙廖，蘧庐复何情。"
        },
        {
            "title": "元日",
            "content": "金虬衔日出，铁骑勒春回。\r\n天上青门隔，人间白发催。\r\n霜寒欺旧草，山晚放新梅。\r\n环堵甘牢落，东风枉却来。"
        },
        {
            "title": "御赐琼林宴恭和诗",
            "content": "奉诏新弹入仕冠，重来轩陛望天颜。\r\n云呈五色符旗盖，露立千官杂佩环。\r\n燕席巧临牛女节，鸾章光映壁奎间。\r\n献诗陈雅愚臣事，况见赓歌气象还。"
        },
        {
            "title": "雨雪",
            "content": "秋色金台路，殷殷半马蹄。\r\n因风随作雪，有雨便成泥。\r\n过眼惊新梦，伤心忆旧题。\r\n江云愁万叠，遗恨鹧鸪啼。"
        },
        {
            "title": "与朱古平饮山中和萧敬夫韵",
            "content": "江山自足引千杯，况有如今此客哉。\r\n石室只还湖守住，芦峰曾屈晦翁来。\r\n酒酣剩有诗酬唱，步倦何妨车马回。\r\n游遍此山方可别，北崖莫遣晓云开。"
        },
        {
            "title": "予邓峒□巽斋欧阳先生为淦邓峒赋诗以孝子慈",
            "content": "乃翁犹旅殡，霜露几焄蒿。\r\n日与清江游，云连桂岭高。\r\n时无郭元振，梦有令狐绹。\r\n目断方田墓，招魂我欲骚。"
        },
        {
            "title": "又用韵简李深之",
            "content": "晚尊和月吸，早饭带星炊。\r\n鹏鷃从高下，螳蝉任黠痴。\r\n水澄神自止，云远意俱驰。\r\n门外谁车马，故人来课诗。"
        },
        {
            "title": "又送卓大著知漳州",
            "content": "陆氏登三阁，源明出一麾。\r\n清声光漳浦，便道拜长基。\r\n赤子歌来暮，同寅赋去思。\r\n西铭功用大，伫验顺宁诗。"
        },
        {
            "title": "予题郁孤泉管五湖翁姚濂为之和翁官满归里因",
            "content": "巢龟君往好，涌翠我来迟。\r\n夜雨呼三韭，春风试一旗。\r\n飞花行客梦，芳草故人思。\r\n何日五湖上，同看浴海曦。"
        },
        {
            "title": "又三绝",
            "content": "老来忧患易凄凉，说到悲秋更断肠。\r\n世事不堪逢九九，休言今日是重阳。"
        },
        {
            "title": "元日",
            "content": "铁马风尘暗，金龙日月新。\r\n衣冠怀故国，鼓角泣离人。\r\n自分流年晚，不妨吾道春。\r\n方来有千载，儿女枉悲辛。"
        },
        {
            "title": "又三绝",
            "content": "世事蒙蒙醉不知，南山秋意满东篱。\r\n黄花何故无颜色，应为元嘉以后诗。"
        },
        {
            "title": "又赋",
            "content": "寄兴逃吾病，吟诗老此生。\r\n风高鸿雁起，晴久鹁鸠鸣。\r\n野树辞秋落，溪云带雨行。\r\n晚凉便懒坐，移傍竹阴清。"
        },
        {
            "title": "又三绝",
            "content": "人间万事转头空，皂帽飘萧一病翁。\r\n不学孟嘉狂落魄，故将白发向西风。"
        },
        {
            "title": "又送前人琴棋书画四首",
            "content": "不知甲子定何年，题满柴桑日醉眠。\r\n意不在言君解否，壁间琴本是无弦。\r\n我爱商山茹紫芝，逍遥胜似橘中时。\r\n纷纷玄白方龙战，世事从他一局棋。\r\n蔡邕去后右军死，谁是风流入品题。\r\n只少蛟龙大师字，至今风骨在浯溪。\r\n欲觅龙眠旧时事，相传此本世间无。\r\n黄金不买昭君本，只买严陵归钓图。"
        },
        {
            "title": "又赋",
            "content": "病里心如故，闲中事更生。\r\n睡猫随我懒，黠鼠向人鸣。\r\n羽扇看棋坐，黄冠扶杖行。\r\n灯前翻自喜，瘦得此诗清。"
        },
        {
            "title": "又赋",
            "content": "一病忽两月，蓬头夏涉秋。\r\n形羸心自壮，手弱笔仍遒。\r\n昨夜灯如喜，今宵蝶莫愁。\r\n问谁驱五疟，正与五穷谋。"
        },
        {
            "title": "又二绝",
            "content": "病中忽误通真理，静处专寻入定工。\r\n雨汗淋头都不管，须臾和气自冲融。"
        },
        {
            "title": "渔舟",
            "content": "一阵飞帆破碧烟，儿郎惊饵理弓弦。\r\n舟中自信娄师德，海上谁知鲁仲连。\r\n初谓悠扬真贼舰，后闻欸乃是渔船。\r\n人生漂泊多磨折，何日山林清昼眠。"
        },
        {
            "title": "又赋",
            "content": "一番潮信过，时暂脱熬煎。\r\n心似辘轳转，身如徽纆缠。\r\n夜听饥鼠啸，昼看伏雌眠。\r\n急雨千山动，应知为解弦。"
        },
        {
            "title": "又赋",
            "content": "一病四十日，西风草木凉。\r\n倚床腰见骨，览镜眼留眶。\r\n倦策吟诗杖，频烧读易香。\r\n夜深排果饵，乞巧大医王。"
        },
        {
            "title": "又呈中斋",
            "content": "风雨羊肠道，飘零万死身。\r\n牛儿朝共载，木客夜为邻。\r\n庾子江南梦，苏郎海上贫。\r\n悠悠看晚渡，谁是济川人。"
        },
        {
            "title": "又二绝",
            "content": "瞿塘隘处真重险，勾漏坡前又一滩。\r\n世事不容轻易看，翻云覆雨等闲间。"
        },
        {
            "title": "有感呈景山校书诸丈",
            "content": "北风吹春草，阳乌日已至。\r\n天时岂云爽，人事胡乃异。\r\n三月方皇皇，衣冠道如坠。\r\n栋挠榱桷折，木颠桢干悴。\r\n大者怀端忧，燋头求室燬。\r\n小者嗟行役，泥涂跋其尾。\r\n长平与新安，露胔如栉比。\r\n赋分本尔殊，适与天时值。\r\n哲人处明夷，致命以遂志。\r\n但令守吾贞，死生浩无愧。"
        },
        {
            "title": "有感",
            "content": "平生心事付悠悠，风雨燕南老楚囚。\r\n故旧相思空万里，妻孥不见满三秋。\r\n绝怜诸葛隆中意，羸得子长天下游。\r\n一死皎然无复恨，忠魂多少暗荒丘。"
        },
        {
            "title": "又赋",
            "content": "骤雨知何处，一溪秋水生。\r\n苦吟肩鹤瘦，多病耳蝉鸣。\r\n隐几惟便睡，挑包正倦行。\r\n山深明月夜，乞我半窗清。"
        },
        {
            "title": "又六噫",
            "content": "飚风起兮海水飞，噫。\r\n文武尽兮火德微，噫。\r\n鹰鸇相击兮靡所施，噫。\r\n鸿秸欲举兮将安归，噫。\r\n櫂歌中流兮任所之，噫。\r\n狈抱春秋兮莫我知，噫。"
        },
        {
            "title": "有感",
            "content": "海阔龙深蛰，山空鸟杂鸣。\r\n花随春共去，云与水俱行。\r\n壮士千年志，征夫夫城程。\r\n夜凉看星斗，何处是搀枪。"
        },
        {
            "title": "有感",
            "content": "已矣勿复道，安之如自然。\r\n闲陪黄妳坐，倦退白衣眠。\r\n一死知何地，此生休问天。\r\n怪哉茨野客，宿果堕幽燕。"
        },
        {
            "title": "游青源二首",
            "content": "钟鱼閒日月，竹树老风烟。\r\n一径溪声满，四山天影圆。\r\n无言都是趣，有想便成缘。\r\n梦破啼猿雨，开元六百年。"
        },
        {
            "title": "有感",
            "content": "石郎草草割山川，一落人手三百年。\r\n八州风雨暗连天，三皇五帝如飞烟。\r\n人人野祭伊水边，春秋断烂不复传。\r\n白头潦倒今鲁连，夜深危坐日晏眠。"
        },
        {
            "title": "有感",
            "content": "心在六虚外，不知身网罗。\r\n病中长日过，梦里好时多。\r\n夜夜频能坐，时时亦自歌。\r\n平生此光景，回首笑呵呵。"
        },
        {
            "title": "又呈中斋",
            "content": "万里论心晚，相看慰乱离。\r\n丹成俄已化，璧碎尚无缁。\r\n禾黍西原梦，川原落日悲。\r\n斯文今已矣，来世以为期。"
        },
        {
            "title": "游青源二首",
            "content": "空庭横螮蝀，断碣偃龙蛇。\r\n活火参禅笋，真泉透佛茶。\r\n晚钟何处雨，春水满城花。\r\n夜影灯前客，江西七祖家。"
        },
        {
            "title": "又送卓大著知漳州",
            "content": "大陆登三阁，源明出一麾。\r\n临轩亲策后，上冢过家时。\r\n秋色吴山外，春风漳水涯。\r\n斯文交独厚，羌赋送行诗。"
        },
        {
            "title": "用韵谢诸客和章",
            "content": "传鼓发船去，我秦君向湘。\r\n持螯思太白，占鹊问东方。\r\n世味秋云薄，交情江水长。\r\n相期天路晓，阵马度风樯。"
        },
        {
            "title": "用韵谢前人",
            "content": "兹游良邂逅，吾道未逶迟。\r\n斗野横双剑，牛津直两旗。\r\n此风应小住，明日便相思。\r\n输与君家近，扶桑五色曦。"
        },
        {
            "title": "用前韵留琴窗",
            "content": "百年矛上淅，万事枕中炊。\r\n病苦还思老，贪嗔未若痴。\r\n云低天欲动，江长岸如驰。\r\n明月西风健，山头赋别诗。"
        },
        {
            "title": "游集灵观",
            "content": "小洞烟霞国，重阳风雨秋。\r\n欧公嵩岳步，朱子武夷舟。\r\n香火真吾职，觥筹且此游。\r\n龙山马台事，糠秕旧王侯。"
        },
        {
            "title": "咏怀",
            "content": "阴阳相烹然，天地一釜鬵。\r\n人生居其间，便同肉在砧。\r\n热犹以火燎，湿犹以汤浔。\r\n一岁一煅炼，老形忽駸駸。\r\n吾生四十六，弱质本不任。\r\n矧当五六年，患难长侵寻。\r\n子卿羝羊节，少陵杜鹃心。\r\n酷罚毒我肤，深忧烦我襟。\r\n蹉蹉夏涉秋，天道何其淫。\r\n或时日杲杲，或时雨淋淋。\r\n方如坐蒸甑，又似立烘煁。\r\n水火交相禅，益热与益深。\r\n宛转儿戏中，日夜空呻吟。\r\n何如真鼎镬，殊我一寸金。\r\n脱此寒暑殻，谁能复岖嵚。"
        },
        {
            "title": "议纠合两淮复兴",
            "content": "南八空归唐垒陷，包胥一出楚疆还。\r\n而今庙社存亡决，只看元戎进退间。"
        },
        {
            "title": "议纠合两淮复兴",
            "content": "清边堂上老将军，南望天家雨湿巾。\r\n为道两淮兵定出，相公同作歃盟人。"
        },
        {
            "title": "移司即事",
            "content": "燕山积雨泥塞道，大屋欹倾小成倒。\r\n赭衣棘下无颜色，仓卒移司避流潦。\r\n行行桎梏如贯鱼，怜我龙钟迟明早。\r\n我来二十有一月，若书下下几一考。\r\n梦回恍忆入新衙，不知传舍何时了。\r\n寄书痴儿了家事，九年一毛亦云小。\r\n天门皇皇虎豹立，下土孤臣泣云表。\r\n莫令赤子尽为鱼，早愿当空目杲杲。"
        },
        {
            "title": "夜坐偶成",
            "content": "萧萧秋夜凉，明月入我户。\r\n揽衣起中庭，仰见牛与女。\r\n坐久寒露下，悲风动纨素。\r\n不遇王子乔，此意谁与语。"
        },
        {
            "title": "夜坐",
            "content": "淡烟枫叶路，细雨蓼花时。\r\n宿雁半江画，寒蛩四壁诗。\r\n少年成老大，吾道付逶迟。\r\n终有剑心在，闻鸡坐欲驰。"
        },
        {
            "title": "议纠合两淮复兴",
            "content": "扬州兵了约庐州，某向瓜洲某鹭洲。\r\n直下南徐侯自管，皇亲刺史统千舟。"
        },
        {
            "title": "用萧敬夫韵",
            "content": "庭院芭蕉碎绿阴，高山一曲寄瑶琴。\r\n西风游子万山影，明月故乡千里心。\r\n江上断鸿随我老，天涯芳草为谁深。\r\n雪中若作梅花梦，约莫孤山人姓林。"
        },
        {
            "title": "忆太夫人",
            "content": "三生命孤苦，万里路酸辛。\r\n屡险不一险，无身复有身。\r\n不忘圣天子，几负太夫人。\r\n定省今何处，新来梦寐频。"
        },
        {
            "title": "夜起二绝",
            "content": "三年独立已成僧，欲与何人说葛藤。\r\n夜夜隔墙囚叫佛，三生因果伴孤灯。"
        },
        {
            "title": "夜起",
            "content": "梦破东窗月半明，此身虽在只堪惊。\r\n一春花里离人泪，万里灯前故国情。\r\n龙去想应回海岛，雁飞犹未出江城。\r\n客愁多似西山雨，一任萧条白发生。"
        },
        {
            "title": "用前人韵赋招隐",
            "content": "钓鱼船上听吹笛，煨芋炉头看下棋。\r\n賸有晚愁归别浦，已无春梦到端闱。\r\n去年尚忆桃红处，好景重逢橘绿时。\r\n珍重山人招隐意，猿啼鹤啸白云飞。"
        },
        {
            "title": "夜走",
            "content": "鲸波万里送归舟，倏忽惊心欲白头。\r\n何处赭衣操剑戟，同时黄帽理兜鍪。\r\n人间风雨真成梦，夜半江山总是愁。\r\n雁荡双峰片云隔，明朝蹑憍作清游。"
        },
        {
            "title": "夜起二绝",
            "content": "惆怅高歌入睡乡，梦中魂魄尚飞扬。\r\n起来露立频搔首，夜静无风自在凉。"
        },
        {
            "title": "用前人韵招山行以春为期",
            "content": "扫残竹径随人坐，凿破苔矶到处棋。\r\n一水楼台开晓镜，万山花木领先春闱。\r\n雪中便有回舟兴，林下岂无烧笋时。\r\n莫待东风吹柳絮，眼穿笼鹤绕湖飞。"
        },
        {
            "title": "扬州第二十六",
            "content": "城峻随天壁，胡来但自守。\r\n士卒终倒戟，仰望嗟叹久。"
        },
        {
            "title": "扬州城下赋",
            "content": "暗云霜雾暗扶桑，半壁东南尽雪霜。\r\n壮气不随天地变，笑骑飞鹤入维扬。"
        },
        {
            "title": "夜归",
            "content": "市桥灯火未阑珊，一簇人家树影间。\r\n想把神仙争羡我，不知我正羡渠閒。"
        },
        {
            "title": "夜",
            "content": "秋光连夜色，万里客凄凄。\r\n落木空山杳，孤云故国迷。\r\n衾寒霜正下，灯晚月平西。\r\n梦过重成梦，千门鸡乱啼。"
        },
        {
            "title": "英德道中",
            "content": "海近山如沃，杼深屋半芜。\r\n乾坤正风雨，轩冕总泥途。\r\n自叹鸢肩薄，谁怜鹤影孤。\r\n少年狂不醒，夜夜梦伊吾。"
        },
        {
            "title": "阳罗堡第八",
            "content": "日色隐孤戌，大江声怒号。\r\n朝廷任猛将，宿昔恨滔滔。"
        },
        {
            "title": "宴交代湖南提弄李运使致语口号",
            "content": "河流双星会使槎，分明彻夜照长沙。\r\n辔丝晓转全龟影，衣绣春随锦鹊花。\r\n云杏旧阴凉绿净，野萍新韵度朱华。\r\n明年共侍蓬莱宴，回首丹墀日未斜。"
        },
        {
            "title": "宴朱衡守致语口号",
            "content": "翩翩紫马绚银潢，春入梅花新雨香。\r\n牛斗剑芒浮翼轸，岷峨佩影度潇湘。\r\n东南麾节精神合，上下风云意气长。\r\n且为绿醽拚一醉，传呼联辔觐明光。"
        },
        {
            "title": "夜宿青原寺感怀",
            "content": "松风一榻雨萧萧，万里封疆夜寂寥。\r\n独坐瑶琴悲世虑，君恩犹恐壮怀消。"
        },
        {
            "title": "言志",
            "content": "九垠化为魅，亿丑俘为虏。\r\n既不能变姓名卒于吴，又不能髠钳奴于鲁。\r\n远引不如四皓翁，高蹈不如仲连父。\r\n冥鸿堕矰缴，长鲸陷网罟。\r\n鷃燕上下争谁何，蝼蚁等闲相尔汝。\r\n狼藉山河岁云杪，飘零海角春重暮。\r\n百年落落生涯尽，万里遥遥行役苦。\r\n我生不辰逢百罹，求仁得仁尚何语。\r\n一死鸿毛或泰山，之轻之重安所处。\r\n妇女低头守巾帼，男儿嚼齿吞刀锯。\r\n杀身慷慨犹易免，取义从容未轻许。\r\n仁人志士所植立，横绝地维屹天柱。\r\n以身徇道不苟生，道在光明照千古。\r\n素王不作春秋废，兽蹄鸟迹交中土。\r\n闰位适在三七间，礼乐终当属真主。\r\n李陵卫律罪通天，遗臭至今使人吐。\r\n种瓜东门不可得，暴骨匈奴固其所。\r\n平生读书为谁事，临难何忧复何惧。\r\n已矣夫，易箦不必如曾参，结缨犹当效子路。"
        },
        {
            "title": "宴交代权赣州孙提刑致语口号",
            "content": "麾节东南会一堂，兰亭昨日记流觞。\r\n六丝星度银潢影，五彩春浮玉翠香。\r\n院柳旧云怀燕语，野华新雨挹虹光。\r\n凤池对秉他年事，伫看天街接佩珰。\r\n帘影晴丝落舞茵，崆峒云晚聚星辰。\r\n翠虹光度楼台月，香燕先浮霄汉春。\r\n一道清风华辔远，双江绿水彩衣新。\r\n相逢屡有朝花约，又看貂蝉会紫宸。"
        },
        {
            "title": "宴湖南董提举致语口号",
            "content": "西风八月楚江滨，争看星槎会汉津。\r\n露湿红绫旗影旧，云连翠簜辔华新。\r\n东西杜若洲连月，先后瑞芝堂上春。\r\n回首琼林拚一醉，使还总是凤池人。"
        },
        {
            "title": "扬州地分官",
            "content": "五骑驰来号徼巡，咆哮按剑一何嗔。\r\n金钱买命方无语，何必豺狼骂北人。\r\n便当缟素驾戎车，畏贼何当畏虎如。\r\n看取摘星楼咫尺，可怜城下哭包胥。"
        },
        {
            "title": "徐州道中",
            "content": "彭城古官道，日中十马驰。\r\n咫尺不见人，扑面黄尘飞。\r\n白头汉王缟素师，美人燕罢项羽啼。\r\n一时混战四十万，天昏地黑睢水湄。\r\n乃知大风扬沙失白昼，自是地利非天时。\r\n汉王仓皇问道西，一儿一女嘻其危。\r\n太公吕后去不归，俎上宁有生还时。\r\n未央称寿太上皇，巍然女娲帝中闱。"
        },
        {
            "title": "徐榛第一百三十四",
            "content": "正将徐榛，温州人。\r\n其父官湖北，榛往省，迷失道，归行府。\r\n后生精练，以笔札典机密，小心可信。\r\n予被执，榛得脱，自惠州来五羊，愿从北行。\r\n扶持患难，备殚忠款。\r\n道病，至丰城死焉。"
        },
        {
            "title": "燕子楼",
            "content": "自别张公子，婵娟不下楼。\r\n遂令楼上燕，百岁称风流。\r\n我游彭城门，来吊楚王阙。\r\n问楼在何处，城东草如雪。\r\n蛾眉代不乏，埋没安足论。\r\n因何张家妾，名与山川存。\r\n自古皆有死，忠义长不没。\r\n但传美人心，不说美人色。"
        },
        {
            "title": "幸海道第三十",
            "content": "天王守太白，立国自有疆。\r\n舍此复何之，已具浮海航。"
        },
        {
            "title": "玄潭观和龚宰韵",
            "content": "晋代何曾谷此陵，到今楼观隐居亭。\r\n幻成鸥鹭乾坤阔，陶尽鱼龙云水腥。\r\n仙有神功参造化，人将故事入丹青。\r\n我来欲去长桥孽，祠下徘徊夜乞灵。"
        },
        {
            "title": "颜杲卿",
            "content": "常山义旗奋，范阳哽喉咽。\r\n胡雏一狼狈，六飞入西川。\r\n哥舒降且拜，公舌膏戈鋋。\r\n人世谁不死，公死千万年。"
        },
        {
            "title": "行府之败第七十四",
            "content": "翠盖蒙尘飞，仗钺奋忠烈。\r\n千秋沧海南，事与云水白。"
        },
        {
            "title": "夜潮",
            "content": "雨恶风狞夜色浓，潮头如屋打孤蓬。\r\n漂零行路丹心苦，梦里一声何处鸿。"
        },
        {
            "title": "许远",
            "content": "起师哭玄元，义气震天地。\r\n百战奋雄姿，脔妾士挥泪。\r\n睢阳水东流，双庙垂百世。\r\n当时令狐潮，乃是贼游说。"
        },
        {
            "title": "宴交代宁国孟知府致语口号",
            "content": "玉堂学士催班鹭，粉省潛郎趣佩麟。\r\n来往神仙同碧落，后先岳牧总词人。\r\n阳坡共喜瓜时及，朝路相期柳色新。\r\n握手论交拚一醉，东风散作满城春。"
        },
        {
            "title": "信云父",
            "content": "肯从悟室课儿书，啮雪风流却减渠。\r\n我爱信陵冠带意，任教句法问何如。"
        },
        {
            "title": "行府之败第七十三",
            "content": "送兵五千人，散足尽西靡。\r\n留滞一老翁，盖棺事则已。"
        },
        {
            "title": "行淮东第六十",
            "content": "客子中夜发，月照白水山。\r\n悲辛但狂顾，浩荡前后间。"
        },
        {
            "title": "行宫",
            "content": "十里宫墙一聚尘，天津晚过客愁新。\r\n花啼杜宇归来血，树挂苍龙脱去鳞。\r\n神德傥存终有晋，秣陵未改已无秦。\r\n秋风禾黍空南北，见说铜驼会笑人。"
        },
        {
            "title": "行宫",
            "content": "怪底秦淮一水长，几多客泪洒斜阳。\r\n江流本是限南北，地气何曾减帝王。\r\n台沼渐荒基历落，莺花犹在意凄凉。\r\n青天毕竟有情否，旧月东来失女墙。"
        },
        {
            "title": "宣州罢任再赠",
            "content": "贫贱元无富贵思，泥涂滑滑总危机。\r\n世无徐庶不如卧，见到渊明便合归。\r\n流落丹心天肯未，峥嵘青眼古来稀。\r\n西风为语岩前桂，若更多言却又非。"
        },
        {
            "title": "新济州",
            "content": "借问新济州，徐郓兄弟国。\r\n昔为大河南，今为大河北。\r\n垂云阴万里，平原望不极。\r\n百草尽枯死，黄花自秋色。\r\n时时见桑树，青青杂阡陌。\r\n路上无人行，烟火渺萧瑟。\r\n车辙分纵横，过者临岐泣。\r\n积潦流交衢，霜蹄破丛棘。\r\n江南寒未深，铜炉兽花赤。\r\n为知行路人，铁冷衣裳湿。"
        },
        {
            "title": "信云父",
            "content": "东鲁遗黎老子孙，南方心事北方身。\r\n几多江左腰金客，便把君王作路人。"
        },
        {
            "title": "小清口",
            "content": "乍见惊胡妇，相嗟遇楚兵。\r\n北来鸿雁密，南去骆驼轻。\r\n芳草中原路，斜阳故国情。\r\n明朝五十里，错做武陵行。"
        },
        {
            "title": "小年",
            "content": "燕朔逢穷腊，江南拜小年。\r\n岁时生处乐，身世死为缘。\r\n鸦噪千山雪，鸿飞万里天。\r\n出门意寥廓，四顾但茫然。"
        },
        {
            "title": "萧资第一百三十一",
            "content": "主当风云会，谢尔从者劳。\r\n感恩义不小，块独委蓬蒿。"
        },
        {
            "title": "萧从事焘夫第一百二十三",
            "content": "洒翰银钩连，翩跹山颠鹤。\r\n惨淡斗龙蛇，及兹叹冥漠。"
        },
        {
            "title": "萧架阁第一百二十四",
            "content": "诸生旧短褐，张目视寇雠。\r\n高义终焉在，白骨更何忧。"
        },
        {
            "title": "象弈各有等级四绝品四人高下",
            "content": "射虎将军发欲枯，茫茫沙草正迷途。\r\n小儿谩取封侯去，还是平阳公主奴。"
        },
        {
            "title": "晓起",
            "content": "梦破风烟迥，衾寒不自由。\r\n钟声到枕曙，月影入帘秋。\r\n雁过江山老，蛩吟草树愁。\r\n整冠人共笑，两月不梳头。"
        },
        {
            "title": "晓起",
            "content": "远寺鸣金铎，疏窗试宝熏。\r\n秋声江一片，曙影月三分。\r\n倦鹤行黄叶，痴猿坐白云。\r\n道人无一事，抱膝看回文。"
        },
        {
            "title": "象弈各有等级四绝品四人高下",
            "content": "击柱论功不忍看，築坛刑马誓河山。\r\n当年绛灌知何似，只在春秋鲁卫间。"
        },
        {
            "title": "祥兴第三十七",
            "content": "幽燕盛用武，六合已一家。\r\n眼穿当落日，沧海有灵查。"
        },
        {
            "title": "祥兴第三十六",
            "content": "六龙忽蹉跎，川广不可泝。\r\n东风吹春水，乾坤莽回互。"
        },
        {
            "title": "祥兴第三十九",
            "content": "南岳配朱鸟，地轴为之翻。\r\n皇纲未为绝，云台谁再论。"
        },
        {
            "title": "祥兴第三十八",
            "content": "客从南溟来，黄屋今在否。\r\n天高无消息，未忍即开口。"
        },
        {
            "title": "祥兴登极第三十二",
            "content": "浮龙倚长津，参错走洲渚。\r\n苍梧云正愁，初日翳复吐。"
        },
        {
            "title": "祥兴第三十四",
            "content": "弧矢暗江海，百万化为鱼。\r\n帝子留遗恨，故园莽丘墟。"
        },
        {
            "title": "襄阳第五",
            "content": "十年杀气盛，百万攻一城。\r\n贼臣表逆节，胡骑忽纵横。"
        },
        {
            "title": "新年",
            "content": "梅花枕上听司晨，起绾金章候拜亲。\r\n喜对慈颜看铺鬓，发虽疏脱未如银。"
        },
        {
            "title": "相陈宜中第十六",
            "content": "苍生起谢安，翠华拥吴岳。\r\n可以一木支，俯恐坤轴弱。"
        },
        {
            "title": "献州道中",
            "content": "三年戎服行，五岭文玉会。\r\n跻攀上崖磴，厉揭涉潇濑。\r\n十步九崎岖，山水何破碎。\r\n坐信纸管仲小，自觉伯夷隘。\r\n乃今来中州，万里如一概。\r\n四望登原隰，桑麻蔚旆旆。\r\n骅骝出清庙，过都真历块。\r\n历历古战场，俯仰生感慨。\r\n吾常涉重湖，东海际南海。\r\n兹游冠平生，天宇更宏大。\r\n心与太虚际，目空九围内。\r\n男儿不出居，妇人坐帷盖。\r\n反身以自观，须弥纳一芥。\r\n以此处死生，超然万形内。"
        },
        {
            "title": "湘潭道中赠送丁碧眼相士",
            "content": "自诡衡山道士孙，至今句法有轩辕。\r\n世人未见题尧庙，尽把昌黎作寓言。\r\n收拾衡云作羽衣，便如屈子远游归。\r\n离骚忘却题天柱，为立斜阳问翠微。"
        },
        {
            "title": "象弈各有等级四绝品四人高下",
            "content": "螳臂初来攫晚蝉，那知黄雀沫馋涎。\r\n王孙挟弹无人处，一夜雕盘荐玳筵。"
        },
        {
            "title": "闲居和云屋道士",
            "content": "一樽聊共此时心，文字追随落醉吟。\r\n仙子楼台修竹外，行人冠盖画桥阴。\r\n一年芳草东风老，五月空江夜雨深。\r\n且作兰亭欢喜集，更论谁后又谁今。"
        },
        {
            "title": "先两国初忌",
            "content": "北风吹黄花，落木寒萧飕。\r\n哀哀我慈母，玉化炎海秋。\r\n日月水东流，音容隔悠悠。\r\n小祥哭下邳，大祥哭幽州。\r\n今此复何夕，荏苒三星周。\r\n嗟哉不肖孤，宗职旷不修。\r\n昔母肉未寒，委身堕寇雠。\r\n仰药早云遂，庶从地下游。\r\n太阿落人手，死生不自由。\r\n南冠坐绝域，大期落淹流。\r\n白华下玄发，碧苏生缁裘。\r\n心口自相语，形影旁无俦。\r\n空庭鬼火阒，天黑对牢愁。\r\n鱼轩在何处，魂魄今安否。\r\n儿女各北归，坟墓委南陬。\r\n寒食雨凄凄，盂饭谁与投。\r\n荆棘缠蔓草，狐兔缘荒丘。\r\n长夜良寂寞，与我同幽幽。\r\n我心亦劳止，我命实不犹。\r\n昨夕梦堂上，乐昔欢绸缪。\r\n觉来尚恍惚，血涕连衾禂。\r\n晨兴一瓣香，痛如螫在头。\r\n吾家白云下，万里同关忧。\r\n遥怜弟与妹，几筵罗庶羞。\r\n既伤母在殡，又念兄在囚。\r\n兄囚不足念，毋亦为母谋。\r\n三圣去已远。\r\n穹垠莽洪流。\r\n缅怀百世虑，白骨甘填沟。\r\n冥冥先大夫，郁郁苍松楸。"
        },
        {
            "title": "祥兴第三十五",
            "content": "朱崖云日高，风浪无晨暮。\r\n冥冥翠龙驾，今复在何许。"
        },
        {
            "title": "先太师忌日",
            "content": "万里先人忌，呼号痛不天。\r\n遗孤馀二纪，旷祀忽三年。\r\n永恨丘园隔，遥怜弟妹圆。\r\n义方如昨日，地下想欣然。"
        },
        {
            "title": "先太师忌日",
            "content": "太师忌汗漫，二纪似跳丸。\r\n弟妹俱成立，家乡忍破残。\r\n衣冠晨月暗，坟墓夜风寒。\r\n万而逢先忌，无言把泪弹。"
        },
        {
            "title": "西瓜吟",
            "content": "拔出金佩刀，斫破苍玉瓶。\r\n千点红樱桃，一团黄水晶。\r\n下咽顿除烟火气，入齿便作冰雪声。\r\n长安清富说邵平，争如汉朝作公卿。"
        },
        {
            "title": "西昌倪氏有山谷书杜陵山水图障歌作江山堂堂",
            "content": "杜二已无黄九去，长歌大字落江山。\r\n百年风物今何似，春水晚烟飞白鹇。"
        },
        {
            "title": "误国权臣第三",
            "content": "苍生倚大臣，此风破南极。\r\n开边一何多，至死难塞责。"
        },
        {
            "title": "五月十七夜大雨歌",
            "content": "去年五月望，流水满一房。\r\n今年后三夕，大雨复没床。\r\n我辞江海来，中原路茫茫。\r\n舟楫不复见，车马驰康庄。\r\n矧居圜土中，得水犹得浆。\r\n忽如巨石浸，仓卒殊徬徨。\r\n明星尚未启，大风方发狂。\r\n叫呼人不应，宛转水中央。\r\n壁下有水穴，群鼠走踉蹡。\r\n或如鱼泼刺，垫溺无所藏。\r\n周身莫如物，患至不得防。\r\n业为世间人，何处逃祸殃。\r\n朝来辟沟道，宛如决陂塘。\r\n尽室泥泞涂，化为糜烂场。\r\n炎蒸迫其上，臭腐薰其傍。\r\n恶气所侵薄，疫疠何可当。\r\n楚囚欲何之，寝食此一方。\r\n羁栖无复望，坐待仆且僵。\r\n乾坤莽空阔，何为此凉凉。\r\n达人识义命，此事关网常。\r\n万物方焦枯，皇皇祷穹苍。\r\n上帝实好生，夜半下龙章。\r\n但愿天下人，家家足稻粱。\r\n我命浑小事，我死庸何伤。"
        },
        {
            "title": "象弈各有等级四绝品四人高下",
            "content": "坐踞河南百战雄，少年飞槊健如龙。\r\n世间只畏两人在，上有高公下慕容。"
        },
        {
            "title": "戏马台",
            "content": "九月初九日，客游戏马台。\r\n黄花弄朝露，古人花飞埃。\r\n今人哀后人，后人复今哀。\r\n世事那可及，泪落茱萸杯。"
        },
        {
            "title": "祥兴第三十三",
            "content": "南游炎海甸，沃野开天庭。\r\n真龙竟寂寞，乾坤水上萍。"
        },
        {
            "title": "汶阳馆",
            "content": "去岁营船隩，今朝馆汶阳。\r\n海空沙漠漠，河广草茫茫。\r\n家国哀千古，男儿慨四方。\r\n老槐秋雨暗，孤影照淋浪。"
        },
        {
            "title": "戊寅腊月二十日空坑败被执于今二周年矣感怀",
            "content": "横磨十万坐无谋，回首蹉跎海上州。\r\n大傅只图和药了，将军便谓斫头休。\r\n乾坤颠倒真千劫，身世留连复一周。\r\n一死到今如送佛，空窗淡月夜悠悠。"
        },
        {
            "title": "吸江",
            "content": "绝壁千寻俯雪潭，春花秋草有（上髟下监）鬖。\r\n当年误著蒲团坐，惹得人称马祖岩。"
        },
        {
            "title": "汶阳道中",
            "content": "积雨不肯霁，行陆如涉川。\r\n青毡纩我后，白毡覆我前。\r\n我欲正衣冠，两手如纠缠。\r\n飞沫流被面，代我泣涕涟。\r\n鸿雁纷南翔，游子北入燕。\r\n平楚渺四极，雪风迷远天。\r\n昔闻济上军，又说汶阳田。\r\n我今履其地，吊古怆苍烟。"
        },
        {
            "title": "闻季万至",
            "content": "去年别我旋出岭，今年汝来亦至燕。\r\n弟兄一囚一乘马，同父同母不同天。\r\n可怜骨肉相聚散，人间不满五十年。\r\n三仁生死各有意，悠悠白日横苍烟。"
        },
        {
            "title": "五月二日生朝",
            "content": "北风吹满楚冠尘，笑捧蟠桃梦里春。\r\n几岁已无笼鸽客，去年犹有送半人。\r\n江山如许非吾土，宇宙柰何多此身。\r\n不灭不生在何许，静中聊且养吾真。"
        },
        {
            "title": "闻马",
            "content": "过海安来柰若何，舟人去后马临河。\r\n若非神物扶忠直，世上未应侥幸多。"
        },
        {
            "title": "维扬驿",
            "content": "三年别淮水，一夕宿扬州。\r\n南极山川古，北风江海秋。\r\n昭君愁出塞，王粲怕登楼。\r\n千载英雄泪，如今况楚囚。"
        },
        {
            "title": "为刘定伯索油蕨",
            "content": "我欲登山去采薇，江南秋雨正霏霏。\r\n仙家解有逡巡手，一筹西风落翠微。"
        },
        {
            "title": "吴小村",
            "content": "万里飘零命羽轻，归来喜有故人迎。\r\n雷潜九地声元在，月暗千山魄再明。\r\n疑是仓公回已死，恍如羊祜说前生。\r\n夜阑相对真成梦，清酒浩歌双剑横。"
        },
        {
            "title": "闻鸡",
            "content": "军中二十日，此夕始闻鸡。\r\n尘暗天街静，沙张海路迷。\r\n铜驼随雨落，铁骑向风嘶。\r\n晓起呼詹尹，何时脱蒺藜。"
        },
        {
            "title": "闻蝶",
            "content": "北来追骑满江滨，那更元戎按剑嗔。\r\n不是神明扶正直，淮头何处可安身。"
        },
        {
            "title": "文山即事",
            "content": "宇宙风烟阔，山林日月长。\r\n开滩通燕尾，伐石割羊肠。\r\n盘谷堪居李，庐山偶姓康。\r\n知名总闲事，一醉棹沧浪。"
        },
        {
            "title": "无锡",
            "content": "金山冉冉波涛雨，锡水泯泯草木春。\r\n二十年前曾去路，三千里外作行人。\r\n英雄未死心为碎，父老相逢鼻欲辛。\r\n夜读程婴存赵事，一回惆怅一沾巾。"
        },
        {
            "title": "咸淳甲戌第二朔予道槠洲里笔畋方谏自长沙来",
            "content": "君为湘水燕，我作衡阳雁。\r\n雁去燕方留，白云草迷岸。"
        },
        {
            "title": "万安县",
            "content": "青山曲折水天平，不是南征是北征。\r\n举世更无巡远死，当年谁道甫申生。\r\n遥知岭外相思处，不见滩头皇恐声。\r\n传语故园猿鹤好，梦回江路月风清。"
        },
        {
            "title": "望扬州",
            "content": "阮籍临广武，杜甫登吹台。\r\n高情发慷慨，前人后人哀。\r\n江左遘阳运，铜驼化飞灰。\r\n二十四桥月，楚囚今日来。"
        },
        {
            "title": "挽朱尚书貔孙",
            "content": "一代文昌贵，千年谏议名。\r\n天球声浑厚，玄酒韵和平。\r\n岩穴思风采，朝廷惜老成。\r\n东西生死别，江水泪为倾。"
        },
        {
            "title": "望邳州",
            "content": "中原行几日，今日才见山。\r\n问山在何处，云在徐邳间。\r\n邳州山，徐州水，项籍不还韩信死。\r\n龙争虎斗不肯止，烟草漫漫青万里。"
        },
        {
            "title": "挽鄢晋步主簿",
            "content": "此君何坦坦，回首杏园游。\r\n魂魄湘潭去，声名彭泽休。\r\n百年中道短，千里故乡愁。\r\n六子三方幼，遗言可泪流。"
        },
        {
            "title": "挽萧帅机虎溪",
            "content": "世以千金重，谁能学隐君。\r\n一门名似雨，满座客如云。\r\n志愿生无憾，声华死有闻。\r\n韩碑照原草，含笑有斯文。"
        },
        {
            "title": "挽王远叔",
            "content": "孟尝生五日，白首叹遭逢。\r\n灯火残编雨，虀盐短褐风。\r\n八天下雕鹗，半水偃蛟龙。\r\n原上诸生哭，黄花衰草中。"
        },
        {
            "title": "挽万监丞益之",
            "content": "文华时辈右，质朴古风馀。\r\n壁上舂陵记，屏间太极图。\r\n云山居士屋，风雪故人书。\r\n一梦中观化，尧夫以后无。"
        },
        {
            "title": "挽太博朱古平",
            "content": "白氏贤司马，昌黎真学官。\r\n江湖惊落笔，朝野望弹冠。\r\n天马高风骨，秋鹰折羽翰。\r\n莱庭人白发，烟雨万松寒。"
        },
        {
            "title": "挽孙庸斋",
            "content": "淮水奇人物，枢星伟弟兄。\r\n泰山开学谱，云谷发诗源。\r\n委吏初行志，修文莫返魂。\r\n功名传久远，赖有二郎存。"
        },
        {
            "title": "挽刘知县",
            "content": "玉海渊源懿，金闺步武高。\r\n功名千载意，翰墨一时豪。\r\n天马含风骨，秋鹰折羽毛。\r\n相逢俱白发，流涕湿征袍。"
        },
        {
            "title": "挽李制帅二首",
            "content": "上下荆淮剑气雄，进担全蜀凛英风。\r\n将坛歃血金汤志，白腹填天竹帛功。\r\n治法征谋关世道，清忠定力简皇衷。\r\n伤哉生出瞿塘险，翻落黄粱一梦中。\r\n世变江河渺未涯，如公真是济时危。\r\n几年荆益龙骧誉，一日潇湘鵩谶悲。\r\n天下皆传清献节，人心自有武侯碑。\r\n郎君昔共慈恩约，抆泪西风寄些词。"
        },
        {
            "title": "挽湖守吴西林",
            "content": "倾盖岁年晚，相知江海深。\r\n春天思北树，夜雨话西林。\r\n五岭生前梦，中原地下心。\r\n英雄凋落尽，慷慨一沾襟。"
        },
        {
            "title": "挽湖守吴西林",
            "content": "凛凛千军笔，堂堂一面威。\r\n荆流春浪涌，峡树莫云飞。\r\n素壁琴犹在，中桥鹤不归。\r\n剑亭遗迹古，丰石照山辉。"
        },
        {
            "title": "挽太博朱古平",
            "content": "铁砚伤同志，青灯忆旧游。\r\n临轩朝凤阙，驰道听鸡筹。\r\n魏野神仙宅，元龙湖海楼。\r\n西风一挥泪，世事盖棺休。"
        },
        {
            "title": "挽高邮守晏桂山",
            "content": "淮南已仙去，桂树郁青青。\r\n五马贤声望，三丞旧典刑。\r\n邦人多感叹，诸老半凋零。\r\n何日持鸡酒，伤心请葬铭。"
        },
        {
            "title": "望城难",
            "content": "自来百里半九十，望见城头路愈长。\r\n薄命只愁追者至，人人摇桨渡沧浪。"
        },
        {
            "title": "踏路难",
            "content": "烟火连甍铁甕关，要寻间道走江干。\r\n何人肯为将军地，北府老兵思汉官。"
        },
        {
            "title": "为或人赋",
            "content": "悠悠成败百年中，笑看柯山局未终。\r\n金马胜游成旧雨，铜驼遗恨付西风。\r\n黑头尔自夸江总，冷齿人能说褚公。\r\n龙首黄扉真一梦，梦回何面见江东。"
        },
        {
            "title": "上岸难",
            "content": "岸行五里入真州，城外荒荒鬼也愁。\r\n忽听路人嗟叹说，昨朝哨马到江头。"
        },
        {
            "title": "入城难",
            "content": "轻身漂泊入銮江，太守欣然为避堂。\r\n若使闭城呼不应，人间生死路茫茫。"
        },
        {
            "title": "谋人难",
            "content": "一片归心似乱云，逢人时漏话三分。\r\n当时若也私谋泄，春梦悠悠郭璞坟。"
        },
        {
            "title": "候船难",
            "content": "待船三五立江干，眼欲穿时夜渐阑。\r\n若使长年期不至，江流便作汨罗看。"
        },
        {
            "title": "定计难",
            "content": "南北人人苦泣岐，壮心万折誓东归。\r\n若非斫案判生死，夜半何人敢突围。"
        },
        {
            "title": "挽龚用和",
            "content": "结屋南陵三十秋，田园旧隐隔江流。\r\n鄜州避乱杜工部，下泽乘车马少游。\r\n名利无心付隍鹿，诗书有种出烟楼。\r\n长淮清野难归玉，魂魄犹应恋故丘。"
        },
        {
            "title": "定变难",
            "content": "老兵中变意差池，仓卒呼来朽索危。\r\n若使阿婆真一吼，目生随后悔何追。"
        },
        {
            "title": "晚渡",
            "content": "青山围万叠，流落此何邦。\r\n云静龙归海，风清马渡江。\r\n汲滩供茗碗，编竹当蓬窗。\r\n一井沙头月，羁鸿共影双。"
        },
        {
            "title": "挽巽斋先生欧阳大著",
            "content": "徘徊西河上，月落众星稀。\r\n哲人萎中道，雨绝将安之。\r\n昔者丽鸿藻，玉振含清晖。\r\n名理轶晋魏，雅言袭轲思。\r\n连驾觐驰道，并坐侍端闱。\r\n及门怀燕婉，升堂接逶迤。\r\n方期黄鹄翔，忽作朝露晞。\r\n黔娄不盖体，延陵有遗悲。\r\n层阿翳寒树，平楚暧希微。\r\n帷（左巾右荒）衣广柳，缟冠涕如縻。\r\n水从章江去，云绕楚山飞。\r\n已矣如有闻，斯文不在兹。"
        },
        {
            "title": "上江难",
            "content": "蒙冲两岸夹长川，鼠伏孤蓬棹向前。\r\n七里江边惊一喝，天教潮退阁巡船。"
        },
        {
            "title": "挽黎致政",
            "content": "楚峰天地阔，四世百年家。\r\n鹤发垂袍叶，龙孙上榜花。\r\n诗书新雨露，松柏老烟霞。\r\n白马苍山路，斯人忽已遐。"
        },
        {
            "title": "听罗道士琴",
            "content": "吾闻泗滨磬，暗含角与徵。\r\n又闻天乐泉，净洗筝笛耳。\r\n如何碧一泓，乃此并二美。\r\n蓝田沧海意，请问玉溪子。"
        },
        {
            "title": "听罗道士琴",
            "content": "断崖千仞碧，下有寒泉落。\r\n道人挥丝桐，清风转寥廓。\r\n飘飘襟袂举，冰纨不禁薄。\r\n紫烟护丹霞，双舞天外鹤。"
        },
        {
            "title": "得船难",
            "content": "经营十日苦无舟，惨惨椎心泪血流。\r\n渔父疑为神物遣，相逢扬子大江头。"
        },
        {
            "title": "汀州第六十五",
            "content": "雷霆走业锐，斧钺下青冥。\r\n江城今夜客，惨淡飞云汀。"
        },
        {
            "title": "铁错",
            "content": "貔貅十万众，日夜望南辕。\r\n老马翻迷路，羝羊竟触藩。\r\n武夫伤铁错，达士笑金昏。\r\n单骑见回纥，汾阳岂易言。"
        },
        {
            "title": "天下赵",
            "content": "皇王著姓复炎图，此是中兴受命符。\r\n独向迎鸾呈瑞字，为言艺祖有灵无。"
        },
        {
            "title": "题周山甫锦绣段",
            "content": "客从西北来，遗我锦绣段。\r\n上有双凤凰，文彩何灿灿。\r\n置之箧笥中，岁月亦已宴。\r\n天孙顾七襄，雷电下河汉。\r\n凤凰忽飞去，遽然失把玩。\r\n贫家机杼寒，秋虫助予叹。"
        },
        {
            "title": "题钟圣举积学斋",
            "content": "东家筑黄金，西家列珊瑚。\r\n叹此草露晞，良时聊斯须。\r\n古人重孜孜，殖学乃菑畲。\r\n彼美不琢雕，椟中竟何如。\r\n空同白云深，君子式其庐。\r\n棐几照初阳，垂签动凉嘘。\r\n方寸起岑楼，一勺生龙鱼。\r\n辰乎曷来迟，竞诸复竞诸。"
        },
        {
            "title": "题张景召簿尉梅墅并饯入南",
            "content": "唤醒三影燕支魂，一枝半树专黄昏。\r\n江南暗香郁不住，霜风吹入罗浮村。\r\n疏枝不入辋川画，暗香不到东山棋。\r\n云阶一枕梨花梦，参横月落无人知。"
        },
        {
            "title": "出门难",
            "content": "罗刹盈庭夜色寒，人家灯火半阑珊。\r\n梦回跳出铁门限，世上一重人鬼关。"
        },
        {
            "title": "绐北难",
            "content": "百计经营夜负舟，仓皇谁趣渡瓜洲。\r\n若非绐虏成宵遁，哭死界河天地愁。"
        },
        {
            "title": "题曾氏连理本",
            "content": "皇后嘉树生僪佹，四衢五衢合一轨。\r\n德泽纯洽八方一，乘木而王固如此。\r\n大明香琴橘，贞观玉华李。\r\n一时图传传奇观，荣华过眼转九易。\r\n惟有武城宅前树，不知何年己连理。\r\n从来县官不以闻，武城子孙世专美。\r\n人言协气薰嘉生，此家孝友陶协气。\r\n朱门多少锁乔木，百年瞬息滋一渭。\r\n焉得鼎鼎为轮囷，受命不迁相曾氏。\r\n传闻此木更八世，方遇麻阳大夫记。\r\n麻阳又几年，却入青螺地舆志。\r\n比来彻当路，表名连瑞里。\r\n有日捧图上，嘉禾灵草共青史。\r\n物生隐显殆有时，展如之人亦应尔。\r\n楩楠杞梓离奇生继此，庐陵城北不止称三瑞。"
        },
        {
            "title": "得风难",
            "content": "空中哨响到孤蓬，尽道江河田相公。\r\n神物自来扶正直，中流半夜一帆风。"
        },
        {
            "title": "出隘难",
            "content": "袖携匕首学衔枚，横渡城关马欲猜。\r\n夜静天昏人影散，北军鼾睡正如雷。"
        },
        {
            "title": "出巷难",
            "content": "不时徇铺路纵横，小队戎衣自出城。\r\n天假汉儿灯一炬，旁人只道是官行。"
        },
        {
            "title": "题颜景彝八窗玲珑",
            "content": "吾闻开十牖，不及一户明。\r\n泰宇有天光，八荒尽夷庚。"
        },
        {
            "title": "题延真罗道士玉涧",
            "content": "双双夹方流，知有至妙蕴。\r\n山石发清晖，草木得馀涧。\r\n泉源皆宝气，樵牧骇潜蜃。\r\n仙翁独危坐，华池养水性。\r\n神泽温而栗，骨峭老益劲。\r\n苔矶枕泓碧，时有鱼出听。\r\n糜琼饭潺湲，冲淡意无朕。"
        },
        {
            "title": "题宣州推官厅览翠堂",
            "content": "都官自楚产，文采光陆离。\r\n当年从事君，如与山川期。\r\n岁月忽已遒，天球落尘土。\r\n岂曰无嘉宾，过者不我顾。\r\n谁令赤城子，发坎出方珉。\r\n灵物必复见，其见乃以人。\r\n回视城南端，飞甍俯苍蒨。\r\n物理有屈伸，流峙岂云变。\r\n寥寥南楼月，至今有遐音。\r\n千年一邂逅，共调风中琴。\r\n亦欲结方轨，揽茝事幽寻。\r\n行行且言迈，踟蹰思何深。"
        },
        {
            "title": "题郁孤台",
            "content": "城郭春声阔，楼台昼影迟。\r\n并天浮雪界，盖海出云旗。\r\n风雨十年梦，江湖湖城思。\r\n倚阑时北顾，空翠湿朝曦。"
        },
        {
            "title": "题吴城山",
            "content": "龙行人鬼外，神在地天间。\r\n彭蠡石砮出，洞庭商舶还。\r\n秋风黄鹄阔，春雨白鸥闲。\r\n云际青如粟，河流接海山。"
        },
        {
            "title": "题颜景彝八窗玲珑",
            "content": "我闼无纖埃，风日自清好。\r\n面面有芙蓉，何如交翠草。"
        },
        {
            "title": "题滕王阁",
            "content": "五云窗户瞰沧浪，犹带唐人翰墨香。\r\n日月四时黄道阔，江山一片画图长。\r\n回风何处抟双雁，冻雨谁人驾独航。\r\n回首十年此漂泊，阁前新柳已成行。"
        },
        {
            "title": "题王声甫松坡樵苦唱后",
            "content": "倚柯睨苍髯，短簑挟风雨。\r\n谈道谁我知，对弈者其侣。\r\n狂吟发悲调，谷鸣相律吕。\r\n扊扅岂不怨，宁售大夫股。\r\n长镵斸仙苓，获薪为吾煮。"
        },
        {
            "title": "题苏武忠节图",
            "content": "漠漠愁云海戌迷，十年何事望京师。\r\n李陵罪在偷生日，苏武功成未死时。\r\n铁石心存无镜变，君臣义重与天期。\r\n纵饶夜久胡尘黑，百炼丹心涅不缁。"
        },
        {
            "title": "题苏武忠节图",
            "content": "忽报忠图纪岁华，东风吹泪落天涯。\r\n苏卿更有归时国，老相兼无去后家。\r\n烈士丧元心不易，达人知命事何嗟。\r\n生平爱览忠臣传，不为吾身亦陷车。"
        },
        {
            "title": "题彭小林诗稿",
            "content": "晚识宗文忆浣花，删馀今见雅名家。\r\n牙签料理西风读，共笑钟山说老鸦。"
        },
        {
            "title": "题凝祥观",
            "content": "前路风尘走且僵，我来一日此徜徉。\r\n欧公自是游嵩观，迂叟原非过太行。\r\n始信神仙还有国，不知蛮触是何乡。\r\n世间如此纷纷者，赢得山林作道场。"
        },
        {
            "title": "题苏武忠节图",
            "content": "独伴羝羊海上游，相逢血泪向天流。\r\n忠贞已向生前定，老节须从死后休。\r\n不死未论生可喜，虽生何恨死堪忧。\r\n甘心卖国人何处，曾识苏公义胆不。"
        },
        {
            "title": "题毛霆甫诗集",
            "content": "英英白云，在涧之阿。\r\n彼美人兮，其思孔多。"
        },
        {
            "title": "题毛霆甫诗集",
            "content": "英英白云，在涧之濆。\r\n彼美人兮，其德孔纯。"
        },
        {
            "title": "题罗次说竹岩摘藁",
            "content": "游子西南来，出门道何悠。\r\n文章会有用，意气轻身谋。\r\n纷纷食粱肉，藜藿当其忧。\r\n君看百川水，何处不东流。"
        },
        {
            "title": "题梅尉诗轴",
            "content": "乃翁圣俞君，瑰辞灿琳琅。\r\n吾乡欧阳子，逸韵谐宫商。\r\n人物雄中原，园囿盛洛阳。\r\n醲郁追皇风，诡怪抑晚唐。\r\n云仍四方志，生长百战场。\r\n忧国杜少陵，感兴陈子昂。\r\n我亦青原人，君遗明月光。\r\n掩卷不能和，握手谈肝肠。"
        },
        {
            "title": "题静山",
            "content": "地得一以宁，凝然者卷石。\r\n嵁岩及培塿，异形不异质。\r\n古之能定者，悟此为一极。\r\n春荣秋以悴，一岁百态出。\r\n鸟鸣花落句，此意谁与诘。\r\n所以尼丘人，仁智不废一。\r\n万象此纬经，死灰彼何物。\r\n明发此乎游，参入观水术。"
        },
        {
            "title": "题宣州叠嶂楼",
            "content": "初日照高楼，轻烟在疏树。\r\n峨峨远岫出，泯泯清江去。\r\n檐隙委残籀，屋隅连宿莽。\r\n荟蔚互低昂，熹微分散聚。\r\n城郭谅非昔，山川俨如故。\r\n童鬓已零落，姝颜慰迟莫。\r\n沈沈澹忘归，欲归重回顾。"
        },
        {
            "title": "题古磵",
            "content": "市腰石有千年磵，石眼泉无一日乾。\r\n天下苍生应有望，不知龙向此中蟠。"
        },
        {
            "title": "题得鱼集史评",
            "content": "男儿生作事，豪杰死留名。\r\n天运常相禅，江流自不平。\r\n百年多险梦，千古有闲评。\r\n诸父渊源在，吾犹及老成。"
        },
        {
            "title": "题陈国秀小园",
            "content": "长鹤展轻翮，远栖松桂林。\r\n故宇入清梦，盘盘亦苦心。\r\n中林风月赊，十亩团幽阴。\r\n林下有奇士，绕树从之吟。"
        },
        {
            "title": "题楚观楼",
            "content": "西风吹感慨，晓气薄登临。\r\n半壁楚云立，一川湘雨深。\r\n乾坤横笛影，江海倚楼心。\r\n遗恨飞鸿外，南来访远音。"
        },
        {
            "title": "题黄冈寺次吴履斋韵",
            "content": "长江几千里，万折必归东。\r\n南浦惊新雁，庐山隔晚风。\r\n人行荒树外，秋在断芜中。\r\n何日洗兵马，车书四海同。"
        },
        {
            "title": "题陈国秀小园",
            "content": "席地自乾坤，半树阅今古。\r\n池馆岂不宽，每换牡丹主。\r\n园公非陇傭，独捎占春风。\r\n弄影不在多，臭香知乃翁。"
        },
        {
            "title": "桃源县",
            "content": "清野百年久，中原千里赊。\r\n火烟新聚落，山水旧生涯。\r\n种麦十数亩，诛茅千百家。\r\n我来行正倦，何处觅桃花。"
        },
        {
            "title": "泰州",
            "content": "羁臣家万里，天目鉴孤忠。\r\n心在坤维外，身游坎窞中。\r\n长淮行不断，苦海望无穷。\r\n晚鹊传佳好，通州路已通。"
        },
        {
            "title": "题高君宝绀泉",
            "content": "渟渟岩下泓，澄碧落梧影。\r\n寒瑶披清飙，残月照濎濙。\r\n俯渊测浮云，流日荡苕颖。\r\n向来沧浪歌，孺子不可诇。\r\n载沾衣上尘，怀古意深永。\r\n招招素心人，相期发深省。"
        },
        {
            "title": "泰和",
            "content": "书生曾拥碧油幢，耻与群儿共竖降。\r\n汉节几回登快阁，楚囚今度过澄江。\r\n丹心不改君臣谊，清泪难忘父母邦。\r\n惟有乡人知我瘦，下帷绝粒坐蓬窗。"
        },
        {
            "title": "太白楼",
            "content": "扬子江心第一泉，南金来此铸文渊。\r\n男儿斩却楼兰首，闲品茶经拜羽仙。"
        },
        {
            "title": "所怀",
            "content": "予自皋亭山为北所留，深悔一出之误。\r\n闻故人刘小村、陈蒲塘引兵而南，流涕不自堪。\r\n只把初心看，休将近事论。\r\n誓为天出力，疑有鬼迷魂。\r\n明月夜推枕，春风昼闭门。\r\n故人万山外，俯仰向谁言。"
        },
        {
            "title": "题玄潭观雪浪阁用诚斋韵",
            "content": "弃官学道勾山许，学到至人本无怒。\r\n赤子（左角右戢）（左角右戢）如鱼头，不堪妖孽腥上流。\r\n钳键长潭铁树立，摩挲穹石宝剑湿。\r\n当时岂忍如是观，毒流不可开眼看，英风凛凛万古寒。"
        },
        {
            "title": "所怀",
            "content": "世途嗟孔棘，行役苦期频。\r\n良马比君子，清风来故人。\r\n相看千里月，空负一年春。\r\n便有桃源路，吾当少避秦。"
        },
        {
            "title": "所怀",
            "content": "万里青山两鬓华，老臣无国又无家。\r\n乾坤局促笼中鸟，风雪飘零粪上花。\r\n岁晚江空人已逝，天寒日短路何赊。\r\n书生不作网常计，闻是东门已种瓜。"
        },
        {
            "title": "所怀",
            "content": "英英香蕙莹朝华，收拾东风作一家。\r\n燕语莺啼春又夏，灯花剔尽暗窗斜。"
        },
        {
            "title": "太白楼",
            "content": "高城蘸云根，聊可慰心迹。\r\n长风万里来，如对骑鲸客。\r\n监州好事者，树此楼与石。\r\n隆鼻号金仙，更长漫嗟惜。"
        },
        {
            "title": "岁祝犁单阏月赤奋若日焉逢涒滩遇异人指示以",
            "content": "谁知真患难，忽悟大光明。\r\n日出云俱静，风消水自平。\r\n功名几灭性，忠孝大劳生。\r\n天下惟豪杰，神仙立地成。"
        },
        {
            "title": "题毛霆甫诗集",
            "content": "白云英英，涧水泱泱。\r\n彼美人兮，硕大且昌。"
        },
        {
            "title": "唆都",
            "content": "虎牌氈笠号公卿，不直人间一唾轻。\r\n但愿扶桑红日上，江南匹士死犹荣。"
        },
        {
            "title": "苏州洋",
            "content": "一叶漂摇扬子江，白云尽处是苏洋。\r\n便如伍子当年苦，只少行头宝剑装。"
        },
        {
            "title": "宿高唐州",
            "content": "早发东阿县，暮宿高唐州。\r\n哲人达几微，志士怀隐忧。\r\n山河已历历，天地空悠悠。\r\n孤馆一夜宿，北风吹白头。"
        },
        {
            "title": "苏刘义第四十三",
            "content": "骅骝事天子，龙怒拔老湫。\r\n鼓枻视青旻，烈风无时休。"
        },
        {
            "title": "孙粟第一百二十一",
            "content": "故人有孙宰，义均骨肉地。\r\n连为粪土丛，挥手洒衰泪。"
        },
        {
            "title": "叹世道第一百九十二",
            "content": "古来遭丧乱，丈夫多英雄。\r\n悠悠委薄俗，岂非吾道东。"
        },
        {
            "title": "苏州第五十四",
            "content": "嵯峨阊门北，朱旗散广川。\r\n控带莽悠悠，惨淡陵风烟。"
        },
        {
            "title": "宿山中用前韵",
            "content": "南山之隩北山阳，羽扇轻风共影双。\r\n画桨菰蒲明月笛，青灯蟋蟀白云窗。\r\n半生游子成行债，一夜佳人作别腔。\r\n倚钓重来此簑笠，梅花十里雪空江。"
        },
        {
            "title": "题陈正献公六梅亭",
            "content": "相府亭前梅六株，四围香影护琴书。\r\n月华犹带玉堂色，风味曾分金鼎馀。\r\n五柳门前空寂寞，三槐堂上竟萧疏。\r\n惟渠不变凌霜操，千古风标只自如。"
        },
        {
            "title": "送卓大著知漳州",
            "content": "蓬山隔风雨，芸观司阳秋。\r\n厌作承明直，出为漳逋游。\r\n问俗便桑梓，过家拜松楸。\r\n锦堂事相俪，棠舍阴易留。\r\n何来澜蠡间，何物辄负舟。\r\n翻覆十年事，行止随坎流。\r\n倘来岂不再，迟取终无尤。\r\n太守执此往，邦人庶其瘳。\r\n昔予援西铭。\r\n期子以前修。\r\n愿觌弘济学，四海放一舟。"
        },
        {
            "title": "送朱制干象祖",
            "content": "一官聱漫任如何，屡疏笺天气不磨。\r\n宋祚万年陈大计，周图五字订前讹。\r\n重寻范老忧时箸，旁竖文公卫道戈。\r\n投匦近年殊不少，有人说似此君麽。"
        },
        {
            "title": "送三山林溶孙归省",
            "content": "束书游京师，孤云瞻太行。\r\n辞归慕何蕃，舍养殊欧阳。\r\n山林乾坤静，菽水日月长。\r\n好味诸公诗，胜读寒泉章。"
        },
        {
            "title": "送赵王宾三首",
            "content": "懒从原上访桃花，又不青门去种瓜。\r\n传得神仙蝉蜕法，君如觅我问烟霞。"
        },
        {
            "title": "桃源道中",
            "content": "漠漠地千里，垂垂天四围。\r\n隔溪胡骑过，傍草野鸡飞。\r\n风露吹青笠，尘沙薄素衣。\r\n吾家白云下，都伴北人归。"
        },
        {
            "title": "送人往湖南",
            "content": "雁拖秋月洞庭边，客路凄凉野菊天。\r\n云隔酒尊横北海，风吹诗史落西川。\r\n夜深鬼火千山雪，春后鹃花一树烟。\r\n为我祝融峰上看，朝暾白处礼蓬仙。"
        },
        {
            "title": "送行中斋三首",
            "content": "神龙荡失水，驯扰终未得。\r\n威凤虽在薮，肯顾鸡鹜食。\r\n所以古之人，受变心不易。\r\n毫鼎已迁周，西山竟肌瘠。\r\n豫子身自漆，长弘血成碧。\r\n何尝怨废兴，而或二心迹。\r\n坚白不在缁，羔裘良自惜。\r\n此谊公素明，俗见或未识。"
        },
        {
            "title": "送曹大著知广德军",
            "content": "暂屈瀛州客，来临汭水民。\r\n山川归史记，岳牧属词人。\r\n馆舍朋簪旧，都门祖帐新。\r\n儒林官可纪，何止吏称循。"
        },
        {
            "title": "四月八日",
            "content": "今朝浴佛旧风流，身落山前第一州。\r\n赣上瑶桃俄五稔，海中玉果已三周。\r\n人生聚散真成梦，世事悲欢一转头。\r\n坐对薰风开口笑，满怀耿耿复何求。"
        },
        {
            "title": "送行中斋三首",
            "content": "秋风晚正烈，客衣早知寒。\r\n把衣不能别，更尽此日欢。\r\n出门一万里，风沙浩漫漫。\r\n岂无儿女情，为君思汍澜。\r\n百年有时尽，千载无馀观。\r\n明明君臣义，公独为其难。\r\n愿持丹一寸，写入青琅玕。\r\n会有抚卷人，孤灯起长叹。"
        },
        {
            "title": "送刘其发入蜀",
            "content": "秋风凄已寒，蜀道阻且长。\r\n虎狼伏原野，欲济川无梁。\r\n客从何处来，云我之西方。\r\n萧萧骕骦鸣，熠熠湛卢光。\r\n昔时荣华地，今为争战场。\r\n将军扬天戈，壮士发戎行。\r\n江南有羁鸟，悠悠怀故乡。\r\n驾言与子游，云天何茫茫。"
        },
        {
            "title": "送曹倅岩山官满归里",
            "content": "春陵光霁落苍苔，葛水神仙立翠槐。\r\n万里云霞麒骥路，三年风月凤凰台。\r\n兴同老子复不浅，歌曰先生归去来。\r\n庾岭梅花开渐遍，一枝就与寄蓬莱。"
        },
        {
            "title": "送河间晁寺丞",
            "content": "公孙富文墨，名字世多知。\r\n谈笑取高第，弦歌当此时。\r\n临河薪石费，近塞茧丝移。\r\n缓急当愁此，看君有所为。"
        },
        {
            "title": "思方将军",
            "content": "始兴溪子下江淮，曾为东南再造来。\r\n如虎如熊今固在，将军何处上金台。"
        },
        {
            "title": "思小村",
            "content": "春云惨惨兮春水漫漫，思我故人兮行路难。\r\n君辕以南兮我辕以北，去日以远兮忧不可以终极。\r\n蹇予马兮江皋，式燕兮以游遨。\r\n念我平生兮君郁陶。\r\n在师中兮岂造次之可离，忠言不闻兮思君忸怩。\r\n毫厘之差兮天壤易位，驷不及舌兮脐不可噬。\r\n思我故人兮怀我亲，怀我亲兮思故人。\r\n怀哉怀哉，不可忍兮不如速死。\r\n慨百年之未半兮，胡中道而遄止。\r\n鲁连子兮义不帝秦，负玄德兮羽不名为人。\r\n委骨草莽兮时乃天命，自古孰无死兮首丘为正。\r\n我行我行兮梦寐所思，故人望我兮胡不归，胡不归。"
        },
        {
            "title": "思故乡第一百五十六",
            "content": "天地西江远，无家问死生。\r\n凉风起天末，万里故乡情。"
        },
        {
            "title": "鼠第一百四十二",
            "content": "萱草秋已死，岁暮有严霜。\r\n落日渭阳明，涕泪溅我裳。"
        },
        {
            "title": "书汪水云诗后",
            "content": "南风之薰兮琴无弦，北风其凉兮诗无传。\r\n云之汉兮水之渊，佳哉斯人兮水云之仙。"
        },
        {
            "title": "送吉州陈守解任",
            "content": "美人策良马，弭节螺江湄。\r\n岁年忽晼晚，桃李已成蹊。\r\n遥遥一水间，复复东与西。\r\n晴川夹修杨，行舟何能维。\r\n朱凤翔海山，层汉扬音徽。\r\n高冈有梧桐，驾言览朝晖。\r\n赠君以白云，白云不我持。\r\n赠君以明月，明月不我携。\r\n白云与明月，远道相追随。"
        },
        {
            "title": "思则堂先生",
            "content": "白须老子宿招提，香积厨边供晚炊。\r\n借问鱼羹何处少，北风安得似南枝。"
        },
        {
            "title": "暑布送王廷举用萧敬夫韵",
            "content": "高人不烟火，跳出天地窰。\r\n掀然立千仞，块视金与焦。\r\n香袂拂雪冷，紫髯逐风飘。\r\n摩挲云冥树，凯随群卉凋。\r\n但知仙骨轻，不学倒影摇。\r\n人间尽描貌，妙不在生绡。\r\n揭斗斟天浆，霞衣却琼瑶。"
        },
        {
            "title": "世事",
            "content": "世事孤鸿外，人生落日西。\r\n棋淫诗兴薄，书倦梦魂迷。\r\n汩汩驰还坐，悠悠笑即啼。\r\n一真吾自得，开眼总筌蹄。"
        },
        {
            "title": "暑布送王廷举用萧敬夫韵",
            "content": "平生凉薄资，埏陶误大窰。\r\n谁知此石怪，愈沃乃愈焦。\r\n崑崙织火鼠，顿易鹑衣飘。\r\n荣我丝苏附，免此蒲柳凋。\r\n服之雪漫白，长袂风摇摇。\r\n表之以雾縠，缘之以烟绡。\r\n振衣从姬满，佩玉游西瑶。"
        },
        {
            "title": "使北",
            "content": "使旃尽道有回期，独陷羁臣去牧羝。\r\n小尔含沙浑小事，白云飞处楚天低。"
        },
        {
            "title": "思蒲塘",
            "content": "扬旌来冉冉，卷旆去堂堂。\r\n恨我飞无翼，思君济有航。\r\n麒麟还共处，熊虎已何乡。\r\n南国应无恙，中兴事会长。"
        },
        {
            "title": "使北",
            "content": "客子漂摇万里程，北征情味似南征。\r\n小臣事主宁无罪，只作幽州谪吏行。"
        },
        {
            "title": "使北",
            "content": "初修降表我无名，不是随班拜舞人。\r\n谁遣附庸祈请使，要教索虏识忠臣。"
        },
        {
            "title": "睡起",
            "content": "空堂孤影起闻鸡，风起高楼鼓角悲。\r\n江海无情游子倦，岁年如梦美人迟。\r\n平生管鲍成何事，千古夷齐在一时。\r\n坐久日斜庭木落，浮云灭没漏朝曦。"
        },
        {
            "title": "寿朱约山八十三岁",
            "content": "八十馀翁雪满颠，深衣大带耳垂肩。\r\n磻溪回首今三载，绛县论心又十年。\r\n归去来兮真富贵，美哉寿也活神仙。\r\n门前燕雀纷如雨，愧我白云深处眠。"
        },
        {
            "title": "使风",
            "content": "渺渺茫茫远愈微，乘风日夜趁东归。\r\n半醒半困模糊处，一似醉中骑马飞。"
        },
        {
            "title": "石三峰为示十字云昔日乘龙贵今朝汗马劳为足",
            "content": "云低昏海日，风急沸洪涛。\r\n昔日乘龙贵，今朝汗马劳。\r\n纨绮污尘土，珠玉委蓬蒿。\r\n若作凄然赋，吾将仆命骚。"
        },
        {
            "title": "寿朱约山八十韵",
            "content": "翠袖琼楼八十翁，平安晓宇看孤鸿。\r\n五湖图里添彭祖，南极光中约祝融。\r\n日日青山醉春色，年年黄菊饱西风。\r\n鹰扬但愿无施处，臣老婆娑一钓蓬。"
        },
        {
            "title": "使北",
            "content": "至尊驰表献燕城，肉食那知以死争。\r\n当代老儒居首揆，殿前陪拜率公卿。"
        },
        {
            "title": "石楼",
            "content": "晓色重帘卷，春声叠鼓催。\r\n长垣连草树，远水照楼台。\r\n八境烟浓淡，六街人往来。\r\n平安消息好，看到岭头梅。"
        },
        {
            "title": "使北",
            "content": "自说家乡古相州，白麻风旨出狂酋。\r\n中书尽出降元表，北渡黄河衣锦游。"
        },
        {
            "title": "使北",
            "content": "廷争堂堂负直声，飘零沙漠若为情。\r\n程婴存赵真公志，赖有忠良壮此行。"
        },
        {
            "title": "生日山中和萧敬夫韵",
            "content": "山深不用结凉棚，风起江苹暑气轻。\r\n处士林泉自今古，男儿弧矢付豪英。\r\n客来不必笼中羽，我爱无如橘里枰。\r\n一任苍松栽十里，他年犹见茯苓生。"
        },
        {
            "title": "生日谢朱约山和来韵",
            "content": "元丰五年正月日，洛中耆英佳话出。\r\n当时韩公七十九，欢噱赓酬老吟笔。\r\n伟然冠剑照孔鸾，鲐背鸠杖蒲轮安。\r\n韩公而下文宽夫，相高以寿不以官。\r\n洛尘已随流水急，云仍相逢松下石。\r\n顾我行辈真我来，兼谟故事强安排。\r\n约对青山共长久，醉歌要赛滁州守。\r\n愿随后社著深衣，阑风伏雨从是非。\r\n便令携樽西墅去，山花山鸟为歌舞。\r\n招招瑶母来庭闱，拍手共笑偷桃儿。\r\n吾山陂陀白云满，猿鹤司我北门管。\r\n紫霞隔断鸡犬声，下有琥珀滋长龄。\r\n向来福地七十二，此亦清高仙地位。\r\n朝游崑崙暮崆峒，驾风鞭霆迎我公。\r\n丹崖翠壁千万丈，与公上上上上上。"
        },
        {
            "title": "生日和聂吉甫",
            "content": "青蒲花未老，黄竹笋初生。\r\n细味诗工部，闲评字率更。\r\n大江流日影，时鸟说春荣。\r\n共作千年计，身谋政自轻。"
        },
        {
            "title": "声苦",
            "content": "万死奔波落一生，飘零淮海命何轻。\r\n近来学得赵清献，叫苦时时数十声。"
        },
        {
            "title": "使北",
            "content": "江南浪子是何官，只当空庐杂剧看。\r\n拨取公卿如粪土，沐猴徒自辱衣冠。"
        },
        {
            "title": "十二月二十日作",
            "content": "家国衰千古，星霜忽一周。\r\n黄沙漫故道，白骨委荒丘。\r\n许远死何晚，李陵生自羞。\r\n南来冠不改，吾且任吾囚。"
        },
        {
            "title": "社稷第一",
            "content": "南极连铜柱，煌煌太宗业。\r\n始谋谁其间，风雨秋一叶。"
        },
        {
            "title": "石港",
            "content": "王阳真畏道，季路渐知津。\r\n山鸟唤醒客，海风吹黑人。\r\n乾坤万里梦，烟雨一年春。\r\n起看扶桑晓，红黄六六鳞。"
        },
        {
            "title": "生朝",
            "content": "客中端二日，风雨送牢愁。\r\n昨岁犹潘母，今年更楚囚。\r\n田园荒吉水，妻子老幽州。\r\n莫作长生祝，吾心在首丘。"
        },
        {
            "title": "生日和谢爱山长句",
            "content": "寓形落落大块间，嘘吸一气自往还。\r\n桑弧未了男子事，何能局促甘囚山。\r\n昔年此日作初度，宾客如云剧欢舞。\r\n今年避影却闭门，捧觞自寿白头母。\r\n故人忆我能远来，虹光满袖生琼瑰。\r\n一杯相属慰岑寂，使我发笑愁颜开。\r\n簸扬且听箕张口，丈夫壮气须冲斗。\r\n夜阑拂剑碧光寒，握手相期出云表。"
        },
        {
            "title": "生日",
            "content": "忆昔闲居日，端二逢始生。\r\n升堂拜亲寿，抠衣接宾荣。\r\n载酒出郊去，江花相送迎。\r\n诗歌和盈轴，铿戛金石声。\r\n于时果何时，朝野方休明。\r\n人生足自乐，帝力无能名。\r\n譬如江海鱼，与水俱忘情。\r\n讵知君父恩。\r\n天地同生成。\r\n旄头忽堕地，氛雾迷三精。\r\n黄屋朔风卷，园林杀气平。\r\n四海靡所骋，三年老于行。\r\n宾僚半荡覆，妻子同飘零。\r\n无几哭慈母，有顷遭溃兵。\r\n束兵献穹帐，囚首送空囹。\r\n痛甚衣冠烈，甘于鼎镬烹。\r\n死生久已定，宠辱安足惊。\r\n不图坐罗网，四见槐云青。\r\n朱颜日复少，玄发益以星。\r\n往事真蕉鹿，浮名一草萤。\r\n牢愁写玄语，初度感骚经。\r\n朝登蓬莱门，暮涉芙蓉城。\r\n忽复临故国，摇摇我心旌。\r\n想见家下人，念我涕为倾。\r\n交朋说畴昔，惆怅鸡豚盟。\r\n空花从何来，为吾舞娉婷。\r\n莫道无人歌，时鸟不可听。\r\n达人贵知命，俗士空劳形。\r\n吾生复安适，拄颊观苍冥。"
        },
        {
            "title": "沈颐家",
            "content": "孤舟霜月迥，晓起入柴门。\r\n断岸行簪影，荒畦落履痕。\r\n江山浑在眼，宇宙付无言。\r\n昨夜三更梦，春风满故园。"
        },
        {
            "title": "使北",
            "content": "公子方张奉使旗，行行且尼复何为。\r\n似闻倾尽黄金坞，辛苦平生只为谁。"
        },
        {
            "title": "上塚吟",
            "content": "余昔从君时，上堂拜姑嫜。\r\n相携上祖塚，岁时持酒浆。\r\n姑嫜相继没，马鬣不在乡。\r\n共君瓯盂饭，清涕流襦裳。\r\n君贫初赴官，有家不得将。\r\n妾无应书儿，松梵槚自成行。\r\n君别不复归，岁月何茫茫。\r\n长安拥朱绶，执雁事侯王。\r\n岂无一纸书，道路阻且长。\r\n年年酹寒食，妾心良自伤。\r\n君家旧巾栉，至今袭且藏。\r\n谅君霜露心，白首遥相望。"
        },
        {
            "title": "上元怀旧",
            "content": "禁门三五金吾夜，回首青春忽二毛。\r\n池上昔陪王母宴，斗中今直贵人牢。\r\n风生江海龙游远，月满关山鹤唳高。\r\n梦到钧天灯火闹，依然彩笔照宫袍。"
        },
        {
            "title": "上巳",
            "content": "昔自长淮树去帆，今从燕蓟眺东南。\r\n泥沙一命九分九，风雨六年三月三。\r\n地下故人那可作，天涯游子竟何堪。\r\n便从饿死伤迟暮，面对西山已发惭。"
        },
        {
            "title": "山中再次胡德昭韵",
            "content": "眼前见赤徒妨道，耳后生风未当豪。\r\n明月芦花随处有，扁舟自在不须篙。\r\n曾见尊前此客哉，笑携麈尾拂莓苔。"
        },
        {
            "title": "珊瑚吟",
            "content": "南方有珍禽，鸣声天下奇。\r\n毛羽黑如漆，两脸凝璚脂。\r\n燕赵佳公子，笼槛以自随。\r\n童子重丁宁，饮食必以时。\r\n将献上林苑，来巢万年枝。\r\n待之岂少恩，不免加絷维。\r\n珊瑚真珊瑚，碎琢良自悲。\r\n中原寒气深，风土非所宜。"
        },
        {
            "title": "山中再次胡德昭韵",
            "content": "水边飞雁年年见，湖上新亭日日来。\r\n酹菊醉馀披草坐，探梅吟罢带花回。\r\n北崖尚被刚风隔，笑按匆匆上马杯。"
        },
        {
            "title": "山中载酒用萧敬夫韵赋江涨",
            "content": "拍拍春风满面浮，出门一笑大江流。\r\n坐中狂客有醉白，物外闲人惟弈秋。\r\n晴抹雨妆总西子，日开云暝一滁州。\r\n忽传十万军声至，如在浙江亭上游。"
        },
        {
            "title": "山中偶成",
            "content": "白鹤飞来牵我衣，东风吹我下渔矶。\r\n当年只为青山误，直草君王一诏归。"
        },
        {
            "title": "山中谩成柬刘方斋",
            "content": "东风解冻出行嬉，一哄烟尘隔翠微。\r\n自有溪山真乐地，从来富贵是危机。\r\n二三辈行惟须醉，多少公卿未得归。\r\n明日主人酬一座，小船旋网鳜鱼肥。"
        },
        {
            "title": "山中再次胡德昭韵",
            "content": "不将颜色汗黄金，落得灞桥驴上吟。\r\n是处江山生酒兴，满天风雪得梅心。\r\n觥筹堂里春声沸，灯火林皋夜色深。"
        },
        {
            "title": "山中六言三首",
            "content": "风暖江鸿海燕，雨晴檐鹊林鸠。\r\n一段青山颜色，不随江水俱流。"
        },
        {
            "title": "山中六言三首",
            "content": "鹤外竹声簌簌，座边松影疏疏。\r\n夜静不收棋局，日高犹卧纱厨。"
        },
        {
            "title": "山中六言三首",
            "content": "两两渔舟摇下，双双紫燕飞回。\r\n流水白云芳草，清风明月苍苔。"
        },
        {
            "title": "山中立夏用坐客韵",
            "content": "归来泉石国，日月共溪翁。\r\n夏气重渊底，春光万象中。\r\n穷吟到云黑，淡饮胜裙红。\r\n一阵弦声好，人间解愠风。"
        },
        {
            "title": "山中和韵",
            "content": "白扇挥残暑，青鞋踏嫩晴。\r\n花床寻小隐，石鼎引长鸣。\r\n纱帽有时去，酒壶惟意倾。\r\n山僧痴与坐，闲却瘦弥明。"
        },
        {
            "title": "山中感兴三首",
            "content": "桃花何夭夭，杨柳何依依。\r\n去年白鸟集，今年黄鹄飞。\r\n昔为江上潮，今为山中云。\r\n江上潮有声，山中云无情。\r\n一年足自念，况复百年长。\r\n但存松柏心，天地真茫茫。"
        },
        {
            "title": "山中泛舟觞客",
            "content": "便作乘槎客，萧萧骨发清。\r\n尊前山月过，笛里水风生。\r\n半夜鱼龙沸，三秋河汉明。\r\n雪堂眠二客，梦与白鸥盟。"
        },
        {
            "title": "山中自赋",
            "content": "□□□□□□□，门外苍松一水修。\r\n不必清高逼巢许，只教潇洒胜由求。\r\n空花自满三千界，老树相看五百秋。\r\n坐有鹰扬人物在，怕牵昨梦上渔舟。"
        },
        {
            "title": "山中小集",
            "content": "江山闲胜赏，万户不须留。\r\n客醉客多事，吾诗吾自酬。\r\n夕风吹绛蜡，春色漾黄流。\r\n宾从归来夜，滁翁无此游。"
        },
        {
            "title": "山中再次胡德昭韵",
            "content": "人世可能行乐耳，重游不用卜晴阴。\r\n人生柳絮斗坚牢，过眼春光欢伯劳。\r\n蜀道谩传千古险，庐山方许一人高。"
        },
        {
            "title": "山中呈聂心远诸客",
            "content": "谁入山来问野舟，一篙花外渡深流。\r\n小颦风树蹁跹鹤，浅约湍沙浩荡鸥。\r\n湖上有时思洛社，人间何处不滁州。\r\n徘徊才是黄昏候，短笛先催月上楼。"
        },
        {
            "title": "山中感兴三首",
            "content": "山中有流水，霜降石自出。\r\n骤雨东南来，消长不终日。\r\n故人书问至，为言北风急。\r\n山深人不知，塞马谁得失。\r\n挑灯看古史，感泪纵横发。\r\n幸生圣明时，渔樵以自适。"
        },
        {
            "title": "山中",
            "content": "倏忽当年遇，蒙茸几度披。\r\n水霞明画卷，草树幻骚词。\r\n鸟过目不瞬，江流意自迟。\r\n世人空黑白，一色看坡棋。"
        },
        {
            "title": "山中呈聂心远诸客",
            "content": "黄叶婆娑上钓舟，唤回旧梦到江流。\r\n多情政自怜樯燕，两鬓终当付野鸥。\r\n未说离怀向南浦，须知诗意在夔州。\r\n朔风昨夜吹沙急，早觉寒声战玉楼。"
        },
        {
            "title": "山中感兴三首",
            "content": "载酒之东郊，东郊草新绿。\r\n一雨生江波，洲渚失其足。\r\n青春岂不惜，行乐非所欲。\r\n采芝复采芝，终朝不盈掬。\r\n大风从何来，奇响振空谷。\r\n我马何玄黄，息我西山麓。"
        },
        {
            "title": "入浙东",
            "content": "厄运一百日，危机九十遭。\r\n孤踪落虎口，薄命付鸿毛。\r\n漠漠长淮路，茫茫巨海涛。\r\n惊魂犹未定，消息问金鳌。"
        },
        {
            "title": "入狱第一百四",
            "content": "徘徊虎穴上，吾道正羁束。\r\n落日将何如，清文动哀玉。"
        },
        {
            "title": "入山即事",
            "content": "江流风虢虢，云薄雨丝丝。\r\n上马忙呼繖，巡檐静看棋。\r\n露天厨作泞，沙地水生池。\r\n秉烛留前夕，兹游更绝奇。"
        },
        {
            "title": "入狱第一百一",
            "content": "行行见羁束，斯人独憔悴。\r\n欲觉闻晨钟，青灯死分翳。"
        },
        {
            "title": "如皋",
            "content": "雄狐假虎之林皋，河水腥风接海涛。\r\n行客不知身世险，一窗春梦送轻舠。"
        },
        {
            "title": "壬午",
            "content": "忆昔三月朔，岁在火鼠乡。\r\n朝登迎銮镇，夜宿清边堂。\r\n于时坌飙雾，阳精暗无芒。\r\n胡羯犯彤宫，犬戎升御床。\r\n惨淡铜驼泣，威垂朱鸟翔。\r\n我欲疏河岳，借助金与汤。\r\n吾道率旷野，绕树空徬徨。\r\n慷慨抚鳌背，艰关出羊肠。\r\n扶日上天门，随云拜东皇。\r\n我逖誓兴晋，郑畋义扶唐。\r\n人谋岂云及，天命不于堂。\r\n泗水沉洛鼎，蓟丘植汶篁。\r\n瑶宫可敦后，玉陛单于王。\r\n革命旷千古，被发绵八荒。\r\n海流忽西注，天旋俄右方。\r\n嗟予俘为馘，万里劳梯航。\r\n秋风上瓯脱，夜雪卧桁杨。\r\n南冠郑大夫，北窖苏中郎。\r\n龙蛇共窟穴，蚁虱连衣裳。\r\n周旋溲勃间，宛转沮洳场。\r\n漠漠苍天黑，悠悠白日黄。\r\n风埃满沙漠，岁月稔星霜。\r\n地下双气烈，狱中孤愤长。\r\n唯存葵藿心，不改铁石肠。\r\n断舌奋常山，抉齿厉睢阳。\r\n此志已沟壑，馀命终岩墙。\r\n夷吾不可作，仲连久云亡。\r\n王衍劝石勒，冯道朝德光。\r\n末俗正靡靡，横流已汤汤。\r\n馀子不足言，丈夫何可当。"
        },
        {
            "title": "去镇江第五十八",
            "content": "京口流江航，穷途仗神道。\r\n萧条向水陆，云雨白浩浩。"
        },
        {
            "title": "山中",
            "content": "烟云开窈缈，荆棘剪离披。\r\n蜡屐上下齿，竹枝长短词。\r\n半山江色透，独树午阴迟。\r\n世上儿孙老，有人犹看棋。"
        },
        {
            "title": "去年十月九日余至燕城今周星不报为赋长句",
            "content": "君不见常山太守骂羯奴，天津桥上舌尽刳。\r\n又不见睢阳将军怒切齿，三十六人同日死。\r\n去冬长至前一日，朔庭呼我弗为屈。\r\n丈夫开即见胆，竟谓生死在顷刻。\r\n赭衣冉冉生苍苔，书云时节忽复来。\r\n鬼影青灯照孤坐，梦啼死血丹心破。\r\n只今便作渭水囚，食粟已是西山羞。\r\n悔不当年跳东海，空有鲁连心独在。"
        },
        {
            "title": "山中",
            "content": "沧洲棹影荻花凉，欸乃一声江水长。\r\n赖有莼风堪斫脍，便无花月亦飞觞。\r\n山中世已惊东晋，席上人多赋晚唐。\r\n何处鱼羹不可饭，蚤拚泉石入膏肓。"
        },
        {
            "title": "清江何汉英再见于空同读欧阳先生诗感慨为赋",
            "content": "采芝云满山，采檗瀑垂涧。\r\n当年有清徽，为寄南来雁。\r\n雁去人已逝，岁月剨云晏。\r\n流水失声音，西河老忧患。\r\n往日志士悲，穷途行子惯。\r\n君为梁宋游，我复江汉宦。\r\n十年耿相逢，千里欠一盼。\r\n玄机寄糟粕，美疢堕刍豢。\r\n赠子归东方，聊荐吴兴苋。"
        },
        {
            "title": "人日",
            "content": "今年为蛇年，此日是人日。\r\n江右一龙钟，山中旧占毕。\r\n独坐守太玄，一笑发狂疾。\r\n悠悠王正意，衰涕感麟笔。"
        },
        {
            "title": "入狱第一百",
            "content": "天黑闭春院，今如置中兔。\r\n人间夜寥阒，永日不可暮。"
        },
        {
            "title": "遣兴",
            "content": "东风吹草日高眠，试把平生细问天。\r\n燕子愁迷江右月，杜鹃声破洛阳烟。\r\n何从林下寻元亮，只向尘中作鲁连。\r\n莫笑道人空打坐，英雄收敛便神仙。"
        },
        {
            "title": "遣兴",
            "content": "一落颠崖不自由，春风相对说牢愁。\r\n稚驴黑月光中吼，饥鼠青灯影下游。\r\n岂料乾坤成堕甑，始知身世是虚舟。\r\n遥怜海上今尘土，前代风流不肯休。"
        },
        {
            "title": "入狱第一百三",
            "content": "眼前列杻械，熊挂玄蛇吼。\r\n夜看丰城气，朝光入甕牖。"
        },
        {
            "title": "求客",
            "content": "眼看铜驼燕雀羞，东风花柳自皇州。\r\n白云万里易成梦，明月一间都是愁。\r\n男子铁心无地着，故人血泪向天流，鸡鸣曾脱函关厄，还有当年此客不。"
        },
        {
            "title": "勤王第五十三",
            "content": "出师亘长云，尽驱诣阙下。\r\n首唱恢大义，垂之俟来者。"
        },
        {
            "title": "钱新班弟",
            "content": "送君天上去，当户理瑶琴。\r\n万里白鸥远，千山黄叶深。\r\n江空行路影，日暮倚门心。\r\n若见西湖雪，霸桥人正吟。"
        },
        {
            "title": "庆罗氏祖母百岁",
            "content": "丽日萱花照五云，升堂风采见乾淳。\r\n蓬莱会上逢王母，婺女光中见老人。\r\n雨露一门华发润，江山满座彩衣新。\r\n只将千载苓为寿，更住人间九百春。"
        },
        {
            "title": "入狱第九十九",
            "content": "阴房鬼火青，白日亦寂寞。\r\n自非旷士怀，居人莽牢落。"
        },
        {
            "title": "山中即事",
            "content": "山中方雨笠，天外忽晴丝。\r\n夕钓江澄练，春行路布棋。\r\n乾坤供俯仰，岁月任差池。\r\n有酒如渑在，何妨日问奇。"
        },
        {
            "title": "妻子第一百四十七",
            "content": "世乱遭飘荡，飞藿共徘徊。\r\n十口隔风雪，反畏消息来。"
        },
        {
            "title": "妻第一百四十三",
            "content": "结发为妻子，仓皇避乱兵。\r\n生离与死别，回首泪纵横。"
        },
        {
            "title": "七月二日大雨歌",
            "content": "燕山五六月，气候苦不常。\r\n积阴绵五旬，畏景淡无光。\r\n天漏比西极，地湿等南方。\r\n今何苦常雨，昔何苦常暘。\r\n七月二日夜，天工为谁忙。\r\n浮云黑如墨，飘风怒如狂。\r\n滂沱至夜半，天地为低昂。\r\n势如蛟龙出，平陆俄怀襄。\r\n初疑倒巫峡，又似翻萧湘。\r\n千门各已闭，仰视天茫茫。\r\n但闻屋侧声，人力无支当。\r\n嗟哉此圜土，占胜非高冈。\r\n赭衣无容足，南房并北房。\r\n北房水二尺，聚立唯东箱。\r\n桎梏犹自可，凛然覆穹墙。\r\n嘈嘈复杂杂，丞汗流成浆。\r\n张目以待旦，沈沈漏何长。\r\n南冠者为谁，独居沮洳场。\r\n此夕水弥满，浮动八尺床。\r\n壁老如欲压，守者殊皇皇。\r\n我方鼾鼻睡，逍遥游帝乡。\r\n百年一大梦，所历皆黄粱。\r\n死生已勘破，身世如遗忘。\r\n雄鸡叫东白，渐闻语场扬。\r\n论言苦飘扬，形势犹仓黄。\r\n起来立泥涂，一笑褰衣裳。\r\n遗书宛在架，吾道终未亡。"
        },
        {
            "title": "七夕",
            "content": "大地风尘恶，长天岁月奔。\r\n忧来浑是感，梦破与谁言。\r\n缑鹤空回首，河牛暗断魂。\r\n吾今拙又拙，无复问天孙。"
        },
        {
            "title": "平江府",
            "content": "楼台俯舟楫，城郭满干戈。\r\n故吏归心少，遗民出涕多。\r\n鸠居无鹊在，鱼网有鸿过。\r\n使遂睢阳志，安危今若何。"
        },
        {
            "title": "七月十三夜用灯牌字韵凑成一诗与诸宾一笑",
            "content": "赤壁当年赋子虚，西风忽复到菰蒲。\r\n蟾蜍影里千秋鉴，蟋蟀声中七月图。\r\n诗思飘飘入云汉，歌声隐隐动江湖。\r\n万家箫鼓连灯火，见说来年此事无。"
        },
        {
            "title": "贫女吟四首",
            "content": "竹扇掩红颜，辛苦纫白苧。\r\n人间罗雪香，白苧汗如雨。"
        },
        {
            "title": "妻子第一百四十六",
            "content": "妻子隔绝久，飘飖若埃尘。\r\n漠漠世间黑，性命由他人。"
        },
        {
            "title": "贫女吟四首",
            "content": "西风两鬓忪，凉意吹伶俜。\r\n百巧不救贫，误拜织女星。"
        },
        {
            "title": "平安",
            "content": "平原太守颜真卿，长安天子不知名。\r\n一朝渔阳动鼙鼓，大河以北无坚城。\r\n公家兄弟奋戈起，一十七郡连夏盟。\r\n贼闻失色分兵还，不敢长驱入咸京。\r\n明皇父子将西狩，由是灵武起义兵。\r\n唐家再造李郭力，若论牵制公威灵。\r\n哀哉常山惨钩舌，心归朝廷气不慑。\r\n崎岖坎坷不得志，出入四朝老忠节。\r\n当年幸脱安禄山，白首竟陷李希烈。\r\n希烈安能遽杀公，宰相卢杞欺日月。\r\n乱臣贼子归何处，茫茫烟草中原土。\r\n公死于今六百年，忠精赫赫雷行天。"
        },
        {
            "title": "邳州哭母小祥",
            "content": "我有母圣善，鸾飞星一周。\r\n去年哭海上，今年哭邳州。\r\n遥想仲季间，木主布筵几。\r\n我躬已不阅，祀事付支子，使我早沦落，如此终天何。\r\n及今毕亲丧，于分亦已多。\r\n母尝教我忠，我不违母志。\r\n及泉会相见，鬼神共欢喜。"
        },
        {
            "title": "贫女吟四首",
            "content": "柴门寒自闭，不识赏花心。\r\n春笋翠如玉，为人拈绣针。"
        },
        {
            "title": "沛歌",
            "content": "秦世失其鹿，丰沛发龙颜。\r\n王侯与将相，不出徐济间。\r\n当时数公起，四海王气闲。\r\n至今尚想见，虹光照人寰。\r\n我来千载下，吊古泪如潸。\r\n白云落荒草，隐隐芒砀山。\r\n黄河天下雄，南去不复还。\r\n乃知盈虚故，天道如循环。"
        },
        {
            "title": "偶赋",
            "content": "苍苍已如此，梁父共谁吟。\r\n袖有忠臣传，床无壮士金。\r\n收心归寂灭，随性过光阴。\r\n一笑西山晚，门前秋雨深。"
        },
        {
            "title": "偶成二首",
            "content": "灯影沉沉夜气清，朔风吹梦度江城。\r\n觉来知打明钟未，忽听邻家叫佛声。"
        },
        {
            "title": "贫女吟四首",
            "content": "巧梳手欲冰，小颦为寒怯。\r\n有时衿肘露，颇与雪争洁。"
        },
        {
            "title": "偶成二首",
            "content": "乌兔东西不住天，平生奔走亦茫然。\r\n向来鞅掌真堪笑，烂熳如今独自眠"
        },
        {
            "title": "彭司令震龙第一百二十二",
            "content": "堂上会亲戚，可怜马上郎。\r\n呻吟更流血，干戈浩茫茫。"
        },
        {
            "title": "幕客载酒舟中即席序别",
            "content": "故人满江海，游子下潇湘。\r\n梦载月千里，意行云一方。\r\n橹声人语小，岸影客心长。\r\n总是浮萍迹，飞花莫近樯。"
        },
        {
            "title": "彭通伯卫和堂",
            "content": "理身如理国，用药如用兵。\r\n人能保天和，于身为太平。\r\n外邪奸其间，甚于寇抢攘。\r\n守护一不谨，乘间敌益勍。\r\n古有黄帝书，犹今六韬经。\r\n悍夫命雄喙，仁将资参苓。\r\n羽衣为其徒，识破阴阳争。\r\n指授别生死，铮然震能名。\r\n道家摄铅汞，肤腠如重扃。\r\n到头关键密，六气无敢婴。\r\n君方建旗鼓，不敢走且惊。\r\n他时櫜吾弓，闭门读黄庭。"
        },
        {
            "title": "南海第七十六",
            "content": "南海春天外，只应学水仙。\r\n自伤迟暮眼，为我一潸然。"
        },
        {
            "title": "母第一百四十一",
            "content": "何时太夫人，上天回哀眷。\r\n墓久狐兔邻，呜呼泪如霰。"
        },
        {
            "title": "某叨臬衡湘蒙恩以便郡归养肯斋大卿实寓衡我",
            "content": "潇湘一夜雨，湖海十年云。\r\n相见皆成老，重逢便作分。\r\n啼鹃春浩荡，回雁晓殷勤。\r\n江阔人方健，月明思对君。"
        },
        {
            "title": "偶成",
            "content": "昨朝门前地寸裂，今朝床下泥尺深。\r\n人生世间一蒲柳，岂堪日炙复雨淋。\r\n起来高歌离骚赋，睡去细和梁父吟。\r\n已矣已矣尚何道，犹有天地知吾心。"
        },
        {
            "title": "南剑州督第六十四",
            "content": "剑外春天远，江阁邻石面。\r\n幕府盛才贤，意气今谁见。"
        },
        {
            "title": "彭城行",
            "content": "连山四围合，吕梁贯其中。\r\n河南大都会，故有项王宫。\r\n晋牧连杨豫，虎视北方雄。\r\n唐时燕子楼，风流张建封。\r\n西望睢阳城，只与汴水通。\r\n太平黄楼赋，尚能想遗风。\r\n迩来百馀年，正朔归江东。\r\n遗民死欲尽，莽然狐兔丛。\r\n我从南方来，停骖抚遗踪。\r\n故河蓄潢潦，荒城翳秋蓬。\r\n凄凉戏马台，憔悴巨佛峰。\r\n沧海变桑田，陵谷代不同。\r\n朝为朱门贵，暮作行旅穷。\r\n乘除信物理，感慨击所逢。\r\n古来贤达人，一醉万虑空。\r\n如此独醒何，悲风逐征鸿。"
        },
        {
            "title": "明堂庆成诗",
            "content": "清庙严更夜未央，珠星璧月璨殊光。\r\n香飘黄道移天步，烛引红纱转殿廊。\r\n祼荐交神诸室醉，骏奔执豆庶羞芳。\r\n都人报道君王喜，净睹和銮入建章。"
        },
        {
            "title": "南华山",
            "content": "北行近千里，迷复忘西东。\r\n行行至南华，忽忽如梦中。\r\n佛化知几尘，患乃与我同。\r\n有形终归灭，不灭惟真空。\r\n笑看曹溪水，门前坐松风。"
        },
        {
            "title": "南海第七十五",
            "content": "开帆驾洪涛，血战乾坤赤。\r\n风雨闻号呼，流涕洒丹极。"
        },
        {
            "title": "闽三士第一百一十七",
            "content": "俊逸鲍参军，优游谢康乐。\r\n豺虎正纵横，南行道弥恶。"
        },
        {
            "title": "秘省再会次韵",
            "content": "蓬莱春宴聚文星，多荷君恩锡百朋。\r\n四座衣冠陪贺监，一时梁栋盛吴兴。\r\n图书光动青藜杖，人物温如古玉升。\r\n好是木天新境界，萤窗容我种金灯。"
        },
        {
            "title": "明堂庆成恭进诗",
            "content": "于皇艺祖德乘乾，圣主宣光奕叶前。\r\n运再庚申皇建极，祀同癸亥数参天。\r\n中严外办三千礼，累洽重熙四十年。\r\n愿赞帝心长对越。\r\n至忱功用贯垓埏。"
        },
        {
            "title": "名姝吟",
            "content": "丈夫至白首，钟鼎重功名。\r\n未有朱门中，而无丝竹声。\r\n与主共富贵，不见主苦辛。\r\n名姝从何来，婉娈出神京。\r\n京人薄生男，生女即不贫。\r\n东家从王侯，西家事公卿。\r\n吾行天下多，朱紫稀晨星。\r\n大都不一一，甚者旷数城。\r\n如何世上福，冉冉归娉婷。\r\n乃知长安市，家家生贵人。"
        },
        {
            "title": "梅",
            "content": "梅花耐寒白如玉，干涉春风红更黄。\r\n若为司花示薄罚，到底不能磨灭香。\r\n香者梅之气，白者梅之质。\r\n以为香不香，鼻孔有通窒。\r\n我有天者在，一白自不易。\r\n古人重伐木，惟恐变颜色。\r\n大雅久不作，此道岂常息。\r\n诗翁言外意，不能磨灭白。"
        },
        {
            "title": "罗山长存叟兄弟来谢宴山中",
            "content": "天开盘谷隐，春到浣溪家。\r\n一水楼台影，满山桃李花。\r\n春风寄横笛，夜月拟乘槎。\r\n政好逢佳客，江空北斗斜。"
        },
        {
            "title": "马祖岩",
            "content": "曾将飞锡破苔痕，一片云根锁洞门。\r\n出外人家山下路，石头心事付无言。"
        },
        {
            "title": "梅州第六十六",
            "content": "楼角凌风迥，孤城隐雾深。\r\n万事随转烛，秋光近青岑。"
        },
        {
            "title": "明堂庆成诗",
            "content": "皇心寅畏格皇天，旱岁俄书大有年。\r\n报本愈严阳馆祀，庆成复第从臣篇。\r\n祠官瑞纪灵光烛，太史星占贯索捐。\r\n黼座正中图贡上，万方归德更乾乾。"
        },
        {
            "title": "命里",
            "content": "熊罴十万建行台，单骑谁教免胄来。\r\n一日捉将沙漠去，遭逢碧眼老回回。"
        },
        {
            "title": "旅怀",
            "content": "北去通州号畏途，固应孝子为回车。\r\n海陵若也容羁客，賸买菰蒲且寄居。"
        },
        {
            "title": "绿漪堂",
            "content": "义方堂上看，窗户翠玲珑。\r\n砚里云坛月，席间淇水风。\r\n清声随地到，直节与天通。\r\n庭玉森如笋，干霄雨露功。"
        },
        {
            "title": "旅怀",
            "content": "昨夜分明梦到家，飘飖依旧客天涯。\r\n故园门掩东风老，无限杜鹃啼落花。"
        },
        {
            "title": "明堂庆成诗",
            "content": "淳熙稽古再明禋，制作规模汶上新。\r\n未植羽旄朝万国，首将玉币荐三神。\r\n灵车欲下天先雨，御幄虚张帝在茵。\r\n熙事告成中外贺，与民同乐霈恩均。"
        },
        {
            "title": "旅怀",
            "content": "天地虽宽靡所容，长淮谁是主人翁。\r\n江南父老还相念，只欠一帆东海风。"
        },
        {
            "title": "鲁港之遁第十四",
            "content": "出师亦多门，水陆迷畏途。\r\n蹭蹬麒麟老，危樯逐夜乌。"
        },
        {
            "title": "吕武第一百一十三",
            "content": "疾恶怀刚肠，世人皆欲杀。\r\n魂魄犹正直，回首肝肺热。"
        },
        {
            "title": "卖鱼湾",
            "content": "风起千湾浪，潮生万顷沙。\r\n春红堆蟹子，晚白结盐花。\r\n故国何时讯，扁舟到处家。\r\n狼山青两点，极目是天涯。"
        },
        {
            "title": "缪朝宗第一百一十六",
            "content": "空荒咆熊罴，摧残没藜莠。\r\n平生江海心，其人骨已朽。"
        },
        {
            "title": "乱礁洋",
            "content": "海山仙子国，邂逅寄孤蓬。\r\n万象画图里，千崖玉界中。\r\n风摇春浪软，礁激暮潮雄。\r\n云气东南密，龙腾上碧空。"
        },
        {
            "title": "龙雾洲觉海寺次李文溪壁间韵",
            "content": "阇黎钟后访团蒲，江色漫漫昼欲晡。\r\n一笛梅边何满子，千簑芦外笔头奴。\r\n急风吹雁还家未，新雨生涛到海无。\r\n本是白鸥随浩荡，野田漂泊不为孤。"
        },
        {
            "title": "隆兴府",
            "content": "半生几度此登临，流落而今雪满簪。\r\n南浦不知春已晚，西山但觉日初阴。\r\n谁怜龟鹤千年语，空负鹏鹍万里心。\r\n无限故人帘雨外，夜深如有广陵音。"
        },
        {
            "title": "六歌",
            "content": "有妻有妻出糟糠，自少结发不下堂。\r\n乱离中道逢虎狼，凤飞翩翩失其凰。\r\n将雏一二去何方，岂料国破家亦亡，不忍舍君罗襦裳。\r\n天长地久终茫茫，牛女夜夜遥相望。\r\n呜呼一歌兮歌正长，悲风北来起徬徨。\r\n有妹有妹家流离，良人去后携诸儿。\r\n北风吹沙塞草凄，穷猿惨淡将安归。\r\n去年哭母南海湄，三男一女同嘘欷，惟汝不在割我肌。\r\n汝家零落母不知，母知岂有暝目时。\r\n呜呼再歌兮歌孔悲，鹡鴒在原我何为。\r\n有女有女婉清扬，大者学帖临钟王，小者读字声琅琅。\r\n朔风吹衣白日黄，一双白璧委道傍。\r\n雁儿啄啄秋无粱，随母北首谁人将。\r\n呜呼三歌兮歌愈伤，非为儿女泪淋浪。"
        },
        {
            "title": "刘钦贡元第一百一十二",
            "content": "文章日自负，去家死路傍。\r\n高视见霸王，感子故意长。"
        },
        {
            "title": "刘沐第一百二十",
            "content": "王翰愿卜邻，嵇康不得死。\r\n落月满屋梁，悲风为我起。"
        },
        {
            "title": "留远亭",
            "content": "甘心卖国罪滔天，酒后猖狂诈作颠。\r\n把酒逢迎酋虏笑，从头骂坐数时贤。\r\n落得称呼浪子刘，樽前百媚佞旃裘。\r\n当年鲍老不如此，留远亭前犬也羞。"
        },
        {
            "title": "鲁港",
            "content": "方夸金坞筑，岂料玉床摇。\r\n国体真三代，江流旧六朝。\r\n鞭投能几日，丽解不崇朝。\r\n千古燕山恨，西风卷怒潮。"
        },
        {
            "title": "刘监簿第一百二十九",
            "content": "艰难奋长戟，高义薄曾云。\r\n死为殊方鬼，三夜频梦君。"
        },
        {
            "title": "陆枢密秀夫第五十二",
            "content": "文采珊瑚钩，淑气含公鼎。\r\n炯炯一心在，天水相与永。"
        },
        {
            "title": "陵寝第二十二",
            "content": "五陵花满眼，霜露在草根。\r\n冥冥子规叫，重是古帝魂。"
        },
        {
            "title": "陵寝第二十三",
            "content": "旄头彗紫微，蚩尤塞寒空。\r\n愚智心尽死，漂荡随高风。"
        },
        {
            "title": "临岐钱别",
            "content": "圣恩优许力求田，把酒临岐钱一杯。\r\n台阁是非远已矣，乾坤俯仰愧何哉。\r\n竟追范蠡归湖去，不管胡儿放马来。\r\n强圉倘殷如孔棘，也应定策救时危。"
        },
        {
            "title": "刘监簿第一百三十",
            "content": "秀气冲星斗，壮笔过飞泉。\r\n旧游易磨灭，魂伤山寂然。"
        },
        {
            "title": "临江军",
            "content": "江岸今多啮，城居昔屡焚。\r\n市人半伧父，竖子亦将军。\r\n蛟哭金洲雨，猿啼玉观云。\r\n周郎坟土上，回首泪成痕。"
        },
        {
            "title": "林检院琦第一百三十五",
            "content": "时危挹佳士，惨淡随回鹘。\r\n佯狂真可哀，死泪终映睫。"
        },
        {
            "title": "立春",
            "content": "无限斜阳故国愁，朔风吹马上幽州。\r\n天翻地覆三生劫，岁晚江空万里囚。\r\n烈士丧元端不惜，达人知命复何忧。\r\n只应四十三年死，两度无端见土牛。"
        },
        {
            "title": "六歌",
            "content": "我生我生何不辰，孤根不识桃李春。\r\n天寒日短重愁人，北风随我铁马尘。\r\n初怜骨肉钟奇祸，而今骨肉相怜我。\r\n汝在北兮婴我怀，我死谁当收我骸。\r\n人生百年何丑好，黄粱得丧俱草草。\r\n呜呼六歌兮勿复道，出门一笑天地老。"
        },
        {
            "title": "理宗度宗第二",
            "content": "先帝弓剑远，永怀侍芳茵。\r\n今朝汉社稷，为话涕沾巾。"
        },
        {
            "title": "李制置庭芝第四十九",
            "content": "空留玉帐卫，那免白头翁。\r\n死者长已矣，淮海生清风。"
        },
        {
            "title": "林附祖",
            "content": "画影图形正捕风，书生薄命入置中。\r\n胡儿一似冬烘眼，错认颜标作鲁公。"
        },
        {
            "title": "来平馆",
            "content": "憔悴江南客，萧条古郓州。\r\n雨声连五日，月色彻中流。\r\n万里山河梦，千年宇宙愁。\r\n欲鞭刘豫骨，烟草暗荒丘。"
        },
        {
            "title": "愧故人",
            "content": "九门一夜涨风尘，何事痴儿竟误身。\r\n子产片言图救郑，仲连本志为排秦。\r\n但知慷慨称男子，不料蹉跎愧故人。\r\n玉勒雕鞍南上去，天高月冷泣孤臣。"
        },
        {
            "title": "李安抚芾第四十八",
            "content": "杀气吹沅湘，高兴激荆衡。\r\n城中贤府主，千秋万岁名。"
        },
        {
            "title": "快阁遇雨观澜",
            "content": "一笑登临晚，江流接太虚。\r\n自惭云出岫，争讶雨随车。\r\n慷慨十围柳，周回千里鱼。\r\n故园堤好在，夜梦绕吾庐。"
        },
        {
            "title": "哭尹玉",
            "content": "团练濠州庙赣川，官其二子赐良田。\r\n西台捕逐多亡将，还有焚黄到墓前。"
        },
        {
            "title": "哭金路分应",
            "content": "明朝吾渡海，汝魄在它乡。\r\n六七年华短，三千客路长。\r\n招魂情黯黯，归骨事茫茫。\r\n有子应年长，平生不汝忘。"
        },
        {
            "title": "六歌",
            "content": "有子有子风骨殊，释氏抱送徐卿雏。\r\n四月八日摩尼珠，榴花犀钱络绣襦。\r\n兰汤百沸香似酥，欻随飞电飘泥涂。\r\n汝兄十三骑鲸鱼，汝今知在三岁无。\r\n呜呼四歌兮歌以吁，灯前老我明月孤。\r\n有妾有妾今何如，大者手将玉蟾蜍，次者亲抱汗血驹。\r\n晨妆靓服临西湖，英英雁落飘璚琚。\r\n风花飞坠鸟鸣呼，金茎沆瀣浮污渠。\r\n天摧地裂龙凤殂，美人尘土何代无。\r\n呜呼五歌兮歌郁纡，为尔遡风立斯须。"
        },
        {
            "title": "句",
            "content": "一片黄云万顷田，江南父老庆丰年。"
        },
        {
            "title": "哭崖山",
            "content": "宝藏如山席六宗，楼船千叠水晶宫。\r\n吴儿进退寻常事，汉氏存亡顷刻中。\r\n诸老丹心付流水，孤臣血泪洒南风。\r\n早来朝市今何处，如悟人间万法空。"
        },
        {
            "title": "景炎拥立第二十八",
            "content": "汉运初中兴，扶颠待柱石。\r\n畴能补天漏，登阶捧玉册。"
        },
        {
            "title": "敬和道山堂庆瞻御书韵",
            "content": "墨洒天奎映籀红，斯堂殿阁与俱隆。\r\n方壶圆峤神仙宅，温洛荣河造化工。\r\n列圣文章千载重，诸孙声气一时同。\r\n著庭更有邦人笔，稽首承休学二忠。"
        },
        {
            "title": "景定壬戌司户弟生日有感赋诗",
            "content": "夏中与秋仲，兄弟客京华。\r\n椒柏同欢贺，萍蓬可叹嗟。\r\n孤云在何处，明岁却谁家。\r\n料想亲帏喜，中堂自点茶。"
        },
        {
            "title": "京湖宣阃第九",
            "content": "正当艰难时，岂无济时策。\r\n连樯荆州船，悠悠回赤壁。"
        },
        {
            "title": "哭金路分应",
            "content": "我为吾君役，而从乃主行。\r\n险夷宁异趣，休戚与同情。\r\n遇贼能无死，寻医剧不生。\r\n通州一丘土，相望泪如倾。"
        },
        {
            "title": "京湖两淮第二十七",
            "content": "荆扬风土暖，大城铁不如。\r\n秦山忽破碎，流落随丘墟。"
        },
        {
            "title": "京城借永福寺漆台占似王城山",
            "content": "心如明镜台，此言出浮屠。\r\n后来发精义，并谓此台无。\r\n此台已是赘，何况形而器。\r\n圆释正超然，点头会意思。\r\n多谢城山翁，一语迎禅锋。\r\n顾我尘俗人，与物方溶溶。"
        },
        {
            "title": "京城二十一",
            "content": "黄屋朔风卷，园林杀气平。\r\n宫殿青门隔，永怀丹凤城。"
        },
        {
            "title": "览镜见须髯消落为之流涕",
            "content": "万里飘零一毫，满前风影恨滔滔。\r\n泪如杜宇喉中血，须似苏郎节上旄。\r\n今日形骸迟一死，向来事业竟徒劳。\r\n青山是我安魂处，清梦时时赋大刀。"
        },
        {
            "title": "京城第二十",
            "content": "当宁陷玉座，两宫弃紫微。\r\n北城悲笳发，失涕万人挥。"
        },
        {
            "title": "哭秘书彭止所",
            "content": "人物孤中秘，神山返异仙。\r\n目穿陪绋处，梦断曝书年。\r\n玉质应无死，韦编岂不传。\r\n奠刍和泪遣，此月向谁圆。"
        },
        {
            "title": "借朱约山韵就贺挂冠",
            "content": "身健尚堪松下饭，眼明正好橘中棋。\r\n青山有约当朱户，白首何心上彩闱。\r\n栗里田园供雅兴，午桥钟鼓赏清时。\r\n晚来倦客秋江上，坐看半天黄鹄飞。"
        },
        {
            "title": "金陵驿",
            "content": "万里金瓯失壮图，衮衣颠倒落泥涂。\r\n空流杜宇声中血，半脱骊龙颔下须。\r\n老去秋风吹我恶，梦回寒月照人孤。\r\n千年成败俱尘土，消得人间说丈夫。"
        },
        {
            "title": "借道冠有赋",
            "content": "病中萧散服黄冠，笑倒群儿指为弹。\r\n秘监贺君曾道士，翰林苏子亦祠官。\r\n酒壶钓具有时乐，茶灶笔床随处安。\r\n幸有山阴深密处，他年炼就九还丹。"
        },
        {
            "title": "荆湖诸戌第六",
            "content": "长啸下荆门，胡行速如鬼。\r\n门户无人持，社稷堪流涕。"
        },
        {
            "title": "将相弃国第十九",
            "content": "扈圣登黄阁，大将赴朝廷。\r\n胡为入云雾，浩荡乘沧溟。"
        },
        {
            "title": "景炎宾天第三十一",
            "content": "阴风西北来，青海天轩轾。\r\n白水暮东流，魂断苍梧帝。"
        },
        {
            "title": "将母赴赣道西昌",
            "content": "重来鸥阁晓，帆影涨新晴。\r\n倚槛云来去，闭帘花送迎。\r\n江湖春汗漫，岁月老峥嵘。\r\n手把忘忧草，夔夔绕太清。"
        },
        {
            "title": "哭母大祥",
            "content": "前年惠州哭母敛，去年邳州哭母期。\r\n今年飘泊在何处，燕山狱里菊花时。\r\n哀哀黄花如昨日，两度星周俄箭疾。\r\n人间送死一大事，生儿富贵不得力。\r\n只今谁人守坟墓，零落瘴乡一堆土。\r\n大儿狼狈勿复道，下有二儿并二女。\r\n一儿一女亦在燕，佛庐设供捐金钱。\r\n一儿一女家下祭，病脱麻衣日晏眠。\r\n夜来好梦归故国，忽然海上见颜色。\r\n一声鸡泪满床，化为清血衣裳湿。\r\n当年嫠纬意谓何，亲曾抚我夜枕戈。\r\n古来全忠不全孝，世事至此甘滂沱。\r\n夫人开国分齐魏，生荣死哀送天地。\r\n悠悠国破与家亡，平生无憾惟此事。\r\n二郎已作门户谋，江南葬母麦满舟。\r\n不知何日归兄骨，狐死犹应正首丘。"
        },
        {
            "title": "金陵驿",
            "content": "草合离宫转夕晖，孤云飘泊复何依。\r\n山河风景元无异，城郭人民半已非。\r\n满地芦花和我老，旧家燕子傍谁飞。\r\n从今别却江南日，化作啼鹃带血归。"
        },
        {
            "title": "刘琨",
            "content": "中原荡分崩，壮哉刘越石。\r\n连踪起幽并，只手扶晋室。\r\n福华天意乘，匹磾生鬼蜮。\r\n公死百世名，天下分南北。"
        },
        {
            "title": "金应第一百一十",
            "content": "追随三十载，艰难愧深情。\r\n何处埋尔骨，呼号傍孤城。"
        },
        {
            "title": "江州第十二",
            "content": "戎马暗天宇，落日九江流。\r\n元恶迷是似，化作黄长虬。"
        },
        {
            "title": "江行第八十七",
            "content": "萧萧白杨路，死人积如丘。\r\n大江东流去，苍山旌旆愁。"
        },
        {
            "title": "将军王安节第四十七",
            "content": "激烈伤雄才，直气横乾坤。\r\n惆怅汗血驹，见此忠孝门。"
        },
        {
            "title": "江行第八十八",
            "content": "连山暗烽燧，川谷血横流。\r\n挥泪临大江，上有行云愁。"
        },
        {
            "title": "江行第八十九",
            "content": "朔风飘胡雁，江城带素月。\r\n安得覆八溟，滂沱洗吴越。"
        },
        {
            "title": "江行",
            "content": "日日看山好，山山山色苍。\r\n忘机鸥下早，恋厩马行忙。\r\n松晓清风湿，荷秋流水香。\r\n短簑吹铁笛，年岁大江长。"
        },
        {
            "title": "江行第八十六",
            "content": "江水东流去，浮云终日行。\r\n别离经死地，饮啄愧残生。"
        },
        {
            "title": "江行有感",
            "content": "蒲萄肥汗马，荆棘冷铜驼。\r\n巫峡朝云湿，洞庭秋水波。\r\n穷愁空突兀，暗泪自滂沱。\r\n莫恨吾生误，江东才俊多。"
        },
        {
            "title": "江陵第二十四",
            "content": "闻说江陵府，今又降元戎。\r\n甲外控鸣镝，肩舆强老翁。"
        },
        {
            "title": "见艾有感",
            "content": "过眼惊初夏，回头忆晚春。\r\n已怜花结子，又见艾为人。\r\n故国丹心老，中原白发新。\r\n灵悠那解化，清梦楚江滨。"
        },
        {
            "title": "江丞相万里第四十五",
            "content": "星拆台衡地，斯文去矣休。\r\n湖光与天远，屈注沧江流。"
        },
        {
            "title": "简琴窗云屋竹轩诸友",
            "content": "世情千万变，险甚剑头炊。\r\n嗜传姑成癖，登山且作痴。\r\n烟霞非疾痼，泉石自心驰。\r\n独喜精神健，山中剩有诗。"
        },
        {
            "title": "江西第六十八",
            "content": "东望西江水，高义在云台。\r\n到今用钺地，霜鸿有馀哀。"
        },
        {
            "title": "江行第八十五",
            "content": "畏途随长江，万里沧茫水。\r\n游子去日长，壮心不肯已。"
        },
        {
            "title": "寄惠州弟",
            "content": "五十年兄弟，一朝生别离。\r\n雁行长已矣，马足远何之。\r\n葬骨知无地，论心更有谁。\r\n亲丧君自尽，犹子是吾儿。"
        },
        {
            "title": "寄题琴高台",
            "content": "泾水绀水深，古有神人潛。\r\n灵鲔煦春藻，微波漾幽澜。\r\n朝岑翳长岚，暮汛暖苍烟。\r\n回首宋康王，子今定何年。\r\n飞仙山高迈，遗踪落清渊。\r\n至今空山夜，泠泠琴上弦。\r\n西瞻晻霭中，霞光辉远天。\r\n何当驾长风，一睨泾水涟。"
        },
        {
            "title": "寄故人刘方斋",
            "content": "溪头浊潦拥鱼虾，笑杀渔翁下钓差。\r\n棹取扁舟湖海去，悠悠心事寄芦花。"
        },
        {
            "title": "江西第六十九",
            "content": "旄头初俶扰，义士皆痛愤。\r\n乾坤空峥嵘，向者留遗恨。"
        },
        {
            "title": "纪事",
            "content": "慷慨轻身堕蒺藜，羝羊生乳是归期。\r\n岂无从史私袁盎，恨我从前少侍儿。"
        },
        {
            "title": "贾家庄",
            "content": "行边无鸟雀，卧处有腥臊。\r\n露打须眉硬，风搜颧颊高。\r\n流离外颠沛，饥渴内煎熬。\r\n多少偷生者，孤臣叹所遭。"
        },
        {
            "title": "纪事",
            "content": "百色无厌不可支，甘心卖国问为谁，豺狼尚畏忠臣在，相戒勿令丞相知。"
        },
        {
            "title": "纪事",
            "content": "单骑堂堂诣虏营，古今祸富了如陈。\r\n北方相顾称男子，似谓江南尚有人。"
        },
        {
            "title": "纪闲",
            "content": "九十春光好，周流人鬼关。\r\n人情轻似土，世路险于山。\r\n俯仰经行处，死生谈笑间。\r\n近时最难得，旬日海陵闲。"
        },
        {
            "title": "纪事",
            "content": "麟笔严于首恶书，我将口舌击奸谀。\r\n虽非周勃安刘手，不愧当年产禄诛。"
        },
        {
            "title": "纪事",
            "content": "三宫九庙事方危，狼子心肠未可知。\r\n若使无人折狂虏，东南那个是男儿。"
        },
        {
            "title": "纪事",
            "content": "不拚一死报封疆，忍使湖山牧虎狼。\r\n当日本为妻子计，而今何面见三光。"
        },
        {
            "title": "建康府第十五",
            "content": "亭亭凤凰台，江城孤照日。\r\n胡来满彤宫，驱马一万匹。"
        },
        {
            "title": "纪事",
            "content": "枭獍何堪共劝酬，衣冠涂炭可胜羞。\r\n袖中若有击贼笏，便使凶渠面血流。"
        },
        {
            "title": "家枢密铉翁第一百三十八",
            "content": "出处同世网，高谊迈等伦。\r\n异方惊会面，慰此贞良臣。"
        },
        {
            "title": "己卯岁除",
            "content": "岁除破衣裳，夜半刺针线。\r\n游子长夜思，佳人不可见。\r\n草枯稚驴吼，灯暗饥鼠现。\r\n深室闭星斗，轻裘卧风霰。\r\n大化忽流斡，浩劫荡回转。\r\n冠屦失其位，侯王化畸贱。\r\n弓戈叱奇字，刀锯摧（左弁右页）弁。\r\n至性讵可迁，微躯不足恋。\r\n真人坐冲漠，死生一乘传。\r\n日月行万古，神光索九县。"
        },
        {
            "title": "己卯十月一日至燕越五日罹狴犴有感而赋",
            "content": "我自怜人丑，人方笑我愚。\r\n身生豫让癞，背发范增疽。\r\n已愧功臣传，犹堪烈士书。\r\n衣冠事至此，命也欲何如。"
        },
        {
            "title": "纪事",
            "content": "狼心那顾歃铜盘，舌在纵横击可汗。\r\n自分身为虀粉碎，虏中方作丈夫看。"
        },
        {
            "title": "纪事",
            "content": "英雄未肯死前休，风起云飞不自由。\r\n杀我混同江外去，岂无曹翰守幽州。"
        },
        {
            "title": "姜都统才第五十",
            "content": "屹然强寇敌，古人重守边。\r\n惜哉功名忏，死亦垂千年。"
        },
        {
            "title": "纪事",
            "content": "虎头牌子织金裳，北面三年蚁梦长。\r\n借问一门朱与紫，江南几世谢君王。"
        },
        {
            "title": "己卯十月一日至燕越五日罹狴犴有感而赋",
            "content": "环堵尘如屋，累然一故吾。\r\n解衣烘稚虱，匀鏁救残须。\r\n坐处心如忘，吟馀眼已枯。\r\n不应留滞久，何日裹籧篨。"
        },
        {
            "title": "己卯十月一日至燕越五日罹狴犴有感而赋",
            "content": "珙璧衣冠十六传，更无一士死君前。\r\n自惭重赵非九鼎，犹幸延韩更数年。\r\n孟博囊头真自爱，杲卿钩舌要谁怜。\r\n人间信有网常在，万古西山皎月悬。"
        },
        {
            "title": "己卯十月一日至燕越五日罹狴犴有感而赋",
            "content": "两月缥囚里，一年忧患馀。\r\n疏因随事直，忠故有时愚。\r\n道在身何拙，心安体自舒。\r\n近来都勘破，人世只蘧庐。"
        },
        {
            "title": "己卯十月一日至燕越五日罹狴犴有感而赋",
            "content": "风前泣灯影，日下泣霜花。\r\n钟信忽然动，屋阴俄又斜。\r\n闷中聊度岁，梦里尚还家。\r\n地狱何须问，人间见夜叉。"
        },
        {
            "title": "己卯十月一日至燕越五日罹狴犴有感而赋",
            "content": "风霜阴忽忽，天地澹悠悠。\r\n我自操吴语，谁来问楚囚。\r\n寂中惟灭想，达处尽忘忧。\r\n手有韦编在，朝闻夕死休。"
        },
        {
            "title": "己卯十月一日至燕越五日罹狴犴有感而赋",
            "content": "俨然楚君子，一日造王庭。\r\n议论探坚白，精神入汗青。\r\n无书求出狱，有舌到临刑。\r\n宋故忠臣墓，真吾五字铭。"
        },
        {
            "title": "己卯十月一日至燕越五日罹狴犴有感而赋",
            "content": "久矣忘荣辱，今兹一死生。\r\n理明心自裕，神定气还清。\r\n欲了男儿事，几无妻子情。\r\n出门天宇阔，一笑暮云横。"
        },
        {
            "title": "己卯十月一日至燕越五日罹狴犴有感而赋",
            "content": "衮衣坐缧絏，世事亦堪哀。\r\n枕外亲炊黍，炉边细画灰。\r\n无人泪垂血，何地骨生苔。\r\n风雪江南路，梦中行探梅。"
        },
        {
            "title": "己卯十月一日至燕越五日罹狴犴有感而赋",
            "content": "浩劫风尘暗，衣冠痛百罹。\r\n静传方外学，晴写狱中诗。\r\n烈士惟名殉，真人与物违。\r\n世间忙会错，认取去来时。"
        },
        {
            "title": "纪事",
            "content": "春秋人物类能言，宗国常因口舌存。\r\n我亦濒危专对出，北风满野负乾坤。"
        },
        {
            "title": "己卯十月一日至燕越五日罹狴犴有感而赋",
            "content": "亦知戛戛楚囚难，无柰天生一寸丹。\r\n铁马行鏖南地热，赭衣坐拥北庭寒。\r\n朝餐淡薄神还爽，夜睡崎岖梦自安。\r\n亡国大夫谁为传，只饶野史与人看。"
        },
        {
            "title": "己卯十月一日至燕越五日罹狴犴有感而赋",
            "content": "心期耿耿浮云上，身事悠悠落日西。\r\n千古兴亡何限错，百年生死本来齐。\r\n沙边莫待哀黄鹄，雪里何须问牧羝。\r\n此处曾埋双宝剑，虹光夜指楚天低。"
        },
        {
            "title": "己卯十月一日至燕越五日罹狴犴有感而赋",
            "content": "落落南冠自结缨，桁杨卧起影纵横。\r\n坐移白石知何世，梦断青灯问几更。\r\n国破家亡双泪暗，天荒地老一身轻。\r\n黄粱得失俱成幻，五十年前元未生。"
        },
        {
            "title": "己卯十月一日至燕越五日罹狴犴有感而赋",
            "content": "直弦不似曲如钩，自古圣贤多被囚。\r\n命有死时名不死，身无忧处道还忧。\r\n可怜杜宇空流血，惟愿严颜便斫头。\r\n结束长编犹在此，灶间婢子见人羞。"
        },
        {
            "title": "己卯十月五日予入燕狱今三十有六旬感兴一首",
            "content": "石晋旧燕赵，钟仪新楚囚。\r\n山河千古痛，风雨一年周。\r\n过雁催人老，寒花送客愁。\r\n卷帘云满座，抱膝意悠悠。"
        },
        {
            "title": "集英殿赐进士及第恭谢诗",
            "content": "于皇天子自乘龙，三十三年此道中。\r\n悠远直参天地化，升平奚羡帝王功。\r\n但坚圣志持常久，须使生民见泰通。\r\n第一胪传新渥重，报恩惟有厉清忠。"
        },
        {
            "title": "己卯十月一日至燕越五日罹狴犴有感而赋",
            "content": "风雪重门老楚囚，梦回长夜意悠悠。\r\n熊鱼自古无双得，鹄雀如何可共谋。\r\n万里山河真堕甑，一家妻子枉填沟。\r\n儿时爱读忠臣传，不谓身当百六秋。"
        },
        {
            "title": "吉州第八十一",
            "content": "泊舟沧江岸，身轻一鸟过。\r\n请为父老歌，歌长击樽破。"
        },
        {
            "title": "己卯十月一日至燕越五日罹狴犴有感而赋",
            "content": "寥阳殿上步黄金，一落颠崖地狱深。\r\n苏武窖中偏喜卧，刘琨囚里不妨吟。\r\n生前已见夜叉面，死去只因菩萨心。\r\n万里风沙知己尽，谁人会得广陵音。"
        },
        {
            "title": "吉州第八十二",
            "content": "戚戚去故里，我生苦飘零。\r\n回身视绿野，但见西岭青。"
        },
        {
            "title": "即事",
            "content": "去年伤北使，今日叹南驰。\r\n云湿山如动，天低雨欲垂。\r\n征夫行未已，游子去何之。\r\n正好王师出，崆峒麦熟时。"
        },
        {
            "title": "即事",
            "content": "痛哭辞京阙，微行访海门。\r\n久无鸡可听，新有虱堪扪。\r\n白发应多长，苍头少有存。\r\n但令身未死，随力报乾坤。"
        },
        {
            "title": "稽庄即事",
            "content": "乃心王室故，日夜奔南征。\r\n蹈险宁追悔，怀忠莫见明。\r\n雁声连水远，山色与天平。\r\n枉作穷途哭，男儿付死生。"
        },
        {
            "title": "黄州第七",
            "content": "桓桓陈将军，东屯大江北。\r\n化作虎与豺，楚星南天黑。"
        },
        {
            "title": "还狱",
            "content": "人情感故物，百年多离忧。\r\n桑下住三宿，应者犹迟留。\r\n矧兹方丈室，屏居二春秋。\r\n夜眠与昼坐，隤乎安楚囚。\r\n自罹大雨水，圜土俱汤舟。\r\n此身委传舍，迁徒无定谋。\r\n去之已旬月，宫室重绸缪。\r\n今夕果何夕，复此搔白头。\r\n恍如流浪人，一旦归旧游。\r\n故家不可复，故国已成丘。\r\n对此重回首，汪然涕泗流。\r\n人生如空花，随风任飘浮。"
        },
        {
            "title": "淮西帅第二十五",
            "content": "借问大将谁，战骨当速朽。\r\n逆节同所归，水花笑白首。"
        },
        {
            "title": "黄金市",
            "content": "闭蓬绝粒始南州，我过青山欲首丘。\r\n巡远应无儿女态，夷齐肯作稻粱谋。\r\n人间早见黄金市，天上犹迟白玉楼。\r\n先子神游今二纪，梦中挥泪溅松楸。"
        },
        {
            "title": "怀忠襄",
            "content": "平生王佐心，世运蹈衰末。\r\n齐虏谁复封，楚囚讵当脱。\r\n金陵虽怀古，尚友在风烈。\r\n褒忠侈遗庙，夫子我先达。"
        },
        {
            "title": "怀中甫",
            "content": "久要何落落，末路重依依。\r\n风雨连兵幕，泥涂满客衣。\r\n人间龙虎变，天外燕鸿违。\r\n死矣烦公传，北方人是非。"
        },
        {
            "title": "即事",
            "content": "飘蓬一叶落天涯，潮溅青纱日未斜。\r\n好事官人无勾当，呼童上岸买青虾。"
        },
        {
            "title": "怀赵清逸",
            "content": "崖海真何地，驱来坐战场。\r\n家人半分合，国事决存亡。\r\n一死不足道，百忧何可当。\r\n故人髯似戟，起舞为君伤。"
        },
        {
            "title": "怀则堂实堂",
            "content": "白头北使驾双鞯，沙阔天长泪晓烟。\r\n中夜想应发深省，故人南北地行仙。"
        },
        {
            "title": "怀友人二首",
            "content": "久要何落落，末路重依依，风雨连兵幕，泥途满客衣。\r\n人间龙虎变，天外燕鸿违。\r\n死矣烦公传，北方人是非。"
        },
        {
            "title": "回京口",
            "content": "早作田文去，终无苏武留。\r\n偷生宁伏剑，忍死欲焚舟。\r\n逸骥思超乘，飞鹰志脱鞲。\r\n登楼望江上，日日数行艘。"
        },
        {
            "title": "怀扬通州",
            "content": "仲连义不帝西秦，拔宅逃来住海滨。\r\n我亦东寻烟雾去，扶桑影里看金轮。"
        },
        {
            "title": "怀扬通州",
            "content": "江波无柰暮云阴，一片朝宗只此心。\r\n今日海头觅船去，始知百炼是精金。"
        },
        {
            "title": "怀孔明",
            "content": "斜谷事不济，将星殒营中。\r\n至今出师表，读之泪沾胸。\r\n汉贼明大义，赤心贯苍穹。\r\n世以成败论，操懿真英雄。"
        },
        {
            "title": "还司即事",
            "content": "幙燕方如寄，屠羊忽复旋。\r\n霜枝空独立，雪窖已三迁。\r\n漂泊知何所，逍遥付自然。\r\n庭空谁共语，拄颊望青天。\r\n秋声满南国，一叶此飘蓬。\r\n墙外千门迥，庭皋四壁空。\r\n谁家驴吼月，隔巷犬嗥风。\r\n灯暗人无寐，沉沉夜正中。"
        },
        {
            "title": "己卯十月一日予入燕城岁月冉冉忽复周星而予",
            "content": "去冬阳月朔，吾始至幽燕。\r\n浩劫真千载，浮生又一年。\r\n天南照天北，山后接山前。\r\n梦里乾坤老，孤臣雪咽毡。"
        },
        {
            "title": "怀友人二首",
            "content": "涯海真何地，驱来坐战场。\r\n家人半分合，国事决存亡。\r\n一死不足道，百忧何可当。\r\n故人髯似戟，起舞为君伤。"
        },
        {
            "title": "怀旧第一百六",
            "content": "天寒昏无日，故乡不可思。\r\n访旧半为鬼，惨惨中肠悲。"
        },
        {
            "title": "慧和尚三绝",
            "content": "画我郎潜先帝时，而今白发渐参差。\r\n若交传入都人眼，疑汝前身妙善师。\r\n风雪衡山涕满膺，懒残不管自家身。\r\n殷勤拨火分煨芋，却有工夫到别人。\r\n花光老矣墨婆娑，无赖梅花一白何。\r\n为问西来宗旨道，世间色相是空麽。"
        },
        {
            "title": "沪州大将第四",
            "content": "西南失大将，带甲满天地。\r\n高人忧祝胎，感叹亦歔欷。"
        },
        {
            "title": "湖口",
            "content": "江湖一都会，宇宙几兴亡。\r\n走马芦林外，买鱼茅舍傍。\r\n南人撑快桨，北客坐危樯。\r\n江水交岷水，东流日夜长。"
        },
        {
            "title": "怀旧第一百五",
            "content": "风尘淹白日，乾坤霾涨海。\r\n为我问故人，离别今谁在。"
        },
        {
            "title": "淮安军",
            "content": "楚州城门外，白杨吹悲风。\r\n累累死人塚，死向锋镝中。\r\n岂无匹妇冤，定无万夫雄。\r\n中原在其北，登城望何穷。"
        },
        {
            "title": "怀扬通州",
            "content": "范叔西来变姓名，绨袍曾感故人情。\r\n而今未识春风面，倾盖江湖话一生。"
        },
        {
            "title": "十六拍",
            "content": "乃知贫贱别更苦，况我飘转无定所。\r\n心怀百忧复千虑，世人那得知其故。\r\n娇儿不离膝，哀哉两决绝。\r\n也复可怜人，里巷尽呜咽。\r\n断肠分手各风烟，中间消息两茫然。\r\n自断此生休问天，看射猛虎终残年。"
        },
        {
            "title": "十五拍",
            "content": "寒雨飒飒枯树湿，坐卧只多少行立。\r\n青春欲暮急还乡，非关使者徵求急。\r\n欲别上马身无力，去住彼此无消息。\r\n关塞萧条行路难，行路难行涩如棘。\r\n男儿性命绝可怜，十日不一见颜色。"
        },
        {
            "title": "十三拍",
            "content": "大儿九龄色清彻，骅骝作驹已汗血。\r\n小儿五岁气食牛，冰壶玉衡悬清秋。\r\n罢琴惆怅月照席，人生有情泪沾臆。\r\n离别不堪无限意，更为后会知何地。\r\n酒肉如山又一时，只今未醉已先悲。"
        },
        {
            "title": "怀旧第一百七",
            "content": "故园花自发，无复故人来。\r\n乱离朋友尽，幽佩为谁哀。"
        },
        {
            "title": "怀旧第一百八",
            "content": "故人入我梦，相视涕阑干。\r\n四海一涂炭，焉用身独完。"
        },
        {
            "title": "怀旧第一百九",
            "content": "中夜怀友朋，百年见存没。\r\n风吹苍江树，寒月照白骨。"
        },
        {
            "title": "十八拍",
            "content": "事殊兴极忧思集，足茧荒山转愁疾。\r\n汉家山东二百州，青是烽烟白人骨。\r\n入门依旧四壁空，一斛旧水藏蛟龙。\r\n年过半百不称意，此曲哀怨何时终。"
        },
        {
            "title": "十四拍",
            "content": "北归秦川多鼓鼙，禾生陇亩无东西。\r\n三步回头五步坐，谁家捣练风凄凄。\r\n已近苦寒月，惨惨中肠悲，自恐二男儿，不得相追随。\r\n去留俱失意，徘徊感生离。\r\n十年蹴踘将雏远，目极伤神谁为携。\r\n此别还须各努力，无使霜露沾人衣。"
        },
        {
            "title": "怀扬通州",
            "content": "唤渡江沙眼欲枯，羁臣中道落崎岖。\r\n乘船不管千金购，渔父真成大丈夫。"
        },
        {
            "title": "十七拍",
            "content": "江头宫殿锁千门，千家今有百家存。\r\n面妆首饰杂啼痕，教我叹恨伤精魂。\r\n自有两儿郎，忽在天一方。\r\n胡尘暗天道路长，安得送我置汝傍。"
        },
        {
            "title": "十二拍",
            "content": "洛阳一别四千里，边庭流血成海水。\r\n自经丧乱少睡眠，手脚冻皴皮肉死。\r\n反鏁衡门守环堵，稚子无忧走风雨。\r\n此时与子空归来，喜得与子长夜语。"
        },
        {
            "title": "十一拍",
            "content": "冬至阳生春又来，口虽吟咏心中哀。\r\n长笛谁能乱愁思，呼儿且覆掌杯。\r\n云白山青万馀里，壁立石城横塞起。\r\n至戎小队出郊坰，天寒日暮山谷里。"
        },
        {
            "title": "十拍",
            "content": "今年腊月冻全消，天涯涕泪一身遥。\r\n诸将亦自军中至，行人弓箭各在腰。\r\n白马嚼啮黄金勒，三尺角弓两斛力。\r\n胡雁翅湿高飞难，一箭正坠双飞翼。"
        },
        {
            "title": "九拍",
            "content": "午夜漏声催晓箭，寒尽春生洛阳殿。\r\n汉主山河锦绣中，可惜春光不相见。\r\n自胡之反持干戈，一生抱恨空咨嗟。\r\n我已无家寻弟妹，此身那得更无家。\r\n南极一星朝北斗，每依南斗望京华。"
        },
        {
            "title": "七拍",
            "content": "忆昔十五心尚孩，莫怪频频劝酒杯。\r\n孤城此日肠堪断，如何不饮令人哀。\r\n一去紫台连朔漠，月出云通雪山白。\r\n九度附书归洛阳，故国三年一消息。"
        },
        {
            "title": "六拍",
            "content": "胡人归来血洗箭，白马将军若雷电。\r\n蛮夷杂种错相干，洛阳宫殿烧焚尽。\r\n干戈兵革斗未已，魑魅魍魉徒为尔。\r\n恸哭秋原何处村，千村万落生荆杞。"
        },
        {
            "title": "五拍",
            "content": "北庭数有关中使，飘飘远自流沙至。\r\n胡人高鼻动成群，仍唱胡歌饮都市。\r\n中原无书归不得，道路只今多拥隔。\r\n身欲奋飞病在床，时独看云泪沾臆。"
        },
        {
            "title": "四拍",
            "content": "黄河北岸海西军，翻身向天仰射云。\r\n胡马长鸣不知数，衣冠南渡多崩奔。\r\n山木惨惨天欲雨，前有毒蛇后猛虎。\r\n欲问长安无使来，终日戚戚忍羁旅。"
        },
        {
            "title": "三拍",
            "content": "三年奔走空皮骨，三年笛里关山月。\r\n中天月色好谁看，豺狼塞路人烟绝。\r\n寒刮肌肤北风利，牛马毛零缩如蝟。\r\n塞上风云接地阴，咫尺但愁雷雨至。"
        },
        {
            "title": "一拍",
            "content": "风尘澒洞昏王室，天地惨惨无颜色。\r\n而今西北自反胡，西望千山万山赤。\r\n叹息人间万事非，被驱不异犬与鸡。\r\n不知明月为谁好，来岁如今归未归。"
        },
        {
            "title": "滹沱河二首",
            "content": "风沙睢水终亡楚，草木公山竟蹙秦。\r\n始信滹沱冰合事，世间兴废不由人。"
        },
        {
            "title": "滹沱河二首",
            "content": "过了长江与大河，横流数仞绝滹沱。\r\n萧王麦饭曾仓卒，回首中天感慨多。"
        },
        {
            "title": "河间",
            "content": "南归雁荡报郎君，老子精神健十分。\r\n不为瀛洲复相见，阿戎翻隔万山云。"
        },
        {
            "title": "和自山",
            "content": "春晚伤为客，月明思见君。\r\n我方慕苏武，谁复从田文。\r\n龙背夹红日，雁声连白云。\r\n琶琵汉宫曲，马上不堪闻。"
        },
        {
            "title": "和朱衡守约山韵",
            "content": "昔人一出正朋字，今我惭非行秘书。\r\n人样相看愿元佑，诗章甚雅突黄初。\r\n竞言汲戆犹须复，或谓颜愚亦可如。\r\n把酒对花姑勿论，春行后长莫妨徐。"
        },
        {
            "title": "和中斋韵",
            "content": "见说黄沙接五原，飘零只影向南辕。\r\n江山有恨销人骨，风雨无情断客魂。\r\n泪似空花千点落，鬓如硕果数根存。\r\n肉飞不起真堪叹，江水为笼海作樊。"
        },
        {
            "title": "和中斋韵",
            "content": "功业飘零五丈原，如今局促傍谁辕。\r\n挽首北去明妃泪，啼血南飞望帝魂。\r\n骨肉凋残唯我在，形容变尽只声存。\r\n洪流千古英雄恨，兰作行舟柳作樊。"
        },
        {
            "title": "和中甫端午韵不依次",
            "content": "黄茅古道外，羸马发南州。\r\n有客嗤齐鲁，何人念楚囚。\r\n岁年付流水，风雨满沧洲。\r\n手把菖莆看，黑头非所求。"
        },
        {
            "title": "衡州送胡端逸赴漕",
            "content": "楚观檐花晓，舟人击鼓东。\r\n蛟龙噀灵雨，雕鹗展雄风。\r\n此客云宵士，斯文造化工。\r\n捷来君饮此，我亦岂元戎。"
        },
        {
            "title": "河间",
            "content": "江南车盖走燕山，老子旁观袖手閒。\r\n见说新诗题甲子，桃源元只在人间。"
        },
        {
            "title": "和友人",
            "content": "落落南冠过故都，近来我意亦忘吾。\r\n骑来驿马身如寄，遣去家书字亦无。\r\n景伯未囚先立后，嵇康纵死不为孤。\r\n江南只有归来梦，休问田园芜不芜。"
        },
        {
            "title": "河间",
            "content": "空有丹心贯碧霄，泮冰亡国不崇朝。\r\n小臣万死无遗慨，曾见天家十八朝。"
        },
        {
            "title": "和朱松坡",
            "content": "学医未至大医王，笑杀年年折臂伤。\r\n屏里江山如出色，亭皋松菊已成行。\r\n细参不语禅三昧，静对无弦琴一张。\r\n多谢岭头诗寄我，满园梅意弄春光。"
        },
        {
            "title": "八拍",
            "content": "只今年才十六七，风尘荏苒音书绝。\r\n胡骑长驱五六年，弊裘何啻连百结。\r\n愁对寒云雪满山，愁看冀北是长安。\r\n此身未知归定处，漂泊西南天地间。"
        },
        {
            "title": "二拍",
            "content": "独立缥缈之飞楼，高视乾坤又何愁。\r\n江风萧萧云拂地，笛声愤怒哀中流。\r\n邻鸡野哭如昨日，昨日晚晴今日黑。\r\n苍皇已就长途往，欲往城南忘南北。"
        },
        {
            "title": "和夷齐西山歌",
            "content": "彼美人兮，西山之薇矣。\r\n北方之人兮，为吾是非矣。\r\n异域长绝兮，不复归矣。\r\n凤不至兮，德之衰矣。"
        },
        {
            "title": "和萧安抚平林送行韵",
            "content": "得失元来付塞翁，何心桃李问东风。\r\n人皆有喜荣三仕，我尚无文谢五穷。\r\n秘苑固知朋可正，畏途犹恐甲方衷。\r\n欲酬长者殷勤祝，坎止流行学四忠。"
        },
        {
            "title": "贺秘书欧阳巽斋先生迁居",
            "content": "先生挟册当菑畲，不待辛勤有屋庐。\r\n宅样只还齐里旧，乡风好似颍川居。\r\n镜湖今日贺外监，瀛馆前年虞秘书。\r\n天下经纶犹一室，时人尚敢说吾迂。"
        },
        {
            "title": "和前人赋别",
            "content": "当年童子见，今见二毛翁。\r\n海月三秋别，江云一日同。\r\n鸥心驰舍北，龙尾曳天东。\r\n定有延和奏，南来寄一通。"
        },
        {
            "title": "和萧秋屋韵",
            "content": "芦花作雪照波流，黄叶声中一半秋。\r\n明月婵娟千里梦，扁舟汗漫五湖游。\r\n星辰活动惊歌笑，风露轻寒敌拍浮。\r\n赢得年年清赏处，山河全影入金瓯。"
        },
        {
            "title": "和前人赋别",
            "content": "翠松三万顷，松雪著神仙。\r\n柳院催金钥，江花送玉鞭。\r\n晓岩云壁立，晚棹浪规圆。\r\n未了醉翁事，重寻颍上田。"
        },
        {
            "title": "和胡琴窗",
            "content": "买得青山贵似金，瘦筇上下费沉吟。\r\n花开花落相关意，云去云来自在心。\r\n夜雨一江渔唱小，秋风两袖客愁深。\r\n夹堤密与栽杨柳，剩有行人待绿阴。"
        },
        {
            "title": "和言字韵",
            "content": "悠悠天地阔，世事与谁论。\r\n清夜为挥涕，白云空断魂。\r\n死生苏子节，贵贱翟公门。\r\n前辈如瓶戒，无言胜有言。"
        },
        {
            "title": "和衡守宋安序送行诗",
            "content": "玉立湘西第一州，丹梯小为岳云留。\r\n东风城郭人行乐，春日旌旗公出游。\r\n便趁绨香摩碧汉，莫嫌绣影涴清流。\r\n两君相见衣冠好，记取儿孙好话头。\r\n方共衡云把酒杯，春风吹向郁孤台。\r\n雁将回处惊帆落，花未开时怯笛催。\r\n别草可堪游子去，寄梅应为故人来。\r\n临行笑觅凝香谱，十驾那追逸骥材。"
        },
        {
            "title": "合江楼",
            "content": "西楚惊鸿晚，东淮落木秋。\r\n蒸湘今石鼓，句宛古宣州。\r\n白日聊清赏，青山总旧游。\r\n不知沧海水，何处接天流。"
        },
        {
            "title": "和韵送逸轩刘民",
            "content": "少日屠龙事已劳，送人千里发江涛。\r\n蓬莱地近风方细，阊阖门开日正高。\r\n春里看花须款款，雨中剪韭且陶陶。\r\n金吾已办长安月，双凤扶云立海鳌。"
        },
        {
            "title": "寒食",
            "content": "苦海周遭断去帆，东风吹泪向天南。\r\n龙蛇泽里清明五，燕雀笼中寒食三。\r\n扑面风沙惊我在，满襟霜露痛谁堪。\r\n何当归骨先人墓，千古不为丘首惭。"
        },
        {
            "title": "海上",
            "content": "天边青鸟逝，海上白鸥驯。\r\n王济非痴叔，陶潜岂醉人。\r\n得官须报国，可隐即逃秦。\r\n身事盖棺定，挑灯看剑频。"
        },
        {
            "title": "合江楼",
            "content": "天上名鹑尾，人间说虎头。\r\n春风千万岫，秋水两三洲。\r\n客晚惊黄叶，官闲笑白鸥。\r\n双江日东下，我欲赋扁舟。"
        },
        {
            "title": "和故人韵",
            "content": "去岁湟中谷，医疮咸糶新。\r\n一言堪救药，三秩敢贪嗔。\r\n自是仁由己，休论哲保身。\r\n当时若瘖默，何面见乡人。"
        },
        {
            "title": "和龚使君韵",
            "content": "淡和心事葛天民，回首归来清渭滨。\r\n长倩君宝孙子行，道原义仲辈流人。\r\n一生受用忘非是，万事升沉等故新。\r\n近日贞元朝士少，蒲轮有命出枫宸。"
        },
        {
            "title": "翰林权直罢归和朱约山韵",
            "content": "闲云舒卷无声画，醉石敲推一色棋。\r\n试问挂瓢栖碧洞，何如襆被卧彤闱。\r\n梦中芳草还成路，别后黄花又是时。\r\n羞杀今年堂上燕，片心寄与雁南飞。"
        },
        {
            "title": "和夷齐西山歌",
            "content": "小雅尽废兮，出车采薇矣。\r\n戎有中国兮，人类熄矣。\r\n明王不兴兮，吾谁与归矣。\r\n抱春秋以没世兮，甚矣吾衰矣。"
        },
        {
            "title": "和故人韵",
            "content": "人情嗟愈变，世法合何如。\r\n气以心平定，才因意广疏。\r\n时行或时止，无咎亦无誉。\r\n第一严交际，琴绅敢不书。"
        },
        {
            "title": "和谢爱山晚吟韵日晚与客散步因诵夕阳虽好不",
            "content": "日落未落天沧凉，悬崖挂壁留馀光。\r\n紫烟翠雾空迷茫，飕飕度壑松风长。\r\n牛背短笛催归忙，飘飘逸兴空悠扬。\r\n襟怀洒落万虑亡，须臾薄暝山色藏。\r\n长歌浩浩相激昂，淡云弄月微昏黄。"
        },
        {
            "title": "过章贡第七十九",
            "content": "崆峒地无轴，江山云雾昏。\r\n萍漂忍流涕，故里但空存。"
        },
        {
            "title": "过雪桥琉璃桥",
            "content": "小桥度雪度琉璃，更有清霜滑马踪。\r\n游子衣裳如铁冷，残星荒店野鸡啼。"
        },
        {
            "title": "过邵伯镇",
            "content": "今朝车马地，昔日战争场。\r\n我有扬州鹤，谁存邵伯棠。\r\n一湾流水小，数亩故城荒。\r\n回首江南路，青山断夕阳。"
        },
        {
            "title": "过隆兴第八十四",
            "content": "临江久徘徊，再读徐孺碑。\r\n交游飒向尽，到今耆旧悲。"
        },
        {
            "title": "过临江第八十三",
            "content": "独帆如飞鸿，清江转山急。\r\n回首白云多，山寒夜中泣。"
        },
        {
            "title": "过梁门",
            "content": "一一金瓯在，双双镇璧全。\r\n土花开旧国，风絮渡江船。\r\n南北分新统，江淮号极边。\r\n更和天堑失，回首惨啼鹃。"
        },
        {
            "title": "过扬子江心",
            "content": "渺渺乘风出海门，一行淡水带潮浑。\r\n长江尽处还如此，何日岷山看发源。"
        },
        {
            "title": "过黄岩",
            "content": "魏睢变张禄，越蠡改陶朱。\r\n谁料文山氏，姓刘名是洙。"
        },
        {
            "title": "过淮河宿阚石有感",
            "content": "北征垂半年，依依只南土。\r\n今晨渡淮河，始觉非故宇。\r\n江乡已无家，三年一羁旅。\r\n龙翔在何方，乃我妻子所。\r\n昔也无柰何，忽已置念虑。\r\n今行日已近，使我泪如雨。\r\n我为网常谋，有身不得顾。\r\n妻兮莫望夫，子兮莫望父。\r\n天长与地久，此恨极千古。\r\n来生业缘在，骨肉当如故。"
        },
        {
            "title": "贵卿",
            "content": "天高并地迥，与子独牢愁。\r\n初作燕齐客，今为淮海游。\r\n半生谁俯仰，一死共沉浮。\r\n我视君年长，相看比惠州。"
        },
        {
            "title": "固陵道中三首",
            "content": "固陵城下两龙争，不见齐王来会兵。\r\n勒取河山新分地，项王之后到韩彭。"
        },
        {
            "title": "固陵道中三首",
            "content": "茅舍荒凉旧固陵，汉王城对楚王城。\r\n徐州烟火连丰沛，天下还来屋角争。"
        },
        {
            "title": "古心江先生以旧弼出镇长沙癸酉十月乙亥是为",
            "content": "炎图启不运，皇路熙以平。\r\n蜿蟺发令姿，有美洵一人。\r\n鸿藻舒朝华，大音锵韶钧。\r\n黼珽丽三阶，火龙昭紞纮。\r\n桓圭殿南服，熊旂被金城。\r\n瞻彼鹑为火，翼轸宣其精。\r\n祥鸾舞瑶席，鸣凤翔娲笙。\r\n孟冬兆阳气，西北无浮云。\r\n驾言酌春酒，可以写我情。\r\n扬旍下祝融，躧履朝泰清。\r\n嘉猷扇九垓，还以邃古淳。\r\n君子保金石，所以永国成。\r\n纯嘏锡千岁，绵绵赞休明。"
        },
        {
            "title": "古乐府",
            "content": "珊瑚香点胭脂雪，芙蓉帐压春云热。\r\n明朝早弄灯前月，潋滟九霞碧藕折。\r\n璇杓高耸婺女明，金波漾晓辉郎星。\r\n赤琼曲里长眉青，头上更有瑶池君。\r\n六九五十四东风，西蟠桃花花未红。\r\n鸣鸾鼓玉声玲珑，绿毛蒙茸连水龟。\r\n（左女右扁）斓五色人间稀，春多瑞叶不敢飞。\r\n冰壶光满鱼龙转，笑中低舞玉钗燕。"
        },
        {
            "title": "巩宣使信第一百一十四",
            "content": "壮士血相视，斯人已云亡。\r\n哀哀失木狖，夜深经战场。"
        },
        {
            "title": "海船",
            "content": "海上我时断去舟，公来容易渡南州。\r\n子胥江上逢渔父，莫是神遣汝否。"
        },
        {
            "title": "宫籍监",
            "content": "军衙马足起黄埃，门掩西风梦正回。\r\n自入燕关人世隔，隔墙忽送市声来。"
        },
        {
            "title": "宫籍监",
            "content": "壁间颇自有龙蛇，元是谁人小住家。\r\n不似为囚似为客，倚窗望断暮天涯。"
        },
        {
            "title": "宫籍监",
            "content": "尘满南冠岁月深，暂移一室倚旃林。\r\n天怜元是青山客，分与窗根两树阴。"
        },
        {
            "title": "庚辰四十五岁",
            "content": "东风昨夜忽相过，天地无情柰老何。\r\n千载方来那有尽，百年未半已为多。\r\n君传南海长生药，我爱西山饿死歌。\r\n泡影生来随自在，悠悠不管世间魔。"
        },
        {
            "title": "歌风台",
            "content": "长陵有神气，万岁光如虹。\r\n有时风雪变，魂魄来沛宫。\r\n壮哉游子乡，一览万宇空。\r\n击筑戒复隍，帝业慎所终。\r\n重瞳爱梁父，此情岂不同。\r\n锦衣绚行昼，丈夫何浅中。\r\n缅怀首丘意，自足分雌雄。\r\n尚惜霸心存。\r\n慷慨怀勇功。\r\n不见往来事，烹狗与藏弓。\r\n早知致两生，礼乐三代隆。\r\n匹夫事已往，安用责乃翁。\r\n我来汤沐邑，白杨吹悲风。\r\n永言三侯章，隐隐闻儿童。\r\n叶落皆归根，飘零独秋蓬。\r\n登台共恓恻，目送南飞鸿。"
        },
        {
            "title": "高邮怀旧",
            "content": "借问曾游处，高沙第几山。\r\n潜行鹰攫道，直上虎当关。\r\n一命虚空里，三年瞬息间。\r\n自怜今死晚，何复望生还。"
        },
        {
            "title": "高沙道中",
            "content": "三月初五日，索马平山边。\r\n疾驰趋高沙，如走阪上圆。\r\n夜行二百里，望望无人烟。\r\n迷途呼不应，如在盘中旋。\r\n昏雾腥且湿，怒飙狂欲颠。\r\n流澌在须发，尘沫满橐鞬。\r\n红日高十丈，方辨山与川。\r\n胡行疾如鬼，忽在林之巅。\r\n谁家苦竹园，其叶青戋戋。\r\n仓皇伏幽篠，生死信天缘。\r\n铁骑俄四合，鸟落无虚弦。\r\n绕林势奔轶，动地声喧阗。\r\n霜蹄破丛翳，出入相贯穿。\r\n既无遁形术，又非缩地仙。\r\n猛虎驱群羊，兔鱼落蹄筌。\r\n一吏射中目，颈血僅可溅。\r\n一隶缚上马，无路脱纠缠。\r\n一厮躏其足，吞声以自全。\r\n一宾与一从，买命得金钱。\r\n一枰与一校，幸不逢戈鋋。\r\n嗟予何薄命，寄身空且悬。\r\n萧萧数竹侧，往来度飞鞯。\r\n游锋几及肤，怒兴空握拳。\r\n跬步偶不见，残息忽复延。\r\n当其蹙迫时，大风起四边。\r\n意者相其间，神物来蜿蜒。\r\n更生不自意，如病乍得痊。\r\n须臾传火攻，然眉复相煎。\r\n一行辄一跌，奔命度平田。\r\n幽篁便自托，仰天坐且眠。\r\n晴曦正当昼，樵肠火生咽。\r\n断罂汲勺水，天降甘露鲜。\r\n青山为我屋，白云为我椽。\r\n彼草何荒荒，彼水何潺潺。\r\n首阳既无食，阴陵不可前。\r\n便如失目鱼，一似无足蚿。\r\n不见道傍骨，委积有万千。\r\n魂魄亲蝇蚋，膏脂饱乌鸢。\r\n使我先朝露，其事亦复然。\r\n丈夫竟如此，吁嗟彼苍天。\r\n古人择所安，肯蹈不测渊。\r\n柰何以遗体，粪土同弃捐。\r\n初学苏子卿，终慕鲁仲连。\r\n为我王室故，持此金石坚。\r\n自古皆有死，义不污腥膻。\r\n求仁而得仁，宁怨沟壑填。\r\n秦客载张禄，吴人纳伍员。\r\n季布走在鲁，樊期托于燕。\r\n国士急人病，倜傥何拘孪。\r\n彼人莫我知，此恨付重泉。\r\n鹊声从何来，忽有吉语传。\r\n此去三五里，古道方平平。\r\n行人渐复出，胡马觉已还。\r\n回首下山阿，七人相牵连。\r\n东野御已穷，而复加之鞭。\r\n趼足如移山，携持姑勉旃。\r\n行行重狼顾，常恐追骑先。\r\n扬州二游手，面目轻且儇。\r\n自言同脱虏，波波口流涎。\r\n白日各持梃，其来何翩翩。\r\n奴辈殊无聊，似欲为鹰鸇。\r\n逡巡不得避，默默同寒蝉。\r\n道逢采"
        },
        {
            "title": "赣州再赠",
            "content": "此别重逢又几时，赠君此是第三诗。\r\n众人皆醉从教酒，独我无争且看棋。\r\n凡事谁能随物竞，此心只要有天知。\r\n自知自有天知得，切莫逢人说项斯。"
        },
        {
            "title": "赣州第六十七",
            "content": "崆峒杀气黑，洒血暗郊坰。\r\n哀笳晓幽咽，石壁断空青。"
        },
        {
            "title": "赣州",
            "content": "满城风雨送凄凉，三四年前此战场。\r\n遗老犹应愧蜂蚁，故交已久化豺狼。\r\n江山不敢人心在，宇宙方来事会长。\r\n翠玉楼前天亦泣，南音半夜落沧浪。"
        },
        {
            "title": "感伤",
            "content": "家国伤冰泮，妻孥叹陆沉。\r\n半生遭万劫，一落下千寻。\r\n各任汝曹命，那知吾辈心。\r\n人谁无骨肉，恨与海俱深。"
        },
        {
            "title": "感伤",
            "content": "地维倾渤澥，天柱折崑崙。\r\n清夜为挥泪，白云空断魂。\r\n死生苏子节，贵贱翟公门。\r\n高庙神灵在，乾坤付不言。"
        },
        {
            "title": "宫籍监",
            "content": "新来窗壁颇玲珑，尽把前时臭腐空。\r\n好丑元来都是幻，蘧庐一付梦魂中。"
        },
        {
            "title": "感怀二首",
            "content": "伏龙欲夹太阳飞，独柱擎天力弗支。\r\n北海风沙漫汉节，浯溪烟雨暗唐碑。\r\n书空已恨天时去，惜往徒怀国士知。\r\n抱膝对人复何语，纷纷坐冢卧为尸。"
        },
        {
            "title": "感兴",
            "content": "万里云山断客魂，浮云心事向谁言。\r\n月侵乡梦夜推枕，风送牢愁昼掩门。\r\n苏子窖中闲日月，石郎家里旧乾坤。\r\n朝闻夕死吾何恨，坐把春秋子细论。"
        },
        {
            "title": "感怀二首",
            "content": "交游兵后似蓬飞，流落天涯鹊绕枝。\r\n唐室老臣唯我在，柳州先友托谁碑。\r\n泥涂犹幸瞻佳士，甘雨如何遇故知。\r\n一死一生情义重，莫嫌收拾老牛尸。"
        },
        {
            "title": "感怀",
            "content": "去岁趋燕路，今晨发楚津。\r\n浪名千里客，剩作一年人。\r\n镜里秋容别，灯前暮影亲。\r\n鲁连疑未死，聊用托芳尘。"
        },
        {
            "title": "改题万安县凝祥观",
            "content": "古道松花空翠香，风前鬓影照沧浪。\r\n飞泉半壁朝云湿，啼鸟澌满山春日长。\r\n须信神仙元有国，不知蛮触是何乡。\r\n道人横笛招归鹤，坐到斜晖上壁珰。"
        },
        {
            "title": "赴阙",
            "content": "楚月穿春袖，吴霜透晓鞯。\r\n壮心欲填海，苦胆为忧天。\r\n役役惭金注，悠悠欢瓦全。\r\n丈夫竟何事，一日定千年。"
        },
        {
            "title": "宫籍监",
            "content": "曾过卢沟望塔尖，今朝塔影接虚檐。\r\n道人心事真方丈，静坐日长云满帘。"
        },
        {
            "title": "福安宰相第六十三",
            "content": "纷然丧乱际，反覆归圣朝。\r\n秉钧孰为偶，扶颠永萧条。"
        },
        {
            "title": "福安府第二十九",
            "content": "崔嵬扶桑日，阔会沧海潮。\r\n倾都看黄屋，此意竟萧条。"
        },
        {
            "title": "发郓州喜晴",
            "content": "烈风西北来，万窍号高秋。\r\n宿云蔽层空，浮潦迷中州。\r\n行人苦沮洳，道阻路且修。\r\n流澌被鞍（左革右登），飞沫缀衣裘。\r\n昏鸦接翅落，原野惨以愁。\r\n城郭何萧条，闭户寒飕飕。\r\n中宵月色满，馀光散衾禂。\r\n余子戒明发，飞雾霭郊丘。\r\n微见扶桑红，隐隐如沉浮。\r\n身游大荒野，海气吹蜃楼。\r\n须臾划当空，六合开沉幽。\r\n千年厌颜色，苍翠光欲流。\r\n太阳经天行，大化不暂留。\r\n辉光何曾灭，晻霭终当收。\r\n严霜下丰草，长歌夜悠悠。\r\n明日东阿道，方轨骤骅骝。"
        },
        {
            "title": "固陵道中三首",
            "content": "九天云下垂，一雨作秋色。\r\n尘埃化泥涂，原野转萧瑟。\r\n十里一双堠，狐兔卧荆棘。\r\n见说数年来，中州乍苏息。"
        },
        {
            "title": "发鱼台",
            "content": "晨炊发鱼台，碎雨飞击面。\r\n团团四野周，冥冥万象变。\r\n疑是江南山，烟雾昏不见。\r\n岂知此中原，今古经百战。\r\n英雄化为土，飞雾洒郊甸。\r\n天寒日欲短，游子泪如霰。"
        },
        {
            "title": "赋吉州隆庆寺塔火",
            "content": "玉塔穿空不可梯，剨然霹坜暗招提。\r\n四城决破吴胥眼，一炷然成汉卓脐。\r\n风雨满山连地卷，鬼神现世觉天低。\r\n时人子细回头看，万事悠悠落日西。"
        },
        {
            "title": "发通州",
            "content": "淮水淮山阻且长，孤臣性命寄何乡。\r\n只从海上寻归路，便是当年不死方。"
        },
        {
            "title": "发通州",
            "content": "白骨丛中过一春，东将入海避风尘。\r\n姓名变尽形容改，犹有天涯相识人。"
        },
        {
            "title": "坟墓第一百三十九",
            "content": "别离已五年，不及祖父茔。\r\n霜露晚凄凄，痛哭松声回。"
        },
        {
            "title": "发通州",
            "content": "孤舟渐渐脱长淮，星斗当空月照怀。\r\n今夜分明栖海角，未应便道是天涯。"
        },
        {
            "title": "复入广第七十",
            "content": "东浮沧海漘，南为祝融客。\r\n漂转混泥沙，迫此短景急。"
        },
        {
            "title": "发潭口",
            "content": "吹面北风来，拂鬓坚冰至。\r\n轩冕委道途，衮绣易毡毳。\r\n百年杂丑好，始酬四方志。\r\n浩歌激浮云，亭亭复揽辔。"
        },
        {
            "title": "发陵州",
            "content": "中原似沧海，万顷与云连。\r\n大明朝东出，皎月正在天。\r\n远树乱如点，桑麻郁苍烟。\r\n一雁入高空，千鸦落平田。\r\n我行天地中，如蚁磨上旋。\r\n雨痕留故衣，霜气袭重毡。\r\n健马嘶北风，潜鱼乐深渊。\r\n噫哉南方人，回首空自怜。"
        },
        {
            "title": "发京师第五十七",
            "content": "东下姑苏台，挥涕恋行在。\r\n苍茫云雾浮，风帆倚翠盖。"
        },
        {
            "title": "发建康",
            "content": "赏心亭下路，拍手唱吾歌。\r\n楼外梁时塔，城中秦氏河。\r\n江山如梦耳，天地柰愁何。\r\n回首清溪曲，长江一雁过。"
        },
        {
            "title": "发吉州",
            "content": "己卯六月初一日，苍然亭下楚囚立，山河颠倒纷雨泣。\r\n乙亥七夕此何夕，煌煌斗牛剑光湿，戈鋋彗云雷电击。\r\n三百馀年火为德，须臾风雨天地黑。\r\n皇网解纽地维折，妾妇偷生自为贼。\r\n英雄扼腕怒须赤，贯日血忠死穷北。\r\n首阳风流落南国，正气未亡人未息。\r\n青原万丈光赫赫，大江东去日夜白。"
        },
        {
            "title": "发淮安",
            "content": "九月初二日，车马发淮安。\r\n行行重行行，天地何不宽。\r\n烟火无一家，荒草青漫漫。\r\n恍如泛沧海，身坐玻璃盘。\r\n时时逢北人，什伍扶征鞍。\r\n云我戌江南，当军身属官。\r\n北人适吴楚，所忧地少寒。\r\n江南有游子，风雪上燕山。"
        },
        {
            "title": "发高邮",
            "content": "初出高沙门，轻舫绕城楼。\r\n一水何曲折，百年此绸缪。\r\n北望渺无际，飞鸟翔平畴。\r\n寒芜入荒落，日薄行人愁。\r\n行行行湖曲，万顷涵清秋。\r\n大风吹樯倒，如汤彭蠡舟。\r\n欲寄故乡泪，使入长江流。\r\n篙人为我言，此水通淮头。\r\n前与黄河合，同作沧海沤。\r\n踟蹰忽夫意，拭泪泪不收。\r\n吴会日已远，回首重悠悠。\r\n驰驱梁赵郊，壮士何离忧。\r\n吾道久矣东，陆沈古神州。\r\n我今载南冠，何异有北投。\r\n不能裂肝脑，直气摩斗牛。\r\n但愿光岳合，休明复商周。"
        },
        {
            "title": "发高沙",
            "content": "小泊稽庄月正弦，庄官惊问是何船。\r\n今朝哨马湾头出，正在青山大路边。"
        },
        {
            "title": "发彭城",
            "content": "今朝正重九，行人意迟迟。\r\n回首戏马台，野花发葳蕤。\r\n草埋范增塚，云见樊哙旗。\r\n时节正如此，道路将何之。\r\n我爱陶渊明，甲子题新诗。\r\n白衣送酒来，把菊卧东篱。"
        },
        {
            "title": "发高沙",
            "content": "一日经行白骨堆，中流失柁为心摧。\r\n海陵棹子长狼顾，水有船来步马来。"
        },
        {
            "title": "发高沙",
            "content": "城子河边委乱尸，河阴血肉更稀微。\r\n太行南北燕山外，多少游魂逐马蹄。"
        },
        {
            "title": "发高沙",
            "content": "晓发高沙卧一航，平沙漠漠水茫茫。\r\n舟人为指荒烟岸，南北今年几战场。"
        },
        {
            "title": "发东阿",
            "content": "东原深处所，时或见人烟。\r\n秋雨桑麻地，春风桃李天。\r\n贪程频问堠，快马缓加鞭。\r\n多少飞樯过，噫吁是北船。"
        },
        {
            "title": "发崔镇",
            "content": "高雁空秋兴，寒螀破晓眠。\r\n淡烟白似海，野水碧于天。\r\n兴废嗟何及，行藏信自然。\r\n南人乍骑马，北客半乘船。"
        },
        {
            "title": "发海陵",
            "content": "自海陵来向海安，分明如渡鬼门关。\r\n若将九折回车看，倦鸟何年可得还。"
        },
        {
            "title": "二月六日海上大战国事不济孤臣天祥坐北舟中",
            "content": "长平一坑四十万秦人欢欣赵人怨。\r\n大风扬沙水不流，为楚者乐为汉愁。\r\n兵家胜负常不一，纷纷干戈何时毕。\r\n必有天吏将明威，不嗜杀人能一之。\r\n我生之初尚无疚，我生之后遭阳九。\r\n厥角稽首并二州，正气扫地山河羞。\r\n身为大臣义当死，城下师盟愧牛耳。\r\n间关归国洗日光，白麻重宣不敢当。\r\n出师三年劳且苦，只尺长安不得睹。\r\n非无虓虎士如林，一日不戈为人擒。\r\n楼船千艘下天角，两雄相遭争奋搏。\r\n古来何代无战争，未有锋蝟交沧溟。\r\n游兵日来复日往，相持一月为鹬蚌。\r\n南人志欲扶崑崙，北人气欲黄河吞。\r\n一朝天昏风雨恶，炮火雷飞箭星落。\r\n谁雌谁雄顷刻分，流尸漂血洋水浑。\r\n昨朝南船满崖海，今朝只有兹有船在。\r\n昨夜两边桴鼓鸣，今朝船船鼾睡声。\r\n北兵去家八千里，椎牛釃酒人人喜。\r\n惟有孤臣雨泪垂，冥冥不敢向人啼。\r\n六龙杳霭知何处，大海茫茫隔烟雾。\r\n我欲借剑斩佞臣，黄金横带为何人。"
        },
        {
            "title": "二月晦",
            "content": "塞上明妃马，江头渔父船。\r\n新雠谁共雪，旧梦不堪圆。\r\n遗恨常千古，浮生又一年。\r\n何时暮春者，还我浴沂天。"
        },
        {
            "title": "二王",
            "content": "一马渡江开晋土，五龙夹日复唐天。\r\n内家苗裔真隆准，虏运从来无百年。"
        },
        {
            "title": "发宿迁县",
            "content": "夜梦入星槎，晓行随斗柄。\r\n衣暖露自乾，鬓寒冰欲凝。\r\n将军戴铁笠，壮士敲金镫。\r\n白眼睨青天，我生不有命。"
        },
        {
            "title": "二女第一百五十",
            "content": "痴女饥咬我，郁没一悲魂。\r\n不得收骨肉，痛哭苍烟根。"
        },
        {
            "title": "二女第一百四十四",
            "content": "床前两小女，各在天一涯。\r\n所愧为人父，风物长年悲。"
        },
        {
            "title": "鄂州第十一",
            "content": "鄂渚分云树，春城带雨长。\r\n惜哉形胜地，河岳空金汤。"
        },
        {
            "title": "二十四日",
            "content": "壮心负光岳，病质落幽燕。\r\n春节前三日，江乡正小年。\r\n岁时如有水，风欲不同天。\r\n家庙荒苔滑。"
        },
        {
            "title": "断雁",
            "content": "断雁西江远，无家寄万金。\r\n乾坤风月老，沙漠岁年深。\r\n白日去如梦，青天知此心。\r\n素琴弦已绝，不绝是南音。"
        },
        {
            "title": "端午即事",
            "content": "五月五日午，赠我一枝艾。\r\n故人不可见，新知万里外。\r\n丹心照夙昔，鬓发日已改。\r\n我欲从灵均，三湘隔辽海。"
        },
        {
            "title": "端午感兴",
            "content": "千金铸镜百神愁，功与当年禹服侔。\r\n荆棘故宫魑魅走，空馀扬子水东流。"
        },
        {
            "title": "端午初度",
            "content": "死所初何怨，生朝只自知。\r\n颇怀常杕意，忍诵蓼莪诗。\r\n浮世百年梦，高人千载期。\r\n楚囚一杯水，胜似九霞户。\r\n向来松下鹤，今日傍谁门。\r\n梦见瑶池沸，愁看玉垒昏。\r\n所思多死所，焉用独生存。\r\n可惜菖蒲老，风烟满故园。"
        },
        {
            "title": "渡江第十",
            "content": "济江元自阔，轻舟下吴会。\r\n南纪改波澜，吾将罪真宰。"
        },
        {
            "title": "渡瓜洲",
            "content": "跨江半壁阅千帆，虎在深山龙在潭。\r\n当日本为南制北，如今翻被北持南。\r\n眼前风景异山河，无柰诸君笑语何。\r\n坐上有人正愁绝，胡儿便道是偻儸。"
        },
        {
            "title": "杜架阁",
            "content": "昔趋魏公子，今事霍将军。\r\n世态炎凉甚，交情贵贱分。\r\n黄沙扬暮霭，黑海起朝氛。\r\n独与君携手，行吟看白云。"
        },
        {
            "title": "端午",
            "content": "五月五日午，薰风自南至。\r\n试为问大钧，举杯三酹地。\r\n田文当日生，屈原当日死。\r\n生为薛城君，死作汨罗鬼。\r\n高堂狐兔游，雍门发悲涕。\r\n人命草头露，荣华风过耳。\r\n唯有烈士心，不随水俱逝。\r\n至今荆楚人，江上年年祭。\r\n不知生者荣，但知死者贵。\r\n勿谓死可憎，勿谓生可喜。\r\n万物皆有尽，不灭唯天理。\r\n百年如一日，一日或千岁。\r\n秋风汾水辞，春暮兰亭记。\r\n莫作留连悲，高歌舞槐翠。"
        },
        {
            "title": "端午感兴",
            "content": "当年忠血堕谗波，千古荆人祭汨罗。\r\n风雨天涯芳草梦，江山如此故都何。"
        },
        {
            "title": "杜架阁",
            "content": "仗节辞王室，悠悠万里辕。\r\n诸君皆雨别，一士独星言。\r\n啼鸟乱人意，落花销客魂。\r\n东坡爱巢谷，颇恨晚登门。"
        },
        {
            "title": "杜大卿浒第一百三十三",
            "content": "高随海上查，子岂无扁舟。\r\n白日照执袂，埋骨已经秋。"
        },
        {
            "title": "杜大卿浒第一百三十二",
            "content": "昔没贼中时，中夜问道归。\r\n辛苦救衰朽，微尔人尽非。"
        },
        {
            "title": "读史",
            "content": "自古英雄士，还为薄命人。\r\n孔明登四十，韩信过三旬。\r\n壮志摧龙虎，高词泣鬼神。\r\n一朝事千古，何用怨青春。"
        },
        {
            "title": "冬至",
            "content": "书云今日事，梦破晓鸣钟。\r\n家祸三生劫，年愁两度冬。\r\n江山乏小草，霜雪见孤松。\r\n春色蒙泉里，烟芜几万重。"
        },
        {
            "title": "冬晴",
            "content": "北国天寒少，南方地气来。\r\n年光如箭去，世事正轮回。\r\n可怪新祈雪，相思久别梅。\r\n夜阑灯坐暗，独自拨残灰。"
        },
        {
            "title": "东方有一士",
            "content": "万金结游侠，千金买歌舞。\r\n丹春映第宅，从者塞衢路。\r\n身为他人役，名声落尘土。\r\n他人一何伤。\r\n他人一何伤，富贵还自苦。\r\n东方有一士，败垣半风雨。\r\n不识丝与竹，飞雀满庭户。\r\n一饭或不饱，夜梦无惊寤。\r\n此事古来多，难与俗人语。"
        },
        {
            "title": "读赤壁赋前后二首",
            "content": "一笑沧波浩浩流，只鸡斗酒更扁舟。\r\n八龙写作诗中案，孤鹤来为梦里游。\r\n杨柳远烟连北府，芦花新月对南楼。\r\n玉仙来往清风夜，还识江山似旧不。"
        },
        {
            "title": "吊战场",
            "content": "连年淮水上，死者乱如麻。\r\n魂魄丘中土，英雄粪上花。\r\n士知忠厥主，人亦念其家。\r\n夷德无厌甚，皇天定福华。"
        },
        {
            "title": "端午感兴",
            "content": "流棹西来恨未销，鱼龙寂寞暗风潮。\r\n楚人犹自贪儿戏，江上年年夺锦标。"
        },
        {
            "title": "第一百五十七",
            "content": "江汉故人少，东西消息稀。\r\n异花开绝域，野风吹征衣。"
        },
        {
            "title": "读杜诗",
            "content": "平生踪迹只奔波，偏是文章被折磨。\r\n耳想杜鹃心事苦，眼看胡马泪痕多。\r\n千年夔峡有诗在，一夜耒江如酒何，黄土一丘随处是，故乡归骨任蹉跎。"
        },
        {
            "title": "第一百五十九",
            "content": "人生无家别，亲故伤老丑。\r\n剪纸招我魂，何时一樽酒。"
        },
        {
            "title": "吊五木",
            "content": "首赴勤王役，成功事则天。\r\n富平名委地，好水泪成川。\r\n我作招魂想，谁为掩骼缘。\r\n中兴须再举，寄语慰重泉。"
        },
        {
            "title": "第一百五十八",
            "content": "老夫悲暮年，天涯故人少。\r\n每望东南云，决眦入归鸟。"
        },
        {
            "title": "读赤壁赋前后二首",
            "content": "昔年仙子谪黄州，赤壁矶头汗漫游。\r\n今古兴亡真过影，乾坤俯仰一虚舟。\r\n人间忧患何曾少，天上风流更有不。\r\n我亦洞箫吹一曲，不知身世是蜉蝣。"
        },
        {
            "title": "第一百七十一",
            "content": "天衢阴峥嵘，岁寒心匪他。\r\n平生独往愿，零落首阳阿。"
        },
        {
            "title": "第一百七十五",
            "content": "小人困驰骤，后生血气豪。\r\n世事固堪论，我何随汝曹。"
        },
        {
            "title": "第一百七十四",
            "content": "仰看八尺躯，不要悬黄金。\r\n青青岁寒后，乃知君子心。"
        },
        {
            "title": "第一百七十三",
            "content": "绝域三冬暮，垂老见飘零。\r\n林气森喷薄，意钟老柏青。"
        },
        {
            "title": "第一百七十六",
            "content": "天地日蛙黾，劳生苦柰何。\r\n聊欲从此逝，人少豺虎多。"
        },
        {
            "title": "第一百七十八",
            "content": "鸾凤不相待，白鱼困密网。\r\n但讶鹿皮翁，冥冥任所往。"
        },
        {
            "title": "第一百七十七",
            "content": "男儿生世间，居然成濩落。\r\n鸾凤有铩翮，虹霓就撑握。"
        },
        {
            "title": "第一百六十五",
            "content": "风烟渺吴蜀，云帆转辽海。\r\n丧乱纷嗷嗷，尚愧微躯在。"
        },
        {
            "title": "第一百七十",
            "content": "天长眺东南，衰谢多酸辛。\r\n丈夫誓许国，直笔在史臣。"
        },
        {
            "title": "第一百六十四",
            "content": "吴楚东南坼，风云地一隅。\r\n蹉跎暮容色，不敢恨危途。"
        },
        {
            "title": "第一百六十三",
            "content": "陶潜避俗翁，庞公竟独往。\r\n明明君臣契，牢落吾安放。"
        },
        {
            "title": "第一百六十七",
            "content": "阴风千里来，惊浪满吴楚。\r\n世事两茫茫，飘泊欲谁诉。"
        },
        {
            "title": "第一百六十九",
            "content": "今吾抱何恨，恨无匡复姿。\r\n含笑看吴钩，回首蛟龙池。"
        },
        {
            "title": "第一百六十二",
            "content": "春日涨云岑，故园当北斗。\r\n窈窕桃李花，纷披为谁秀。"
        },
        {
            "title": "第一百六十八",
            "content": "平生方寸心，誓开玄冥北。\r\n岁暮日月疾，我叹黑头白。"
        },
        {
            "title": "第一百六十",
            "content": "春水满南国，惨淡故园烟。\r\n三年门巷空，永为邻里怜。"
        },
        {
            "title": "第一百九十一",
            "content": "高官何足论，寂寞身后事。\r\n物理固自然，愿闻第一义。"
        },
        {
            "title": "第一百七十二",
            "content": "济时肯杀身，惨淡苦土志。\r\n百年能几何，终古立忠义。"
        },
        {
            "title": "第一百九十四",
            "content": "黎民困逆节，残孽驻艰虞。\r\n孰云网恢恢，自及枭獍徒。"
        },
        {
            "title": "第一百七十九",
            "content": "威凤高其翔，老鹤万里心。\r\n脱略谁能驯，兀兀遂至今。"
        },
        {
            "title": "第一百九十五",
            "content": "眼中万少年，得志行所为。\r\n白马蹴微雪，追随燕蓟儿。"
        },
        {
            "title": "第一百九十七",
            "content": "关河霜雪清，故人亦流落。\r\n夷歌奉玉盘，悲君随燕雀。"
        },
        {
            "title": "第一百九十六",
            "content": "客从何乡来，挟矢身汉月。\r\n杀身傍权要，门户有旌节。"
        },
        {
            "title": "第一百九十",
            "content": "万古一死生，谁是长年者。\r\n我何良叹嗟，短褐即长夜。"
        },
        {
            "title": "第一百八十五",
            "content": "萧条四海内，慷慨有馀悲。\r\n路逢相识人，开怀无愧辞。"
        },
        {
            "title": "第一百八十四",
            "content": "读书破万卷，许身一何愚。\r\n赤骥顿长缨，健儿胜腐儒。"
        },
        {
            "title": "第一百六十一",
            "content": "迢迢万里馀，绝域谁慰怀。\r\n我圃日苍翠，回首望两崖。"
        },
        {
            "title": "第一百九十九",
            "content": "南北逃世难，始闻蕃汉殊。\r\n天下今一家，中原有驱除。"
        },
        {
            "title": "第一百九十八",
            "content": "渔阳豪侠地，北里富熏天。\r\n快马金缠辔，但遇新少年。"
        },
        {
            "title": "第一百八十九",
            "content": "天地有逆顺，惘然难久留。\r\n当歌欲一放，河汉声西流。"
        },
        {
            "title": "第一百八十一",
            "content": "乾坤沸嗷嗷，名击朱鸟影。\r\n寥落寸心违，斯文亦吾病。"
        },
        {
            "title": "第一百八十八",
            "content": "茫然阮籍途，益叹身世拙。\r\n零落蛟龙匣，开视化为血。"
        },
        {
            "title": "第一百八十",
            "content": "天寒霜雪繁，萧萧北风劲。\r\n高鸟黄云暮，斗上捩孤影。"
        },
        {
            "title": "第一百八十二",
            "content": "儒冠多误身，识字用心苦。\r\n斯文忧患馀，郁郁流年度。"
        },
        {
            "title": "第二百",
            "content": "茫茫天造间，高岸尚为谷。\r\n百川日东流，势阅人代速。"
        },
        {
            "title": "第一百九十三",
            "content": "蝮蛇暮偃蹇，猛虎凭其威。\r\n其宰意茫茫，六合人烟稀。"
        },
        {
            "title": "弟第一百五十一",
            "content": "兄弟分离苦，凄凉忆去年。\r\n何以有羽翼，飞去堕尔前。"
        },
        {
            "title": "第一百八十三",
            "content": "名贤慎出处，志士怀感伤。\r\n犹残数行泪，引古惜兴亡。"
        },
        {
            "title": "弟第一百五十四",
            "content": "不见江东弟，急难心炯然。\r\n念君经世乱，卧病海云边。"
        },
        {
            "title": "弟第一百五十二",
            "content": "棣华晴雨好，风急手足寒。\r\n百战今谁在，羁栖见汝难。"
        },
        {
            "title": "邓礼部第一百三十七",
            "content": "南宫吾故人，才名三十年。\r\n江城秋日落，此别意苍然。"
        },
        {
            "title": "登楼",
            "content": "茫茫地老与天荒，如此男儿铁石肠。\r\n七十日来浮海道，三千里外望江乡。\r\n高鸿尚觉心期阔，蹇马何堪脚迹长。\r\n独自登楼时拄颊，山川在眼泪浪浪。"
        },
        {
            "title": "第一百八十六",
            "content": "高歌激宇宙，岁晚寸心违。\r\n忠贞负冤恨，奸雄多是非。"
        },
        {
            "title": "得儿女消息",
            "content": "故国斜阳草自春，争元作相总成尘。\r\n孔明已负金刀志，元亮犹怜典午身。\r\n肮脏到头方是汉，娉婷更欲向何人。\r\n痴儿莫问今生计，还种来生未了因。"
        },
        {
            "title": "翠玉楼晚雨",
            "content": "晚楼一曲转梅花，官事无我报放衙。\r\n林木蔽亏烟断续，江流曲折雨横斜。\r\n年华冉冉风前影，岁莫悠悠客里家。\r\n一雁近从沙觜落，更饶片雪入天涯。"
        },
        {
            "title": "翠玉楼和胡端逸韵",
            "content": "客影鱼千里，年华柳十围。\r\n白云栖石密，黄鹄出烟微。\r\n江少秋风老，湖山晚日晖。\r\n郁孤台上望，野阔犊初肥。"
        },
        {
            "title": "翠玉楼观雪",
            "content": "矫矫临清泚，蒙蒙认翠微。\r\n绨春生客袖，铁冷上戎衣。\r\n柳眼惊何老，梅花觉半肥。\r\n新来有公事，白战破重围。"
        },
        {
            "title": "登双溪阁",
            "content": "碧落神仙宅，当年庾谢来。\r\n烟云连草树，山水近楼台。\r\n万雉银缸举，千鸦铁骑回。\r\n梅花衣上月，把玩为徘徊。"
        },
        {
            "title": "第一百八十七",
            "content": "丈夫四方志，丧乱饱经过。\r\n清心听鸣镝，衰老强高歌。"
        },
        {
            "title": "弟第一百五十三",
            "content": "沙晚鹡鴒寒，风吹紫荆树。\r\n忍泪独含情，江湖春欲暮。"
        },
        {
            "title": "崔镇驿",
            "content": "万里中原役，北风天正凉。\r\n黄沙漫道路，苍耳满衣裳。\r\n野阔人声小，日斜驹影长。\r\n解鞍身似梦，游子意茫茫。"
        },
        {
            "title": "次子第一百四十五",
            "content": "渥洼骐骥儿，众中见毛骨。\r\n别来忽三岁，残害为异物。"
        },
        {
            "title": "次韵刘左司前以著作郎主秘书省营缮事时落成",
            "content": "蓬壶日月四时春，金碧新来绚帝宸。\r\n俎豆幸陪麟省隽，衣冠中有虎符新。\r\n诗馀和气生谈麈，坐久风光入醉茵。\r\n多谢兰台旧盟主，好归群玉领儒珍。"
        },
        {
            "title": "次妹第一百五十五",
            "content": "天际伤愁别，江山憔悴人。\r\n团圆思弟妹，传语故乡春。"
        },
        {
            "title": "次鹿鸣宴诗",
            "content": "礼乐皇皇使者行，光华分似及乡英。\r\n贞元虎榜虽联捷，司隶龙门幸缀名。\r\n二宋高科犹易事，两苏清节乃真荣。\r\n囊书自负应如此，肯逊当年祢正平。"
        },
        {
            "title": "除夜",
            "content": "岁暮难为客，天涯况是囚。\r\n乾坤还许大，岁月忽如流。\r\n梦过元无梦，忧多更不忧。\r\n屠苏儿女态，肯作百年谋。"
        },
        {
            "title": "次约山赋杏花韵",
            "content": "名花韵在年晴初，雨沁胭脂脸更敷。\r\n蒲驿莫妨娱刺史，锦坊岂不胜中书。\r\n时无艳曲临轩纵，公莫巍坛韫匮沽。\r\n春老绿阴春子近，东风来往一吹嘘。"
        },
        {
            "title": "除夜",
            "content": "门揜千山黑，孤灯伴不眠。\r\n故乡在何处，今夕是穷年。\r\n住世真无系，为囚已自然。\r\n劳劳空岁月，得死似登仙。"
        },
        {
            "title": "初六日即事",
            "content": "车马燕山闹，谁家早管弦。\r\n开门忽见雪，拥被不知年。\r\n箧破书犹在，炉残火复燃。\r\n偷桃昨日事，回首哭尧天。"
        },
        {
            "title": "出真州",
            "content": "真州送骏已回城，暗里依随马垛行。\r\n一阵西州三十里，摘星楼下打初更。"
        },
        {
            "title": "出真州",
            "content": "有客仓皇欲赴壕，一行性命等鸿毛。\r\n白兵送我扬州去，惟恐北军来捉逃。"
        },
        {
            "title": "出真州",
            "content": "荒郊下马问何之，死活元来任便宜。\r\n不是白兵生眼孔，一团冤血有谁知。"
        },
        {
            "title": "出真州",
            "content": "千金犯险脱旃裘，谁料南冠反见雠。\r\n记取小西门外事，年年上巳哭江头。"
        },
        {
            "title": "出真州",
            "content": "瓜洲相望隔山椒，烟树光中扬子桥。\r\n夜静衔枚莫轻语，草间惟恐有鸱鹗。"
        },
        {
            "title": "出真州",
            "content": "天地沉沉夜泝舟，鬼神未觉走何州。\r\n明朝遣间应无是，莫恐元戎逐客不。"
        },
        {
            "title": "出真州",
            "content": "一别迎銮十八秋，重来意气落旄头。\r\n平山老子不收拾，南望端门泪雨流。"
        },
        {
            "title": "出真州",
            "content": "琼花堂上意茫然，志士忠臣泪彻泉。\r\n赖有使君知义者，人方欲杀我犹怜。"
        },
        {
            "title": "出真州",
            "content": "人人争劝走淮西，莫犯翁翁按剑疑。\r\n我问平山堂下路，忠臣见诎有天知。"
        },
        {
            "title": "出真州",
            "content": "扬州昨夜有人来，误把忠良按剑猜。\r\n怪道使君无见解，城门前日不应开。"
        },
        {
            "title": "出真州",
            "content": "早约戎装去看城，联镳壕上叹风尘。\r\n谁知关出西门外，憔悴世间无告人。"
        },
        {
            "title": "出使第五十六",
            "content": "隔河见胡骑，朝进东门营。\r\n皇皇使臣体，词气浩纵横。"
        },
        {
            "title": "出山",
            "content": "日日骑马来山中，归时明月长在地。\r\n但愿山人一百年，一年三百馀番醉。"
        },
        {
            "title": "出真州",
            "content": "秦庭痛哭血成川，翻讶中行背可鞭。\r\n南北共知忠义苦，平生只少两淮缘。"
        },
        {
            "title": "池州",
            "content": "五老湖光远，九华山色昏。\r\n南冠前进士，北部故将军。\r\n芳草江头路，斜阳郭外村。\r\n匆匆十年梦，故国黯销魂。"
        },
        {
            "title": "陈宜中第四十",
            "content": "管葛本时须，经纶中兴业。\r\n有志乘鲸鳌，南纪阻归楫。"
        },
        {
            "title": "陈少卿第一百二十六",
            "content": "卿月升金掌，老气横九州。\r\n前辈复谁纪，吾道长悠悠。"
        },
        {
            "title": "陈贯道摘坡诗如寄以自号达者之流也为赋浩浩",
            "content": "浩浩歌，人生如寄可奈何。\r\n春秋去来传鸿燕，朝暮出没奔羲娥。\r\n青丝冉冉上霜雪，百年欻若弹指过。\r\n封侯未必胜瓜圃，青门老子聊婆娑。\r\n江湖流浪何不可，亦曾力士为脱靴。\r\n清风明月不用买，何处不是安乐窝。\r\n鹤胫岂长凫岂短，夔足非少蚿非多。\r\n浩浩歌，人生如寄可奈何。\r\n不能高飞与远举，天荒地老悬网罗。\r\n到头北邙一抙王，万事碌碌空奔波。\r\n金张许史久寂寞，古来贤圣闻丘轲。\r\n乃知世间为长物，惟有真我难灭磨。\r\n浩浩歌，人生如寄可奈何。\r\n春梦婆，春梦婆，拍手笑呵呵。\r\n是亦一东坡，非亦一东坡。"
        },
        {
            "title": "出真州",
            "content": "戎衣啧啧叹忠臣，为说城头不识人。\r\n押出相公州界去，真州城里榜安民。"
        },
        {
            "title": "尘外",
            "content": "半山风雨截江城，未脱人间总是尘。\r\n中夜起看衣上月，青天如水露华新。"
        },
        {
            "title": "出海",
            "content": "一团荡漾水晶盘，四畔青天作护阑。\r\n著我扁舟了无碍，分明便作混沦看。\r\n水天一色玉空明，便似乘槎上太清。\r\n我爱东坡南海句，兹游奇绝冠平生。"
        },
        {
            "title": "长子第一百四十九",
            "content": "大儿聪明到，青岁已摧颓。\r\n回风吹独树，吾宁舍一哀。"
        },
        {
            "title": "长溪道中和张自山韵",
            "content": "夜静吴歌咽，春深蜀血流。\r\n向来苏武节，今日子长游。\r\n海角云为岸，江心石作洲。\r\n丈夫竟何事，底用泣神州。"
        },
        {
            "title": "长溪道中和张自山韵",
            "content": "潮风连地吼，江雨带天流。\r\n宫殿扃春仗，衣冠锁月游。\r\n伤心今北府，遗恨古东洲。\r\n王气如川至，龙兴海上州。"
        },
        {
            "title": "陈督干第一百二十五",
            "content": "挺身艰难际，虎穴连里闾。\r\n高天高恓恻，同尽随丘墟。"
        },
        {
            "title": "长妹第一百四十八",
            "content": "近闻韦氏妹，零落依草木。\r\n深负鹡鴒诗，临风欲痛哭。"
        },
        {
            "title": "禅关",
            "content": "秋风吹日上禅关，路入松花第一弯。\r\n只愿四时烟雾少，满城楼阁见青山。"
        },
        {
            "title": "采石",
            "content": "不上峨眉二十岁，重来为堕山河泪。\r\n今人不见虞允文，古人曾有樊若水。\r\n长江阔处平如驿，况此介然衣带窄。\r\n欲从谪仙捉月去，安得然犀照神物。"
        },
        {
            "title": "不睡",
            "content": "终夕起推枕，五更闻打钟。\r\n精神入朱鸟，形影落卢龙。\r\n弭节蓬莱岛，扬旗太华峰。\r\n奔驰竟何事，回首谢乔松。"
        },
        {
            "title": "不睡",
            "content": "频搔白首强忧煎，细雨青灯思欲颠。\r\n南北东西三万里，古今上下几千年。\r\n只因知事翻成恼，未到放心那得眠。\r\n眼不识丁马前卒，隔床鼾鼻正陶然。"
        },
        {
            "title": "卜神",
            "content": "通州三百里，茅苇也还无。\r\n胡骑虎出没，山鼯鬼啸呼。\r\n王阳怀畏道，阮籍泪穷途。\r\n人物中兴骨，神明为国扶。"
        },
        {
            "title": "病中作",
            "content": "岁月侵寻见二毛，剑花冷落鸊鹈膏。\r\n睡馀吸海龙身瘦，渴里奔云马骨高。\r\n百忌不容亲酒具，千愁那解减诗豪。\r\n起来大作屠门嚼，自笑我非儿女曹。"
        },
        {
            "title": "病中作",
            "content": "六月廿四夜，人间热欲炊。\r\n病怀如酒困，倦睫似书痴。\r\n梦与千年接，心随万里驰。\r\n客来相问讯，寄语有新诗。"
        },
        {
            "title": "病愈简刘小村",
            "content": "倦馀心似醉，病起首如蓬。\r\n黄竹断桥雨，白苹长笛风。\r\n仙仙鸥屡舞，咄咄雁书空。\r\n孤负秋来眼，闲挑爨下桐。"
        },
        {
            "title": "苍然亭",
            "content": "风打船头击夕阳，亭前老子旧胡床。\r\n青牛过去关山动，白鹤归来城郭荒。\r\n忠节风流落尘土，英雄遗恨满沧浪。\r\n故园水月应无恙，江上新松几许长。"
        },
        {
            "title": "出广州第一宿",
            "content": "越王台下路，搔首叹萍踪。\r\n城古都招水，山高易得风。\r\n鼓声残雨后，塔影暮林中。\r\n一样连营火，山同河不同。"
        },
        {
            "title": "常州",
            "content": "山河千里在，烟火一家无。\r\n壮甚睢阳守，冤哉马邑屠。\r\n苍天如可问，赤子果何辜。\r\n唇齿提封旧，抚膺三叹吁。"
        },
        {
            "title": "病愈简刘小村",
            "content": "秋光沁人骨，意气晓来新。\r\n古鼎龙团雪，虚檐麈尾春。\r\n商山弈棋老，赤壁洞箫宾。\r\n风月真仓扁，招呼入屋频。"
        },
        {
            "title": "病甚梦召至帝所获宥觉而顿愈遂赋",
            "content": "卧听风雷叱，天官赦小臣。\r\n平生无害物，不死复为人。\r\n道德门庭远，君亲念虑新。\r\n自怜蝼蚁辈，岂意动苍旻。"
        },
        {
            "title": "病目二首",
            "content": "向来岩下电，无故眩生花。\r\n达磨面向壁，卢仝□塌沙。\r\n灯前心欲碎，镜里鬓空华。\r\n何日看明月，沈沈斗柄斜。"
        },
        {
            "title": "病目二首",
            "content": "近来烦恼障，左目忽茫茫。\r\n聂政心虽碎，刘伶醉未忘。\r\n问天天不应，食日日何伤。\r\n万想由来假，收拾太乙光。"
        },
        {
            "title": "别谢爱山",
            "content": "君今拂衣去，我独枕书眠。\r\n一片过林雨，数声当户蝉。\r\n情长空有恨，吟苦不成篇。\r\n后会知何日，西风老雁天。"
        },
        {
            "title": "别谢爱山",
            "content": "绿绮知音早，青灯对语迟。\r\n那知今雨别，又重故人思。\r\n山隔诗情远，云含客思悲。\r\n小楼今夜笛，莫向月中吹。"
        },
        {
            "title": "别里中诸友",
            "content": "青山重回首，风雨暗啼猿。\r\n杨柳溪头钓，梅花石上尊。\r\n故人无复见，烈士尚谁言。\r\n长有归来梦，衣冠满故园。"
        },
        {
            "title": "辟山寄朱约山",
            "content": "一笠一簑三钓矶，归来不费买山赀。\r\n洞天福地深数里，石壁湍流清四时。\r\n樵牧旧蹊今可马，鬼神天巧不容诗。\r\n先生曾有空同约，那里江山未是奇。"
        },
        {
            "title": "北行第九十一",
            "content": "清秋望不极，中原杳茫茫。\r\n游子怅寂寥，下马古战场。"
        },
        {
            "title": "北行第九十五",
            "content": "游子无根株，世梗悲路涩。\r\n关山雪边看，愁思胡笳夕。"
        },
        {
            "title": "北行第九十四",
            "content": "乾坤几反覆，乘凌惜俄顷。\r\n怀古视平芜，令人发深省。"
        },
        {
            "title": "北行第九十三",
            "content": "平野入青徐，桑柘叶如雨。\r\n信美无与适，沉思情延伫。"
        },
        {
            "title": "别弟赴新昌",
            "content": "十载从游久，诸公讲切精。\r\n天渊分理欲，内外一知行。\r\n立政须规范，修身是法程。\r\n对床小疏隔，恋恋弟兄情。"
        },
        {
            "title": "北行第九十二",
            "content": "浮云连海岱，寒芜际碣石。\r\n落景惜登临，人烟渺萧瑟。"
        },
        {
            "title": "北行第九十",
            "content": "浮云暮南征，我马向北嘶。\r\n荆棘暗长原，子规昼夜啼。"
        },
        {
            "title": "赵太祖暮",
            "content": "我行保州塞，御河直其东。\r\n山川犹有灵，佳气何郁葱。\r\n顾我巾车囚，厉气转秋蓬。\r\n瓣香欲往拜，惆怅临长空。"
        },
        {
            "title": "楼桑",
            "content": "我过梁门城，楼桑在其北。\r\n玄德已千年，青烟绕故宅。\r\n道傍为挥泪，徘徊秋风客。\r\n天下卧龙人，多少空抱膝。"
        },
        {
            "title": "涿鹿",
            "content": "我瞻涿鹿野，古来战蚩尤。\r\n轩辕此立极，玉帛朝诸侯。\r\n历历关河雁，随风鸣寒秋。\r\n迩来三千年，王气行幽州。\r\n北海口沧海人间别一天，只容渔父钓苍烟。\r\n而今蜃起楼台处，亦有北来蕃汉船。"
        },
        {
            "title": "保州道中",
            "content": "昨日渡滹沱，今日望太行。\r\n白云何渺渺，天地何茫茫。\r\n落叶混西风，黄尘昏夕阳。\r\n牛车过不住，毡屋行相望。\r\n小儿骑蹇驴，壮士驾乘黄。\r\n高低叶万顷，黑白草千行。\r\n村落有古风，人间无时妆。\r\n宋辽旧分界，燕赵古战场。\r\n蚩尤乱涿野，共工谪幽邦。\r\n郭隗致乐毅，荆轲携舞阳。\r\n臧卢互反覆，安史迭披猖。\r\n山川一今古，人物几兴亡。\r\n江南占毕生，往来习羊肠。\r\n天马戴青蝇，电秣驰康庄。\r\n适从何有来，如此醉梦乡。\r\n感时意踟蹰，惜往泪淋浪。\r\n厉阶起玉环，左计由石郎。\r\n天地行日月，万代乘景光。\r\n昼夜果可废，春秋诚荒唐。\r\n吾生直须臾，俯仰际八荒。"
        },
        {
            "title": "宝应道中",
            "content": "天阔抟南雁，淮途长北驱。\r\n甘棠成传舍，细柳作康衢。\r\n田海随时变，山河往日殊。\r\n征袍共衮绣，夜壁一灯孤。"
        },
        {
            "title": "拜相第五十五",
            "content": "我来属时危，朝野色枯槁。\r\n倚君金华省，不在相逢早。"
        },
        {
            "title": "白沟河",
            "content": "昔时张叔夜，统兵赴勤王。\r\n东都一不守，羸马迁龙荒。\r\n适过白沟河，裂眦须欲张。\r\n绝粒不遄死，仰天扼其吭。\r\n群臣总奄奄，一土垂天光。\r\n读史识其他，抚卷为凄凉。\r\n我生何不辰，异世忽相望。\r\n皇图遘阳刀，天堑满飞堭。\r\n引兵诣阙下，捧土障澜狂。\r\n出使义不屈，持节还中郎。\r\n六飞独南海，金钺将煌煌。\r\n武侯空威心，出狩惊四方。\r\n吾属竟为虏，世事吁彼苍。\r\n思公有奇节，一死何慨慷。\r\n江淮我分地，我欲投沧浪。\r\n沧浪却不受，中原行路长。\r\n初登项籍宫，次览刘季邦。\r\n涉足河与济，回首嵩与恒。\r\n下车抚梁门，上马指楼桑。\r\n戴星渡一水，惨淡天微茫。\r\n行人为我言，宋辽此分疆。\r\n悬知公死处，为公出涕滂。\r\n恨不持束刍，徘徊官道傍。\r\n我死还在燕，烈烈同肝肠。\r\n今我为公哀，后来谁我伤。\r\n天地垂日月，斯人未云亡。\r\n文武道不坠，我辈终堂堂。"
        },
        {
            "title": "八月十六日见梅",
            "content": "广寒殿里玉楼开，那得孤山处士来。\r\n半夜西风半身影，梦中骑得雪驴回。"
        },
        {
            "title": "八狱第一百二",
            "content": "劳生共乾坤，何时有终极。\r\n灯影照无睡，今夕复何夕。"
        },
        {
            "title": "白髭行",
            "content": "忆昔守宣时，白上一根发。\r\n去之四五年，一化为七八。\r\n今年客衡湘，黑髭已多黄。\r\n众黄忽一白，惊见如陵阳。\r\n白发已为常，白髭何足怪。\r\n岁月不可歇。\r\n雪霜日长大。\r\n世人竞染淄，厌之固足嗤。\r\n谁服芦菔汤，避老亦奚为。\r\n少老如春秋，造物以为俦。\r\n吾方乐吾天，乐天故不忧。"
        },
        {
            "title": "安序宋吏部来牧衡阳某将指联事好也会以便郡",
            "content": "倾盖年华晚，行人早发湘。\r\n白云虹浪小，明月燕花香。\r\n明浦春何急，巴山日正长。\r\n祝君加一饭，我意为桐乡。"
        },
        {
            "title": "安庆府第十三",
            "content": "岸转异江湖，江水流城郭，鸱鸮志意满，山鬼独一脚。"
        },
        {
            "title": "安庆府",
            "content": "风雨宜城路，重来白发新。\r\n长江还有险，中国自无人。\r\n枭獍蕃遗育，鳣鲸蛰怒鳞。\r\n泊船休上岸，不忍见遗民。"
        },
        {
            "title": "和中斋韵（过吉作）",
            "content": "功业飘零五丈原，如今局促傍谁辕? \r\n俯眉北去明妃泪，啼血南飞望帝魂。 \r\n骨肉凋残唯我在，形容变尽只声存。 \r\n江流千古英雄恨，兰作行舟柳作樊。"
        },
        {
            "title": "除夜",
            "content": "乾坤空落落，岁月去堂堂。 \r\n末路惊风雨，穷边饱雪霜。 \r\n命随年欲尽，身与世惧忘。 \r\n无复屠苏梦，挑灯夜未央。"
        },
        {
            "title": "真州驿",
            "content": "山川如识我，故旧更无人。 \r\n俯仰干戈迹，往来车马尘。 \r\n英雄遗算晚，天地暗愁新。 \r\n北首燕山路，凄凉夜向晨。"
        },
        {
            "title": "建康",
            "content": "金陵古会府，南渡旧陪京。 \r\n山势犹盘礴，江流已变更。 \r\n健儿徒幽土，新鬼哭台城。 \r\n一片清溪月，偏于客有情。"
        },
        {
            "title": "南安军",
            "content": "梅花南北路，风雨湿征衣。 \r\n出岭同谁出？归乡如不归！ \r\n山河千古在，城郭一时非。 \r\n饿死真吾志，梦中行采薇。"
        },
        {
            "title": "夜坐",
            "content": "谈烟枫叶路，细雨蒙花时。 \r\n宿雁半江画，寒蛩四壁诗。 \r\n少年成老大，吾道付逶迤。 \r\n终有剑心在，闻鸡坐欲驰。"
        },
        {
            "title": "题碧落堂",
            "content": "大厦新成燕雀欢，与君聊此共清闲。 \r\n地居一郡楼台上，人在半空烟雨间。 \r\n修复尽还今宇宙，感伤犹记旧江山。 \r\n近来又报秋风紧，颇觉忧时鬃欲斑。"
        },
        {
            "title": "正气歌",
            "content": "天地有正气，杂然赋流形。\r\n下则为河岳，上则为日星。\r\n于人曰浩然，沛乎塞苍冥。\r\n皇路当清夷，含和吐明庭。\r\n时穷节乃见，一一垂丹青：\r\n在齐太史简，在晋董狐笔．\r\n在秦张良椎，在汉苏武节；\r\n为严将军头，为嵇侍中血，\r\n为张睢阳齿，为颜常山舌；\r\n或为辽东帽，清操厉冰雪；\r\n或为出师表，鬼神泣壮烈。\r\n或为渡江楫，慷慨吞胡羯，\r\n或为击贼笏，逆竖头破裂。\r\n是气所磅礴，凛然万古存。\r\n当其贯日月，生死安足论！\r\n地维赖以立，天柱赖以尊。\r\n三纲实系命，道义为之根。\r\n磋余遘阳九，隶也实不力。\r\n楚囚缨其冠，传车送穷北。\r\n鼎镬甘如馅，求之不可得。\r\n阴房冥鬼火，春院閟天黑。\r\n牛骥同一皂，鸡栖凤凰食。\r\n一朝蒙雾露，分作沟中瘠。\r\n如此再寒暑，百沴自辟易。\r\n哀哉沮洳场，为我安乐国。\r\n岂有他谬巧，阴阳不能贼！\r\n顾此耿耿在，仰视浮云白。\r\n悠悠我心忧，苍天曷有极！\r\n哲人日已远，典刑在夙昔。\r\n风檐展书读，古道照颜色。"
        },
        {
            "title": "金陵驿",
            "content": "草合离宫转夕晖，孤云飘泊复何依？ \r\n山河风景元无异，城郭人民半已非。 \r\n满地芦花和我老，旧家燕子傍谁飞？ \r\n从今别却江南路，化作啼鹃带血归。"
        },
        {
            "title": "沁园春",
            "content": "为子死孝，为臣死忠，死又何妨。自光岳气分，士无全节，君臣义缺，谁负刚肠。骂贼睢阳，爱君许远，留得声名万古香。後来者，无二公之操，百炼之钢。人生翕欻云亡。好烈烈轰轰做一场。使当时卖国，甘心降虏，受人唾骂，安得留芳。古庙幽沈，仪容俨雅，枯木寒鸦几夕阳。邮亭下，有奸雄过此，仔细思量。"
        },
        {
            "title": "满江红",
            "content": "试问琵琶，胡沙外、怎生风色。最苦是、姚黄一朵，移根仙阙。王母欢阑琼宴罢，仙人泪满金盘侧。听行宫、半夜雨淋铃，声声歇。彩云散，香尘灭。铜驼恨，那堪说。想男儿慷慨，嚼穿龈血。回首昭阳离落日，伤心铜雀迎秋月。算妾身、不愿似天家，金瓯缺。"
        },
        {
            "title": "满江红",
            "content": "燕子楼中，又捱过、几番秋色。相思处、青年如梦，乘鸾仙阙。肌玉暗消衣带缓，泪珠斜透花钿侧。最无端、蕉影上窗纱，青灯歇。曲池合，高台灭。人间事，何堪说。向南阳阡上，满襟清血。世态便如翻覆雨，妾身元是分明月。笑乐昌、一段好风流，菱花缺。"
        },
        {
            "title": "无题",
            "content": "乾坤能大，算蛟龙、元不是池中物。风雨牢愁无著处，那更寒虫四壁。横槊题诗，登楼作赋，万事空中雪。江流如此，方来还有英杰。堪笑一叶漂零，重来淮水，正凉风新发。镜里朱颜都变尽，只有丹心难灭。去去龙沙，江山回首，一线青如发。故人应念，杜鹃枝上残月。"
        },
        {
            "title": "酹江月/念奴娇",
            "content": "庐山依旧，凄凉处、无限江南风物。空翠晴岚浮汗漫，还障天东半壁。雁过孤峰，猿归危嶂，风急波翻雪。乾坤未老，地灵尚有人杰。堪嗟漂泊孤舟，河倾斗落，客梦催明发。南浦闲云连草树，回首旌旗明灭。三十年来，十年一过，空有星星发。夜深愁听，胡笳吹彻寒月。"
        },
        {
            "title": "齐天乐",
            "content": "夜来早得东风信，潇湘一川新绿，柳色含晴，梅心沁暖，春浅千花如束。银蝉乍浴。正沙雁将还，海鳌初矗。云拥旌旗，笑声人在画阑曲。星虹瑶树缥缈，佩环鸣碧落，瑞笼华屋。露耿铜虬，冰翻铁马，帘幕光摇金粟。迟迟倚竹。更为把瑶尊，满斟醽醁。回首宫莲，夜深归院烛。"
        },
        {
            "title": "齐天乐",
            "content": "南楼月转银河曙，玉箫又吹梅早。鹦鹉沙晴，葡萄水暖，一缕燕香清袅。瑶池春透。想桃露霏霞，菊波沁晓。袍锦风流，御仙花带瑞虹绕。玉关人正未老。唤矶头黄鹤，岸巾谈笑。剑拂淮清，槊横楚黛，雨洗一川烟草。印黄似斗。看半砚蔷薇，满鞍杨柳。沙路归来，金貂蝉翼小。"
        },
        {
            "title": "南海",
            "content": "朅来南海上，人死乱如麻。\r\n腥浪拍心碎，飙风吹鬓华。\r\n一山还一水，无国又无家。\r\n男子千年志，吾生未有涯。"
        },
        {
            "title": "过零丁洋",
            "content": "辛苦遭逢起一经，干戈寥落四周星。\r\n山河破碎风飘絮，身世浮沉雨打萍。\r\n惶恐滩头说惶恐，零丁洋里叹零丁。\r\n人生自古谁无死，留取丹心照汗青。\r\n【注释】：①零丁洋：在今广东中山南的珠江口。文天祥于宋末帝赵昺祥兴元年（1278）十二月被元军所俘，囚于零丁洋的战船中，次年正月，元军都元帅张弘范攻打崖山，逼迫文天祥招降坚守崖山的宋军统帅张世杰。于是，文天祥写了这首诗。\r\n②“辛苦”句：追述早年身世及为官以来的种种辛苦。遭逢，遭遇到朝廷选拔；起一经，指因精通某一经籍而通过科举考试得官。文天祥在宋理宗宝祐四年（1256）以进士第一名及第。\r\n③干戈寥落：寥落意为冷清，稀稀落落。在此指宋元间的战事已经接近尾声。南宋亡于本年（1279），此时已无力反抗。四周星：周星即岁星，岁星十二年在天空循环一周，故又以周星惜指十二年。四周星即四十八年，文天祥作此诗时四十四岁，这里四周星用整数。旧注多以“四周星”为文天祥1275年应诏勤王以来的四年，其实本诗前两句应当合起来理解，是诗人对平生遭遇的回顾。\r\n④“山河”句：指国家局势和个人命运都已经难以挽回。\r\n⑤惶恐滩：在今江西万安县，水流湍急，为赣江十八滩之一。宋瑞宗景炎二年（1277），文天祥在江西空阬兵败，经惶恐滩退往福建。\r\n⑥“零丁”句：慨叹当前处境以及自己的孤军勇战、孤立无援。诗人被俘后，被囚禁于零丁洋的战船中。\r\n⑦汗青：史册。纸张发明之前，用竹简记事。制作竹简时，须用火烤去竹汗（水分），故称汗青。【译文】：苦读经书，取得功名，从此遭遇坎坷不平，在兵荒马乱、荒凉冷落的战斗中，度过了四个年头。\r\n祖国河山支离破碎，像被狂风吹散的柳絮，一生动荡不安，像被风吹雨打飘泊不定的浮萍。\r\n在惶恐滩头曾说对国事的惶恐，在零丁洋上慨叹自己的孤苦伶仃。\r\n自古以来，人生在世谁能不死？只留下一颗对祖国的赤诚之心照耀史册。【赏析】：　　这是一首永垂千古的述志诗。诗的开头，回顾身世。意在暗示自己是久经磨炼，无论什么艰难困苦都无所畏惧。接着追述战斗生涯：在荒凉冷落的战争环境里，我度过了四年。把个人命运和国家兴亡联系在一起了。 \r\n　　三四句承上从国家和个人两个方面，继续抒写事态的发展和深沉的忧愤。这一联对仗工整，比喻贴切，真实反映了当时的社会现实和诗人的遭遇。国家民族的灾难，个人坎坷的经历，万般痛苦煎熬着诗人的情怀，使其言辞倍增凄楚。 \r\n　　五六句喟叹更深，以遭遇中的典型事件，再度展示诗人因国家覆灭和己遭危难而颤栗的痛苦心灵。结尾两句以磅礴的气势收敛全篇，写出了宁死不屈的壮烈誓词，意思是，自古以来，人生那有不死的呢？只要能留得这颗爱国忠心照耀在史册上就行了。 \r\n　　这句千古传诵的名言，是诗人用自己的鲜血和生命谱写的一曲理想人生的赞歌。全诗格调沉郁悲壮，浩然正气贯长虹，确是一首动天地、泣鬼神的伟大爱国主义诗篇。"
        },
        {
            "title": "拜罗氏百岁母之明日主人举酒客张千载心赋诗",
            "content": "翠微三岛近，画阁五云横。\r\n春水鸥声滑，夕阳鸦背明。\r\n尊前持一笑，花下卧馀酲。\r\n曾见瑶池母，不为虚此生。"
        },
        {
            "title": "酹江月",
            "content": "水天空阔，\r\n恨东风、不借世间英物。\r\n蜀鸟吴花残照里，\r\n忍见荒城颓壁。\r\n铜雀春清，\r\n金人秋泪，\r\n此恨凭谁雪？　\r\n堂堂剑气，\r\n斗牛空认奇杰。\r\n那信江海余生，\r\n南行万里，\r\n属扁舟齐发。　\r\n正为鸥盟留醉眼，\r\n细看涛生云灭。　\r\n睨柱吞嬴，\r\n回旗走懿，\r\n千古冲冠发。　\r\n伴人无寐，\r\n秦淮应是孤月。"
        },
        {
            "title": "扬子江",
            "content": "几日随风北海游，回从扬子大江头。\r\n臣心一片磁针石，不指南方不肯休。"
        }
    ]
}