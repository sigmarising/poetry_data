{
    "dynasty": "宋",
    "author": "苏辙",
    "intro": "苏辙（1039-1112） 字子由，眉州眉山（今属四川）人。嘉佑二年（1057）与其兄苏轼同登进士科。神宗朝，为制置三司条例司属官。因反对王安石变法，出为河南推官。哲宗时，召为秘书省校书郎。元佑元年为右司谏，历官御史中丞、尚书右丞、门下侍郎。后因事忤哲宗及元丰诸臣，出知汝州、再谪雷州安置，移循州。徽宗立，徙永州、岳州。后复太中大夫，又降居许州，致仕。自号颍滨遗老。卒，谥文定。唐宋八大家之一，与父洵、兄轼齐名，合称三苏。为文以策论见长。工诗，亦能词，著有《栾城集》五十卷、《栾城后集》二十四卷、《栾城三集》十卷、《栾城应诏集》十二卷。",
    "items": [
        {
            "title": "真兴寺阁",
            "content": "秦川不为广，南山不为高。\r\n嵯峨真兴阁，杰立陵风飚。\r\n危槛俯翔鸟，跳檐落飞猱。\r\n上有傲世人，身衣白鹤毛。\r\n下视市井喧，奔走何嗷嗷。\r\n萧然倚楹啸，遗响入云霄。\r\n清风吹其裾，冉冉不可操。\r\n不知何所为，岂即非卢敖！游目万里间，远山如伏羔。\r\n遗语谢世俗，钓鱼当钓鳌。"
        },
        {
            "title": "毛君惠温柑荔支二绝",
            "content": "荔子生红无奈远，陈家晒白到犹难。\r\n虽无驿骑红尘起，尚得佳人一笑欢。"
        },
        {
            "title": "和孔武仲金陵九咏 见江亭〈在蒋山。〉",
            "content": "江水信浩渺，连山巧蔽亏。\r\n端能上崄绝，故自识津涯。\r\n灭没樯竿度，飘摇鹭羽迟。\r\n何人倚舟望，亦爱此峰危。"
        },
        {
            "title": "次韵子瞻见寄",
            "content": "我将西归老故丘，长江欲济无行舟。\r\n宦游已如马受轭，衰病拟学龟藏头。\r\n三年学舍百不与，糜费廪粟常惭羞。\r\n矫时自信力不足，従政敢谓学已优。\r\n闭门却扫谁与语，昼梦时作钧天游。\r\n自従四方多法律，深山更深逃无术。\r\n众人奔走我独闲，何异端居割蜂蜜。\r\n怀安已久心自知，弹劾未至理先屈。\r\n余杭军府百事劳，经年未见持干旄。\r\n贾生作傅无封事，屈平忧世多离骚。\r\n烦刑弊法非公耻，怒马奔车忌鞭箠。\r\n藐藐何自听谆谆，谔谔未必贤唯唯。\r\n求田问舍古所非，荒畦弊宅今余几。\r\n出従王事当有程，去须膰肉嫌无名。\r\n扫除百忧唯有酒，未退聊取身心轻。"
        },
        {
            "title": "南斋竹三绝",
            "content": "里中佳客旧孙陈，我自疏慵不见人。\r\n目倦细书长掩卷，心游法界四无邻。"
        },
        {
            "title": "五郡",
            "content": "蜀人不信秦川好，食蔗従梢未及甘。\r\n当道沙尘类河北，依山水竹似江南。\r\n观形随阜饮溪鹿，云气侵山食叶蚕。\r\n犹有道人迎客笑，白须黄袖岂非聃。"
        },
        {
            "title": "和子瞻和陶渊明杂诗十一首",
            "content": "幽忧如蛰虫，雷雨惊奋豫。\r\n无根不萌动，有翼皆骞翥。\r\n嗟我独枯槁，无来孰为去。\r\n念兄当北迁，海阔煎百虑。\r\n往来七年间，信矣梦幻如。\r\n从今便筑室，占籍无所住。\r\n四方无不可，莫住生灭处。\r\n纵浪大化中，何喜复何惧。"
        },
        {
            "title": "答见和",
            "content": "花柳萧条行已老，圣贤希阔未尝中。\r\n眼看芍药纷纷尽，赖有樱桃颗颗同。\r\n尘编何用朝朝看，新酿还须处处赊。\r\n好事若能频载酒，不妨时复到杨家。"
        },
        {
            "title": "和毛国镇白云庄五咏 平溪堂",
            "content": "清溪似与隐君谋，故入堂前漫不收。\r\n盥手従今休汲井，浮觞取意便临流。\r\n花漂涧谷来应远，石激琴筝久未休。\r\n莫把朱栏强围绕，山家事事要清幽。"
        },
        {
            "title": "次韵毛君游陈氏园",
            "content": "增筑园亭草木新，损花风雨怨频频。\r\n筼篘似欲迎初暑，芍药犹堪送晚春。\r\n薄暮出城仍有伴，携壶藉草更无巡。\r\n归轩有喜知谁见，道上従横满醉人。"
        },
        {
            "title": "和子瞻濠州七绝逍遥堂",
            "content": "猖狂战国古神仙，曳尾泥葎老更安。\r\n厌世乘云人不见，空坟聊复葬衣冠。\r\n\r\n【注释】：庄周墓上祠堂也。"
        },
        {
            "title": "冬日即事",
            "content": "寒日初加一线长，腊醅添浸隔罗光。\r\n新年只愿多新酒，旧疾微令变旧方。\r\n自昔杯棬元窄小，得闲筋力尚康强。\r\n买田种秫贫无计，自有人家为插秧。"
        },
        {
            "title": "游庐山山阳七咏 万杉寺",
            "content": "万木青杉一手栽，满堂白佛九天来。\r\n〈仁宗初年，有僧手种万杉，特为建此寺，仍以禁中佛赐之。\r\n〉涓涓石溜供厨足，矗矗山屏绕寺开。\r\n半榻松阴秋簟冷，一杯香饭午钟催。\r\n安眠饱食平生事，不待山僧唤始回。"
        },
        {
            "title": "河冰",
            "content": "扁舟多艰虞，与我平日类。\r\n初乘滂洋流，旋涉冻浅地。\r\n日西阴风作，夜半流澌至。\r\n悄然孤寂枕，觉此凝冽气。\r\n河声噤不喧，灯花结复坠。\r\n忽来触舟去，声与裂帛似。\r\n平明发窗扉，吏卒僵未起。\r\n奔腾阵马过，汹涌晴云驶。\r\n纷纷散环玦，卷卷浮席被。\r\n汇流忽腾蹙，曲岸相撑抵。\r\n欹危起丘山，汗漫接洲沚。\r\n连艘恣凌轣，千槌竞纷委。\r\n刚强初悍顽，溃散终披靡。\r\n扫除就虚旷，沿溯弄清泚。\r\n我行无疾徐，乘流得坎止。\r\n偶然追还期，愧此堕千指。\r\n阴阳有定数，开塞亦常理。\r\n穷冬治舟行，嗟此岂天意。"
        },
        {
            "title": "次韵赵至节推首夏",
            "content": "首夏寻芳也未迟，绕园红紫尚菲菲。\r\n无心与物真皆可，有酒逢人劝莫违。\r\n梦逐杨花无限思，身惭啼鸟不如归。\r\n官居寂寞如僧舍，海燕怜贫故入扉。"
        },
        {
            "title": "春後望雪",
            "content": "秋雨仅熟禾，冬雪不揜块。\r\n温风搜麦根，天意欲为害。\r\n老农强推测，妄谓春当改。\r\n三阳已换节，六出尚茫昧。\r\n朝看扶桑暾，夜听土囊噫。\r\n仓场久空竭，榆枣方伐卖。\r\n仃夫病风热，孺子作疮疥。\r\n无知此何辜，得罪彼有在。\r\n造物伊谁憎，亦复自无奈。\r\n慎勿翻雪海，冻馁无疆界。"
        },
        {
            "title": "和文与可洋州园亭三十咏其二十一楔亭",
            "content": "觞流无定处，客醉醒还酌。\r\n毋令仲御歌，空使人惊愕。"
        },
        {
            "title": "范蜀公挽词三首",
            "content": "剑外东来日，城西却住年。\r\n高斋留寓宿，旅食正萧然。\r\n语惬闻投石，诗新看涌泉。\r\n清樽寄苦泪，一洒叶坟前。"
        },
        {
            "title": "次韵姚道人",
            "content": "道人偶许俗人知，法喜非妻解养儿。\r\n夜久金茎添沆瀣，室虚宝月映琉璃。\r\n远来醉侠匆匆返，近出诗仙句句奇。\r\n独怪区区践绳墨，相逢未省角巾欹。"
        },
        {
            "title": "答孔武仲",
            "content": "飞霜委中林，不废长松绿。\r\n惊风振川野，未省劲草伏。\r\n我贫客去尽，君来常不速。\r\n愧君赠桃李，永愿报琼玉。\r\n我性本山林，苦学笔空秃。\r\n骅骝塞康庄，病足顾难逐。\r\n锦文炫华藻，敝褐非所续。\r\n家有五车书，恨不十年读。\r\n济南昔相遇，我齿三十六。\r\n谈谐倾盖间，还往白首熟。\r\n従君饮浊酒，过我饭脱粟。\r\n西湖多菼{艹辞}，白书下鸿鹄。\r\n城西野人居，柴门拥修竹。\r\n后车载鸱夷，下马泻醹醁。\r\n醉眠卧荒草，空沿笑便腹。\r\n疏狂一如此，岂望世收录。\r\n别来今几何，归期已屡卜。\r\n西南有薄田，茅舍清溪曲。\r\n耕耘三男子，伏腊当自足。\r\n君能远相寻，布衣巾一幅。"
        },
        {
            "title": "子瞻喜雨亭北隋仁寿宫中怪石",
            "content": "仁寿宫中穞谷生，太湖苍石草间横。\r\n与衰换世身犹在，南北従人事已轻。\r\n累石作台秋藓上，凿汧通水细渠清。\r\n三年此亦非公有，空使他年记姓名。"
        },
        {
            "title": "赋黄鹤楼赠李公择",
            "content": "前年见君河之浦，东风吹河沙如雾。\r\n北潭杨柳强知春，樽酒相携终日语。\r\n君家东南风气清，谪官河壖不称情。\r\n一麾夏口亦何有，高楼黄鹤慰平生。\r\n荆江洞庭春浪起，汉沔初来入江水。\r\n岸头南北不相知，惟见风涛涌天地。\r\n巫峡潇湘万里船，中流鼓楫四茫然。\r\n高城枕山望如带，华榱照日光流渊。\r\n楼上骚人多古意，坐忘朝市无穷事。\r\n谁道武昌岸下鱼，不如建业城边水。\r\n\r\n【注释】：公择时知鄂州。"
        },
        {
            "title": "病后白发",
            "content": "枯木自少叶，不堪经晓霜。\r\n病添衰发白，梳落细丝长。\r\n筋力従凋朽，肝心罢激昂。\r\n势如秋后雨，一度一凄凉。"
        },
        {
            "title": "题方子明道人东窗",
            "content": "纸窗云叶净，香篆细烟青。\r\n客到催茶磨，泉声响石瓶。\r\n禅关敲每应，丹诀问无经。\r\n赠我刀圭药，年来发变星。"
        },
        {
            "title": "题李公麟山庄图其七璎珞岩",
            "content": "泉流逢石缺，脉散成宝网。\r\n水作璎珞看，山是如来想。"
        },
        {
            "title": "示诸子",
            "content": "诸子才不恶，功名旧有言。\r\n穷愁念父母，心力尽田园。\r\n志在要须命，身闲且养源。\r\n游鱼脱渊水，何处有飞翻。"
        },
        {
            "title": "和子瞻和陶渊明杂诗十一首",
            "content": "莫言三谪远，归路近庾岭。\r\n谁怜东坡穷，垂老徒此景。\r\n幸无薪炭役，岂念冰雪冷。\r\n平生笑子厚，山水记柳永。\r\n孜孜苦怀归，何异走逃影。\r\n吾观两蛮触，出缩方驰骋。\r\n百年寄龟息，幸此支床静。"
        },
        {
            "title": "正且夜梦李士宁过我谈说神怪久之草草为具仍",
            "content": "先生惠然肯见客，旋买鸡豚旋烹炙。\r\n人间饮食未须嫌，归去蓬壶却无吃。\r\n\r\n【注释】：【原题】：\r\n正且夜梦李士宁过我谈说神怪久之草草为具仍以一小诗赠之"
        },
        {
            "title": "曾子宣郡太挽词二首",
            "content": "族大徽音远，年高福祚多。\r\n生儿尽龙虎，封国裂山河。\r\n象服惊初掩，埋文信不磨。\r\n送车江郭满，咽绝听哀歌。\r\n安舆遍西北，丹旐历江湖。\r\n存没终无憾，哀荣两得俱。\r\n新封崇马鬣，余福荐浮图。\r\n家法苹蘩在，空堂始一虞。"
        },
        {
            "title": "东方书生行",
            "content": "东方书生多愚鲁，闭门诵书口生土。\r\n窗中白首抱遗编，自信此书传父祖。\r\n辟雍新说従上公，册除仆射酬元功。\r\n太常弟子不知数，日夜吟讽如寒虫。\r\n四方窥觇不能得，一卷百金犹复惜。\r\n康成颖达弃尘灰，老聃瞿昙更出入。\r\n旧书句句传先师，中途欲弃还自疑。\r\n东邻小儿识机会，半年外舍无不知。\r\n乘轻策肥正年少，齿疏唇腐真堪笑。\r\n是非得失付它年，眼前且买先腾踔。"
        },
        {
            "title": "次韵子瞻竹{左鼠右柳}",
            "content": "野食不穿囷，溪饮不盗盎。\r\n嗟{左鼠右柳}独何罪，膏血自为罔。\r\n阴阳造百物，偏此愚不爽。\r\n肥痴与瘦黠，禀受不相髣。\r\n王孙处深谷，小若儿在襁。\r\n超腾避弹射，将中还复枉。\r\n一朝受羁绁，冠带相宾飨。\r\n愚死智亦擒，临食抵吾掌。"
        },
        {
            "title": "阴晴不定简唐觐秘校并敖吴二君五首",
            "content": "二子薪中楚，相携泮上游。\r\n虀盐聊度日，爻象久忘忧。\r\n寂寞君何病，驱驰我自羞。\r\n何时采芹处，永日看凫鸥。"
        },
        {
            "title": "奉使契丹二十八首 神水馆寄子瞻兄四绝〈十",
            "content": "少年病肺不禁寒，命出中朝敢避难。\r\n莫倚皂貂欺朔雪，更催灵火煮铅丹。\r\n〈马上作李若芝守一法，似有功。\r\n〉夜两従来相对眠，兹行万里隔胡天。\r\n试依北斗看南斗，始觉吴山在目前。\r\n谁将家集过幽都，逢见胡人问大苏。\r\n莫把文章动蛮貊，恐妨谈笑卧江湖。\r\n虏廷一意向中原，言语绸缪礼亦虔。\r\n顾我何功惭陆贾，橐装聊复助归田。\r\n\r\n【注释】：原题：奉使契丹二十八首 神水馆寄子瞻兄四绝〈十一月二十六日，是日大风。〉"
        },
        {
            "title": "次韵仇池冬至日见寄",
            "content": "身如草木顺阴阳，附火重裘百日强。\r\n渐喜微和解凝烈，半酣起舞意仓忙。\r\n吾兄去我行三腊，千里今宵共一觞。\r\n世事只今人自解，苦寒须尽酒如汤。"
        },
        {
            "title": "送龚鼎臣谏议移守青州二首",
            "content": "稷下诸公今几人，三为祭酒发如银。\r\n梁王宫殿归留钥，尚父山河属老臣，沂水弦歌重曾点，菑川故旧识平津。\r\n过家定有金钱费，千里争看衣锦身。\r\n面山负海古诸侯，信美东方第一州。\r\n胜势未容秦地险，奇花仅比雒城优。\r\n新丝出盎冬裘具，贡枣登场岁事休。\r\n铃阁虚闲官酿熟，应容将佐得遨游。"
        },
        {
            "title": "送刘道原学士归南康",
            "content": "大川倾流万物俱，根旋脚脱争奔徂。\r\n流萍断梗谁复数，长林巨石曾须臾。\r\n轩昂颠倒唯恐后，嗟予何独强根株。\r\n三年一语未尝屈，拟学文学惊当涂。\r\n心知势力非汝敌，独恐清议无遗余。\r\n扁舟岁晚告归觐，家膳欲及羞纯鲈。\r\n隐居高节世所尚，挂冠早岁还州闾。\r\n纷纭世事不著耳，得失岂复分锱铢。\r\n投身固已陷泥滓，独立未免遭沾濡。\r\n君归左右识高趣，牛毛细数分贤愚。"
        },
        {
            "title": "南斋竹三绝",
            "content": "旧山修竹半尘埃，谁种南林待我来。\r\n新笋出墙秋雨足，闭门长与护苍苔。"
        },
        {
            "title": "送家安国赴成都教授三绝",
            "content": "城西社下老刘君，春服舞雩今几人。\r\n白发弟兄惊我在，喜君游宦亦天伦。\r\n〈微之先生门人，惟仆与子瞻兄、复礼与退翁兄皆仕耳。\r\n〉垂白相逢四十年，猖狂情味老俱阑。\r\n论兵顿似前贤语，莫作当年故目看。\r\n石室多年款志平，新书久溷里中生。\r\n遣师今见朝廷意，文律还应似两京。"
        },
        {
            "title": "舟中风雪五绝",
            "content": "北风吹雪密还稀，雪势渐多风力微。\r\n孤棹独依银世界，山川路绝欲安归。\r\n晓风吹浪作银山，夜雪争妍布玉田。\r\n风力渐衰波更恶，通宵撼我正安眠。\r\n拥缆埋蓬不见船，船窗一点莫灯然。\r\n幽人永夜歌黄竹，赖有丹砂暖寸田。\r\n浊醪粗饭不成欢，白浪飞花雪作团。\r\n窗外时来一双鸭，沉浮笑我不禁寒。\r\n江面澄清雪未融，扁舟荡漾水无踪。\r\n篙师不用匆匆去，遍看庐山群玉峰。"
        },
        {
            "title": "游庐山山阳七咏 简寂观",
            "content": "山行但觉鸟声殊，渐近神仙简寂居。\r\n门外长溪净客足，山腰苦笋助盘蔬。\r\n乔松定有藏丹处，大石仍存拜斗余。\r\n弟子苍髯年八十，养生世世授遗书。"
        },
        {
            "title": "新霜",
            "content": "败檐疏户秋寒早，老人脚冷先知晓。\r\n浓霜满地作微雪，落叶投空似飞鸟。\r\n新舂未觉廪庾空，宿逋暗夺衾稠少。\r\n旱田首种未言入，敢信来年真食{左麦右少}。"
        },
        {
            "title": "次韵子瞻和渊明拟古九首",
            "content": "夜梦被发翁，骑驎下大荒。\r\n独行无与游，闯然款我堂。\r\n高论何峥嵘，微言何渺茫。\r\n我徐听其说，未离翰墨场。\r\n平生气如虹，宜不葬北邙。\r\n少年慕遗文，奇姿揖昂昂。\r\n衰罢百无用，渐以圜斫方。\r\n隐约就所安，老退还自伤。"
        },
        {
            "title": "奉使契丹二十八首其二十二学士院端午帖子二",
            "content": "帘密风时度，宫深日倍长。\r\n紵罗随节赐，黍麦趁新尝。\r\n\r\n【注释】：【原题】：\r\n奉使契丹二十八首其二十二学士院端午帖子二十七首之二太皇太后阁六首之二"
        },
        {
            "title": "和孔武仲金陵九咏其八定林院",
            "content": "定林两山间，崖木生欲合。\r\n茅屋倚岩隈，重重阴清樾。\r\n晨斋取旁寺，生事信幽绝。\r\n吾人定何为，常欲依暖热。"
        },
        {
            "title": "土牛",
            "content": "天地非不仁，万物自刍狗。\r\n土牛适成象，逡巡见屠剖。\r\n田家挽双角，归理缫丝釜。\r\n生无负重力，死作初耕候。\r\n碎身本不辞，及物稍无负。\r\n君看刘表牛，岂脱曹公手。"
        },
        {
            "title": "和鲜于子骏益昌官舍八咏其八宝峰亭",
            "content": "昔过益昌城，莫登君子堂。\r\n驾言念长道，未暇升崇冈。\r\n今闻宝峰上，缥缈陵朝阳。\r\n三休引萝蔓，一览穷苍茫。\r\n微云霭双剑，落日明故乡。\r\n奔驰迹未安，山薮意自长。\r\n漂摇万里外，手把新诗章。\r\n宦游不忘归，合异鸟欲翔。\r\n尘土污颜面，年华侵鬓霜。\r\n何时首归路，所至聊旁徨。\r\n樽俎逢故人，亭榭凝清光。\r\n为我具斗酒，宿恨犹可偿。"
        },
        {
            "title": "次韵子瞻记岁莫乡俗三首其一馈岁",
            "content": "周公制乡礼，无有相通佐。\r\n鼎肉送子思，烝豚出阳货。\r\n交亲随高低，岂问小与大。\r\n自从此礼衰，伏腊有饥卧。\r\n乡人慕古俗，酬酢等四坐。\r\n东邻遗西舍，迭出如蚁磨。\r\n宁我不饮食，无尔相咎过。\r\n相从庆新春，颜色买愉和。"
        },
        {
            "title": "送道士杨见素南游",
            "content": "黄河春涨入隋沟，往意随波日夜流。\r\n万里寻山如野鹤，一身浮水似轻鸥。\r\n湖风送客那论驿，岳寺留人暗度秋。\r\n迟子北归来见我，携琴委曲记深幽。"
        },
        {
            "title": "徐州送江少卿",
            "content": "夜雨泗河深，晓日轻舟发。\r\n帆开送客远，城转高台没。\r\n居人永瞻望，归意何仓卒。\r\n公来初无事，丰岁多牟麦。\r\n铃阁渡清风，芳樽对佳客。\r\n登临未云厌，谈笑方自适。\r\n朝廷念黧老，府寺虚清剧。\r\n何以寄风流，江山绕官宅。"
        },
        {
            "title": "寄题蒲传正学士阆中藏书阁",
            "content": "朱栏碧瓦照山隈，竹简牙签次第开。\r\n读破文章随意得，学成富贵逼身来。\r\n诗书教子真田宅，金玉传家定粪灰。\r\n更把遗编观得失，君家旧物岂须猜。"
        },
        {
            "title": "唐相二绝",
            "content": "朝中寂寂少名卿，晚岁雄猜气益横。\r\n心怕无须少年士，可怜未识玉奴兄。"
        },
        {
            "title": "题李公麟山庄图其十五观音岩",
            "content": "倚崖开翠屏，临潭置苔石。\r\n有所独无人，君心得未得。"
        },
        {
            "title": "奉使契丹二十八首其二十二学士院端午帖子二",
            "content": "皇心本夷旷，一气自炎凉。\r\n不废荆吴旧，民风见未央。\r\n\r\n【注释】：【原题】：\r\n奉使契丹二十八首其二十二学士院端午帖子二十七首之一皇帝阁六首"
        },
        {
            "title": "奉使契丹二十八首其十八春日寄内",
            "content": "春到燕山冰亦消，归骖迎日喜嫖姚。\r\n久行胡地生华发，初试东风脱敝貂。\r\n插髻小幡应正尔，点盘生菜为谁挑。\r\n附书勤扫东园雪，到日青梅未汉条。"
        },
        {
            "title": "故成都尹陆介扶挽词",
            "content": "拥节西南未一年，凄凉道路泣东辕。\r\n蜀都富乐真当惜，民事艰难谁复论。\r\n白马何人趋远日，青刍盈束更无言。\r\n异时归去逢遗老，空听咨嗟述旧恩。"
        },
        {
            "title": "送高士敦赴成都兵钤",
            "content": "扬雄老病久思归，家在成都更向西。\r\n邂逅王孙驰驿骑，丁宁父老问耕犁。\r\n禅房何处不行乐，壁像君家有旧题。\r\n德厚不妨三世将，时平空见万夫齐。"
        },
        {
            "title": "绩溪二咏其一豁然亭",
            "content": "南看城市北看山，每到令人意豁然。\r\n碧瓦千家新过雨，青松万壑正生烟。\r\n经秋卧病闻斤响，此日登临负酒船。\r\n径请诸君作佳句，壁间题我此诗先。"
        },
        {
            "title": "送王适徐州赴学",
            "content": "送别江南春雨淫，北方谁是子知音。\r\n性如白玉烧犹冷，文似朱弦叩愈深。\r\n万里同舟宽老病，一杯分袂发悲吟。\r\n明年榜上看名姓，杨柳春风正似今。"
        },
        {
            "title": "书庐山刘顗宫苑屋壁三绝",
            "content": "忆自栖贤夜入城，道边兰若一僧迎。\r\n偶然不到终遗恨，特地来游慰昔情。\r\n清外声闻安至此，堂中天鼓为谁鸣，\r\n匆匆复向深山去，一盏醍醐饱粟罂。"
        },
        {
            "title": "送陈安期都官出城马上",
            "content": "城中二月不知春，唯有东风满面尘。\r\n归意已随行客去，流年惊见柳条新。\r\n簿书填委休何日，学问榛芜愧古人。\r\n一顷稻田三亩竹，故园何负不收身。"
        },
        {
            "title": "次韵子瞻题郭熙平远二绝",
            "content": "断云斜日不胜秋，付与骚人满目愁。\r\n父老如今亦才思，一蓑风雨钓槎头。"
        },
        {
            "title": "游庐山山阳七咏其二漱玉亭",
            "content": "山回不见落银潢，余溜喧豗响石塘。\r\n目乱珠玑测空谷，足寒雷电绕飞梁。\r\n入瓶铜鼎春茶白，接竹斋厨午饭香。\r\n从此出山都不弃，满田粳稻插新秧。"
        },
        {
            "title": "次韵孙户曹朴柳湖",
            "content": "疏慵非敢独违时，野性颠狂不受羁。\r\n犹有曲湖容笑傲，谁言与物苦参差。\r\n水干生草曾非恶，鹤舞因风忽自怡。\r\n最爱柳阴迟日暖，幅巾轻屦肯相随。"
        },
        {
            "title": "答孔平仲惠蕉布二绝",
            "content": "裘葛终年累已轻，薄蕉如雾气尤清。\r\n应知浣濯衣棱败，少助晨趋萃蔡声。\r\n灯笼白葛扇裁纨，身似山僧不似官。\r\n更得双蕉缝直掇，都人浑作道人看。"
        },
        {
            "title": "阴晴不定简唐觐秘校并敖吴二君五首",
            "content": "积雨春连夏，新晴忽复阴。\r\n江痕涨犹在，梅气润相侵。\r\n蕉贮还须脱，图书渐不禁。\r\n江南旧风俗，愁绝北来心。\r\n蚕眠初上簇，麦熟正磨镰。\r\n云气重重合，江流夜夜添。\r\n荐饥人甚困，多病我仍兼。\r\n欲就桥南宿，单衣莫雨沾。\r\n涨江方断渡，小棹信轻生。\r\n贫贱谁怜汝，漂浮空自荐。\r\n一官终窃食，何计早归耕。\r\n忽发骚人恨，凄凉久未平。\r\n西邻豫章客，病骨瘦栾栾。\r\n清夜眠孤枕，终朝饱一箪。\r\n雨多愁不出，讲罢未应餐。\r\n约我睛相过，门前泥欲干。\r\n二子薪中楚，相携泮上游。\r\n齑盐聊度日，爻象久忘忧。\r\n寂寞君何病，驱驰我自羞。\r\n向时采芹处，永日看凫鸥。"
        },
        {
            "title": "再和三首",
            "content": "穴鼠何须窭数衔，粗官不用苦高谈。\r\n夜倾渌蚁风吹竹，昼拥黄?雪覆庵。\r\n每作微词还自笑，偶渐余润亦成酣。\r\n公诗精绝非伦拟，自古骚人尽在南。\r\n燕窠泥土一春衔，惭愧封侯止立谈。\r\n旧隐尚闻存竹径，归休但要葺茅庵。\r\n钓船梦想沿溪泛，酒盏遥思向日酣。\r\n强欲迟留依幕府，吴公行恐召河南。\r\n天教穷困欲谁衔，生事那须一一谈。\r\n自笑丰年尘满甑，不堪雨后菌生庵。\r\n士师憔悴经三黜，陶令幽忧付一酣。\r\n他日归耕若相忆，尺书频寄北山南。"
        },
        {
            "title": "和文与可洋州园亭三十咏 露香亭",
            "content": "重露覆千花，繁香凝畦圃。\r\n不忍日将晞，散逐微风去。"
        },
        {
            "title": "再和二首",
            "content": "病起江南力未匀，强将冠剑拂埃尘。\r\n木鸡自笑真无用，刍狗何劳收已陈。\r\n行従銮旗风日细，侧听庙乐管弦新。\r\n谁知四载勤劳后，并举成功祚泣辛。\r\n宸心恻恻念污莱，南籞西池闭不开。\r\n长乐鸣鞘千乘出，顾成荐鬯万方来。\r\n従臣暗泣新宫柳，父老行依辇路槐。\r\n双阙影斜朱户启，都人留看属车回。"
        },
        {
            "title": "次韵毛君见督和诗",
            "content": "新诗落纸一城传，顾我疏芜岂足编。\r\n他日杜陵诗集里，韦迢略见两三篇。"
        },
        {
            "title": "汲阳阻风",
            "content": "锺陵距池阳，相望千里内。\r\n江神欺我贫，屡作风雨碍。\r\n欲投皖公宿，三日逢一噫。\r\n孤篷面空山，朝食淡无菜。\r\n白醪幸余沥，黄卷漫相对。\r\n饥吟非吾病，疾走老所戒。\r\n焦先近不远，蜗舍闻尚在。\r\n区区问养生，借我一帆快。"
        },
        {
            "title": "次韵子瞻山村五绝",
            "content": "塍间白水细无声，日暖泥融草不生。\r\n似恐田家忘帝力，多差使者出催耕。"
        },
        {
            "title": "种药苗二首其二种决",
            "content": "闲居九年，禄不代耕。\r\n肉食不足，藜烝藿羹。\r\n多求异蔬，以佐晨烹。\r\n秋种甖粟，春种决明。"
        },
        {
            "title": "孙宾臾道人",
            "content": "万里飘然不系舟，酒垆一笑便相投。\r\n千金不换金丹诀，何事惟须一布裘。"
        },
        {
            "title": "次韵王适州学新修水阁",
            "content": "黄钟巨挺两舂容，何幸幽居近学宫。\r\n坐对江山增浩气，力追齐鲁欲同风。\r\n颂诗闻道求何武，家法行看试左雄。\r\n欲伴少年游矍相，奔军惭愧恐词穷。"
        },
        {
            "title": "再和十首",
            "content": "一官疏散自疑仙，三考应成醉日千。\r\n早病固须闲地著，多忧长被达人怜。"
        },
        {
            "title": "九日三首",
            "content": "瓢尊空挂壁，九日若为欢。\r\n白发逃无计，黄花开已阑。\r\n酒悭惭对客，风起任飘冠。\r\n赖有陶翁伴，贫居得自宽。"
        },
        {
            "title": "乾荔支",
            "content": "含露迎风惜不尝，故将赤日损容光。\r\n红消白瘦香犹在，想见当年十八娘。"
        },
        {
            "title": "白菊",
            "content": "白菊长先黄菊开，年年九日泛新醅。\r\n犹存古历摽花候，不奈时人信手栽。\r\n得势从教盈九畹，俯眉聊复引三杯。\r\n愈风明目须真物，能使神农为尔回。"
        },
        {
            "title": "李简夫挽词二首",
            "content": "归隐淮阳市，遨游十六年。\r\n养生能淡泊，爱客故留连。\r\n倾盖知心晚，论诗卧病前。\r\n葆光尘满榻，无复听谈禅。"
        },
        {
            "title": "次韵徐正权谢示闵子庙记及惠纸",
            "content": "西溪秋思日盈笺，幕府拘愁学久骞。\r\n记庙终惭无好句，酹坟犹喜有前篇。\r\n〈先生作《祭闵子文》。\r\n屏除笔砚真良计，写寄交游畏妄传。\r\n吴纸赠君君莫怪，耕耘废罢有闲田。"
        },
        {
            "title": "次韵子瞻将之吴兴赠孙莘老",
            "content": "宦游莫向长城窟，冬冰折胶弦亦绝。\r\n吴中腊月百事便，蟹煮黄金鲈?会雪。\r\n京城旧友一分散，近忆吴兴须满颊。\r\n世事反复如翻飞，今日共鲧前益垂。\r\n畏人但恐去不远，适意未觉归来迟。\r\n借问校雠天禄阁，何如江海同游嬉。"
        },
        {
            "title": "酿重阳酒",
            "content": "家人欲酿重阳酒，香麴甘泉家自有。\r\n黄花抱蕊有佳思，金火未调无好手。老奴但欲致村酤，小婢争言试三斗。\r\n我年七十似童儿，逢节欢欣事从厚。\r\n廪粟已空豆方实，羔豚虽贵鱼可取。\r\n病嫌秋雨难为腹，老咽馋涎空有口。\r\n折花谁是送酒人，来客但有邻家父。\r\n闭门一醉莫问渠，巷争不用缨冠救。"
        },
        {
            "title": "次韵子瞻游孤山访惠懃惠思",
            "content": "鸟依山，鱼依湖，但有所有无所无。\r\n轻舟沿泝穷远近，肩舆上下更传呼。\r\n翩然独往不携孥，兼擅鱼鸟两所娱。\r\n困依岩石坐巉绝，行牵翠蔓随缠纡。\r\n道逢懃思访其庐，诵诗清切秋蝉孤。\r\n隐居羞踏陌上土，何人起爱轮下蒲。\r\n水南巷中罗百夫，鸡鸣朝谒至日晡。\r\n人生变化安可料，怜汝久遁终无图。\r\n凫鷖不足鹤有余，一俯一仰戚与蘧。\r\n嗟我久欲从逃逋，方圆不敢左右摹。"
        },
        {
            "title": "次韵毛君九日",
            "content": "山脚侵城尽是台，登高处处喜崔嵬。\r\n手拈霜菊香无奈，面拂江风酒自开。\r\n幕府尊罍云里集，民家歌吹静中来。\r\n定知胜却陶彭泽，怅望篱边白日颓。"
        },
        {
            "title": "次韵子瞻与安节夜坐三首",
            "content": "谪官似我无归计，落第怜渠有屈声。\r\n握手天涯同一笑，倚门岁晚不胜情。\r\n黄冈俯仰成陈迹，白首蹉跎畏後生。\r\n归去且安南巷乐，莫看歌舞醉长檠。"
        },
        {
            "title": "同外孙文九新春五绝句",
            "content": "瓮中腊脚长忧冻，户外春风那得知。\r\n酒熟定应花未动，举瓢先对柳千丝。"
        },
        {
            "title": "官舍小池有鸂鶒遗二小雏二首",
            "content": "半亩清池藻荇香，一双鸂鶒竞悠扬。\r\n来从碧涧巢安在，飞过重城母自将。\r\n野鸟似非官舍物，宰君昔是钓鱼郎。\r\n直言愧比奇章老，得县无心更激昂。"
        },
        {
            "title": "大雪三绝句",
            "content": "玄冥留雪付勾芒，桃李虽忧麦未伤。\r\n膏泽较迟三十日，问天此意亦茫茫。"
        },
        {
            "title": "余居高安三年每晨入莫出辄过圣寿访聪长老谒",
            "content": "朝来卖酒江南市，日莫归为江北人。\r\n禅老未嫌参请数，渔舟空怪往来频。\r\n每惭菜饭分斋钵，时乞香泉洗病身。\r\n世味渐消婚嫁了，幅巾绦褐许相亲。\r\n\r\n【注释】：【原题】：\r\n余居高安三年每晨入莫出辄过圣寿访聪长老谒方子明浴头笑语移刻而归岁月既久作一诗记之"
        },
        {
            "title": "送欧阳辩",
            "content": "我年十九识君翁，须发白尽颧颊红。\r\n奇姿云卷出翠阜，高论河决生清风。\r\n我时少年岂知道，因缘父兄愿承教。\r\n文章疏略未足云，举止猖狂空自笑。\r\n公家多士如牛毛，扬眉抵掌气相高。\r\n下客逡巡愧知己，流枿低昂随所遭。\r\n却来京洛三十载，重到公家二君在。\r\n伯亡仲逝无由追，泪落数行心破碎。\r\n京城东西正十里，雨落泥深旱尘起。\r\n衣冠缠绕类春蚕，一岁相従知有几。\r\n去年叔为尚书郎，家传旧业行有望。\r\n今年季作澶渊吏，米盐骚屑何当起。\r\n前辈今无一二存，后来幸有风流似。\r\n黄河西行于没屋，桑柘如云麦禾熟。\r\n年丰事少似宜君，饱读遗书心亦足。"
        },
        {
            "title": "次韵发运路昌衡淮见山堂",
            "content": "叠石初成得赐环，未应苔藓上苍颜。\r\n据鞍华岳旌旄里，回首淮山梦想间。\r\n烽火日传西塞静，丘陵应伴壮心闲。\r\n终南太白皆公有，肯向庭中更作山。"
        },
        {
            "title": "次韵子瞻和渊明饮酒二十首",
            "content": "南方有贫士，狂怪如病风。\r\n垢面发如葆，自污屠酒中，\r\n导我引河水，上与昆仑通。\r\n长箭挽不尽，不中无尤弓。"
        },
        {
            "title": "和王巩见寄三首",
            "content": "南迁春及秋，江湖未云半。\r\n逮此归路长，始悟行日远。\r\n幽忧脱沉痼，清梦惊婉娩。\r\n行行逢故人，笑语杂悲泫。\r\n江秋北风多，归帆未应驶。\r\n天寒雁南向，家书空满纸。\r\n契阔幸平安，婚嫁须缨珥。\r\n交游何为者，空复念君至。\r\n折叶每安心，连环非所计。\r\n感君扁舟返，念我一廛废。\r\n怀思乐全老，畴昔忘言契。\r\n丹砂傥已成，白首愿终惠。"
        },
        {
            "title": "黄州陪子瞻游武昌西山",
            "content": "千里到齐安，三夜语不足。\r\n劝我勿重陈，起游西山麓。\r\n西山隔江水，轻舟乱凫鹜。\r\n连峰多回溪，盛夏富草木。\r\n杖策看万松，流汗升九曲。\r\n苍茫大江涌，浩荡众山蹙。\r\n上方寄云端，中寺倚岩腹。\r\n清泉类牛乳，烦热须一掬。\r\n县令知客来，行庖映修竹。\r\n黄鹅时新煮，白酒亦近熟。\r\n山行得一饱，看尽千山绿。\r\n幽怀苦不遂，滞念每烦促。\r\n归舟浪花暝，落日金盘浴。\r\n妻孥寄九江，此会难再卜。\r\n君看孙讨虏，百战不摇目。\r\n犹怜江上台，高会饮千斛。\r\n巾冠堕台下，坐使张公哭。\r\n异时君再来，携被山中宿。"
        },
        {
            "title": "秀州僧本莹净照堂",
            "content": "有僧访我携诗卷，自说初成净照堂。\r\n求得篇章书壁素，不论尘土渍衣黄。\r\n故山别后成新岁，归梦春来绕旧房。\r\n看取盈编定何益，客来无语但循墙。"
        },
        {
            "title": "和子瞻铁柱杖",
            "content": "截竹为杖瘦且轻，石坚竹破误汝行。\r\n削木为杖轻且好，道远木折恐不到。\r\n闽君铁杖七尺长，色如黑蛇气如霜。\r\n提携但恐汝无力，撞坚过崄安能伤。\r\n柳公虽老尚强健，闭门却扫不复将。\r\n公足力无险阻，怜公未有登山侣。\r\n回生四海惟一身，袖中长剑为两人。\r\n洞庭漫天不觉过，半酣起舞惊鬼神。\r\n愿公此杖亦如此，适意遨游日千里。\r\n归来倚壁示时人，海外苍茫空自记。"
        },
        {
            "title": "石鼻城",
            "content": "千山欲尽垂为鼻，百战皆空但有城。\r\n虎闯穴中秦地恐，龙飞渭上汉江倾。\r\n雍人未有章邯怨，魏将犹存仲达精。\r\n睥睨陵迟春草满，白羊无数向风鸣。"
        },
        {
            "title": "景福顺老夜坐道古人搐鼻语",
            "content": "中年闻道觉前非，邂逅仍逢老顺师。\r\n搐鼻径参真面目，掉头不受别钳锤。\r\n枯藤破衲公何事，白酒青盐我是谁。\r\n惭愧东轩残月上，一杯甘露滑如饴。"
        },
        {
            "title": "毛国镇生日二绝",
            "content": "生日元同小赵公，里闾相接往还通。\r\n怪公日夜归心切，欲寄此生丹灶中。\r\n〈世谓叔平大赵参政、阅道小赵参政赵公善养生，故有丹灶之句。\r\n闻公归橐尚空虚，近送《楞严》十卷书。\r\n心地本无生灭处，定逢生日亦如如。"
        },
        {
            "title": "赠致仕王景纯寺丞",
            "content": "灊山隐君七十四，绀瞳绿发初谢事。\r\n腹中灵液变丹砂，江上幽居连福地。\r\n彭城为我住三日，明月满船同一醉。\r\n丹书细字口传诀，顾我沉迷真弃耳。\r\n年来四十发苍苍，始欲求方救憔悴。\r\n它年若访灊山居，慎勿逃人改名字。"
        },
        {
            "title": "读乐天集戏作五绝",
            "content": "乐天引洛注池塘，画舫飞桥映绿杨。\r\n潩水隔城来不得，不辞策杖看湖光。"
        },
        {
            "title": "雨中陪子瞻同颜复长官送梁焘学士舟行归汶上",
            "content": "客従南方来，信宿北方去。\r\n手棹木兰舟，不顾长江雨。\r\n江昏气阴黑，雨落无朝暮。\r\n肃肃赴波涛，濛濛暗洲渚。\r\n微凉入窗阖，斜吹湿蕉苎。\r\n漂洒正纷纭，谈笑方容与。\r\n不知江路长，但觉青山鹜。\r\n客去浩难追，落日平西浦。\r\n东游本无事，爱此山河古。\r\n周旋樽俎欢，邂逅英豪聚。\r\n兹游有遗趣，此乐恐宜屡。\r\n贱仕迫程期，迁延防谴怒。\r\n秋风日已至，轻舸行当具。\r\n阴森古城曲，苍莽交流处。\r\n悬知别时念，将行重回顾。\r\n非缘一寸禄，应作三年住。"
        },
        {
            "title": "次韵任遵圣见寄",
            "content": "故国老成谁复先，壮心空记语当年。\r\n灌夫失意贫无友，梅福辞官晚作仙。\r\n诗句清新非世俗，退居安稳卜江天。\r\n它年我亦従君隐，多买黄鱼煮复煎。"
        },
        {
            "title": "同孔常父作张夫人诗",
            "content": "女子勿言弱，男儿何必强。\r\n君看张夫人，身举十五丧。\r\n头上脱笄珥，箧中斥襦裳。\r\n筑坟连丘山，松柏郁苍苍。\r\n亲戚不为助，涕泣感道傍。\r\n昔有王氏老，身为尚书郎。\r\n亲死弃不葬，簪裾日翱翔。\r\n白骨委庐陵，宦游在岐阳。\r\n一旦有丈夫，轩轩类佯狂。\r\n相面识心腹，开口言灾祥。\r\n嗟汝平生事，不了令谁当。\r\n汝身暖丝绵，汝口甘稻粱。\r\n衣食未尝废，此事乃可忘。\r\n一言中肝心，投身拜其床。\r\n傍人漫不知，相视空茫茫。\r\n终言汝不悛，物理久必偿。\r\n儿女病手足，相随就沦亡。\r\n鄙夫本愚悍，过耳风吹墙。\r\n明年及前期，长子忧骭疡。\r\n一麾守巴峡，双柩还故乡。\r\n弱息虽仅存，蹒跚亦非良。\r\n谁言天地宽，纲目固自张。\r\n古事远不信，近事世所详。\r\n企张非求福，祸败当惩王。\r\n〈嘉祐末年，李士宁言，王君事于右扶风，其报甚速。\r\n张夫人，南都人，孔推官常甫作诗言其贤，邀余同作，并言李生事，或足以警世云。\r\n〉主"
        },
        {
            "title": "次韵子瞻和渊明饮酒二十首",
            "content": "人言性本静，不必林与山。\r\n世虽有此理，知谁非妄言。\r\n自我作归计，於今十余年。\r\n低回轩冕中，此语愧虚传。"
        },
        {
            "title": "同迟赋春晚",
            "content": "池塘春旱欲生尘，一雨能令草木新。\r\n脾病不嫌樱笋薄，廪空偏喜麦禾匀。\r\n白须照水湖光净，渌酒留人鸟哢频。\r\n但恐少年嫌老丑，眼前无复一时人。"
        },
        {
            "title": "和文与可洋州园亭三十咏 过溪亭",
            "content": "溪浅复通桥，过者犹恨懒。\r\n赖有沙上鸥，常为独游伴。"
        },
        {
            "title": "龙川道士",
            "content": "昔我迁龙川，不见平生人。\r\n倾囊买破屋，风雨庇病身。\r\n颀然一道士，野鹤堕鸡群。\r\n飞鸣闾巷中，稍与季子亲。\r\n刺口问生事，褰裳观运斤。\r\n俯仰忽三年，愈久意愈真。\r\n送我出重岭，长揖清江滨。\r\n方营玉皇宫，栋宇期一新。\r\n成功十年後，脱身走中原。\r\n见公心自足，徒步非我勤。\r\n我归客箕颍，昼日长掩关。\r\n仆夫忽告我，门有万里宾。\r\n问其所从来，笑指南天云。\r\n心知故人到，惊喜不食言。\r\n我老益不堪，惟有二顷田。\r\n年年种麦禾，仅能免饥寒。\r\n君来亦何为，助我耕且耘。\r\n嗟古或有是，今世非所闻。"
        },
        {
            "title": "次韵柳真公闲居春日",
            "content": "春寒渐欲减衣绵，雨势冥冥水拍天。\r\n一局无言消日永，新诗得意许人传。\r\n惜花田地应慵扫，护笋藩离可细编。\r\n好事报君知我喜，同官欲到得闲眠。"
        },
        {
            "title": "和李公择赴历下道中杂咏十二首其十一梁山洎",
            "content": "花开南北一般红，路过江淮万里通。\r\n飞盖靓妆迎客笑，鲜鱼白酒醉船中。\r\n\r\n【注释】：【原题】：\r\n和李公择赴历下道中杂咏十二首其十一梁山洎见荷花忆吴兴五绝"
        },
        {
            "title": "孔君亮廊中新葺阙里西园弃官而归",
            "content": "宦情牢落苦思归，君侧无人留子思。\r\n手种松筠须灌溉，亲修寝庙忆烝祠。\r\n定应此去添桃李，还似旧茔无棘茨。\r\n他日东游访遗烈，因公导我谒先师。"
        },
        {
            "title": "次韵子瞻题长安王氏中隐堂五首",
            "content": "爱君高堂上，有似蜀江壖。\r\n墙外终南近，檐西太白偏。\r\n晚梅晴自媚，老竹暗相迁。\r\n未到遥闻说，吾庐安得然。"
        },
        {
            "title": "句",
            "content": "无山得似巫山秀，何水能如河水清。"
        },
        {
            "title": "奉使契丹二十八首其十三神水馆寄子瞻兄四绝",
            "content": "少年病肺不禁寒，命出中朝敢避难。\r\n莫倚皂貂欺朔雪，更催灵火煮铅丹。\r\n\r\n【注释】：【原题】：\r\n奉使契丹二十八首其十三神水馆寄子瞻兄四绝之一"
        },
        {
            "title": "奉使契丹二十八首其十三神水馆寄子瞻兄四绝",
            "content": "虏廷一意向中原，言语绸缪礼亦虔。\r\n顾我何功惭陆贾，橐装聊复助归田。\r\n\r\n【注释】：【原题】：\r\n奉使契丹二十八首其十三神水馆寄子瞻兄四绝之四"
        },
        {
            "title": "和文与可洋州园亭三十咏其三十北园",
            "content": "使君美且仁，遍地种桃李。\r\n岂独放春花，行看食秋子。"
        },
        {
            "title": "次韵偶成",
            "content": "交情淡泊久弥新，吏役萦缠日益纷。\r\n香火社中真避世，簿书丛里强论文。\r\n樽罍正及明蟾夜，舟楫来随早雁群。\r\n世俗如君今有几，真将富贵等浮云。"
        },
        {
            "title": "筠州二咏其二黄雀",
            "content": "秋风下，黄雀飞。禾田熟，黄雀肥。\r\n群飞蔽空日色薄，逡巡百顷禾为稀，\r\n翾翻巧捷多且微。精丸妙缴举辄违，\r\n乘时席势不可挥。一朝风雨寒霏霏，\r\n肉多翅重天时非，农夫举网惊合围。\r\n悬颈系足肤无衣，百个同缶仍相依，\r\n头颅万里行不归。北方居人厌羔豨，\r\n咀噍聊发一笑欷。"
        },
        {
            "title": "游太山四首其四岳下",
            "content": "东来亦何求，聊欲观海岱。\r\n海西尚千里，将行勇还退。\r\n岱阴即齐疆，南往曾历块。\r\n春深草木长，山暖冰雪溃。\r\n中巷无居人，南亩释耕耒。\r\n车徒八方至，尘坌百里内。\r\n牛马汗淋漓，绮纨声綷縩。\r\n喧阗六师合，汹涌众流汇。\r\n无复问谁何，但自舍耽爱。\r\n龙鸾画车服，贝玉饰冠佩。\r\n骅骝蹴腾骞，幡旆飞晻暧。\r\n腥膻及鱼鳖，琐细或蒲菜。\r\n游堕愧无齎，技巧穷殊态。\r\n纵观{左目右鄂去阝}未已，精意殚一酹。\r\n出门青山屯，绕廊遗迹昧。\r\n登封尚坛壝，古观写旗队。\r\n戈矛认毫末，舒卷分向背。\r\n雍容太平业，磊落丰碑在。\r\n往事半蓬蒿，遗氓但悲慨。\r\n回瞻最高峰，远谢徂徕对。\r\n欲将有限力，一放目所迨。\r\n天门四十里，预恐双足废。\r\n三宿遂徘徊，归来欲谁怼。\r\n前年道轘辕，直上嵩岭背。\r\n中休强饮食，莫宿时盥頮。\r\n稍知天宇宽，不觉人寰秽。\r\n岁时未云久，筋骸老难再。\r\n山林无不容，疲薾坐自碍。\r\n自知俗缘深，毕老守闤闠。\r\n何当御清风，不用车马载。"
        },
        {
            "title": "次韵子瞻留别三首",
            "content": "公来十日坐东轩，手自披云出朝日。\r\n山川满目竟何有，波浪翻天同一湿。\r\n诸门迭出惊异状，间道怀归终旧壁。\r\n此行十里隔江河，何人更问维摩疾。\r\n野人性似修行僧，长愿幽居近林麓。\r\n南迁无计脱簪组，西归谁为栽松竹。\r\n头上白云即飞盖，耳畔清泉当鸣玉。\r\n洛川犹是冠盖林，更愿高飞逐黄鹄。\r\n东西南北无住身，羯末封胡四男子。\r\n彫锼不遣治章句，烂熳先令饱文字。\r\n疏慵嗟我厉之人，生子夜中惟恐似。\r\n传家粗足不愿余，同驾柴车还我里。"
        },
        {
            "title": "留题石经院三首",
            "content": "迢嶢山上寺，近在古城中。\r\n苦恨河流远，长教眼力穷。"
        },
        {
            "title": "和文与可洋州园亭三十咏其十一乐榭",
            "content": "动静惟所遇，仁智亦偶然。\r\n谁见二物外，犹有天地全。"
        },
        {
            "title": "送周思道朝议归守汉州三绝",
            "content": "早缘民事失茶官，解印重来十二年。\r\n美恶一周还自复，始知东里解言天。\r\n梓汉东西甲乙州，同时父子两诸侯。\r\n〈正孺时出守梓州。\r\n〉它年我作西归计，兄弟还能得此不。\r\n酒压郫筒忆旧酤，花传丘老出新图。\r\n〈汉州官酒，蜀中推第一。\r\n赵昌画花，摸效丘文播，亦西川所无也。\r\n〉此行真胜成都尹，直为房公百顷湖。"
        },
        {
            "title": "次韵李简夫因病不出",
            "content": "十五年来一味闲，近来推病更安眠。\r\n鹤形自瘦非关老，僧定端居不计年。\r\n坐上要须长满客，杖头何用出携钱。\r\n未嫌语笑妨清静，闲暇陪公几杖前。"
        },
        {
            "title": "大行皇太后挽词二首",
            "content": "累朝宗内治，晚岁擅鸿勋。\r\n立子得元圣，收帘奉长君。\r\n一言消横逆，多难弭纷纭。\r\n仙驭曾非远，长瞻巩洛云。"
        },
        {
            "title": "和萧刓察推贺族叔司理登科还乡四首",
            "content": "读尽家藏万卷书，萧然华发宦游初。\r\n区区狱掾何须愧，聊把春秋试绪余。"
        },
        {
            "title": "扬州五咏 僧伽塔",
            "content": "山头孤塔閟真人，云是僧伽第二身。\r\n处处金钱追晚供，家家蚕麦保新春。\r\n欲求世外无心地，一扫胸中累劫尘。\r\n方丈近闻延老宿，清朝留客语逡巡。"
        },
        {
            "title": "送杨腾山人",
            "content": "胸中万卷书，不如一囊钱。\r\n不见杨夫子，岁晚走道边。\r\n夜归空床卧，两手摩涌泉。\r\n窗前雪花落，真火中自然。\r\n涣然发微润，飞上昆仑颠。\r\n霏霏雨甘露，稍稍流丹田。\r\n闭目内自视，色如黄金妍。\r\n至阳不独凝，当与纯阴坚。\r\n一穷百不遂，此事终无缘。\r\n君看抱朴子，共推古神仙。\r\n无钱买丹砂，遗恨盈尘编。\r\n归去守茅屋，道成要有年。"
        },
        {
            "title": "次韵张恕九日寄子瞻",
            "content": "无限黄花簇短篱，浊醪霜蟹正堪持。\r\n坐曹温尔夸勤瘁，割肉何妨诮诋欺。\r\n世外樽罍终自放，俗间簿领莫相縻。\r\n茱萸插遍知人少，谈笑须公一解颐。\r\n〈王摩诘诗云：“遥知兄弟登高处，插遍茱萸少一人。\r\n”〉"
        },
        {
            "title": "饮酒过量肺疾复作",
            "content": "朝蒙麴尘居，夜傍糟床卧。\r\n鼻香黍麦熟，眼乱瓶罂过。\r\n囊中衣已空，口角涎虚堕。\r\n啜尝未云足，盗釂恐深坐。\r\n使君信宽仁，高会慰寒饿。\r\n西楼适新成，明月犹半破。\r\n拥檐青山横，拂槛流水播。\r\n雕盘贮霜实，银盎荐秋糯。\r\n共言文字欢，岂待红裙佐。\r\n惟知醍醐滑，不悟颇罗大。\r\n夜归肺增涨，晨起脾失磨。\r\n情怀忽牢落，药饵费调和。\r\n衰年足奇穷，一醉仍坎坷。\r\n清尊自不恶，多病欲何奈。\r\n闻公话少年，举白不论个。\r\n歌吟杂嘲谑，笑语争掀簸。\r\n平明起相视，锐气曾末挫。\r\n达人遗形骸，驽马怀豆莝。\r\n不知逃世网，但解忧岁课。\r\n不见独醒人，终费招魂些。"
        },
        {
            "title": "赠净因臻长老",
            "content": "十方老僧十年旧，燕坐绳床看奔走。\r\n远游新自济南来，满身自觉多尘垢。\r\n暖汤百斛劝我浴，骊山衮衮泉倾窦。\r\n明窗困卧百缘绝，此身莹净初何有。\r\n清泉自清身自洁，尘垢无生亦无灭。\r\n振衣却起就华堂，老僧相对无言说。\r\n南山采菌软未干，西园撷菜寒方茁。\r\n与君饱食更何求，一杯茗粥倾铜叶。"
        },
        {
            "title": "读史六首",
            "content": "江河浪如屋，要须沧海容。\r\n可怜狄仁杰，犹复负娄公。"
        },
        {
            "title": "江上看山",
            "content": "朝看江上枯崖山，憔悴荒榛赤如赭。\r\n莫行百里一回头，落日孤云霭新画。\r\n前山更远色更深，谁知可爱信如今。\r\n唯有巫山最穠秀，依然不负远来心。"
        },
        {
            "title": "官居即事",
            "content": "官局纷纭簿领迷，生缘琐细老农齐。\r\n偷安旋种十年木，肉食还须五母鸡。\r\n对酒不尝怜酤榷，钓鱼无术漫临溪。\r\n此身已分长贫贱，执爨缝裳愧老妻。"
        },
        {
            "title": "奉使契丹二十八首其四古北口道中呈同事二首",
            "content": "笑语相从正四人，不须嗟叹久离群。\r\n及春煮菜过边郡，赐火煎茶约细君。\r\n日暖山蹊冬未雪，寒生胡月夜无云。\r\n明朝对饮思乡岭，夷汉封疆自此分。\r\n\r\n【注释】：【原题】：\r\n奉使契丹二十八首其四古北口道中呈同事二首之一右赵侍郎"
        },
        {
            "title": "次韵王适游陈氏园",
            "content": "宿雨晴来春已晚，众花飘尽野犹香。\r\n舞雩便可同沂上，饮褉何妨似洛阳。\r\n新圃近闻穿沼阔，涨江初喜放舟长。\r\n年来簿领萦人甚，何计相随入醉乡。"
        },
        {
            "title": "食樱笋二首",
            "content": "一旱经春草木焦，朱樱结子独盈条。\r\n盘中宛转明珠滑，舌上逡巡绛雪消。\r\n仰嗫佳人露犹湿，偷衔啼鸟语尤娇。\r\n南方荔子争先後，羞见炎风六月烧。"
        },
        {
            "title": "不到东西二林",
            "content": "山北东西寺，高人永远师。\r\n来游亦前定，回首独移时。\r\n社散白莲尽，山空玄鹤悲。\r\n何年陶靖节，溪上送行迟。"
        },
        {
            "title": "雨过",
            "content": "东南流注已鸣涧，西北霏微仅敛尘。\r\n人意共怀艰食病，天公那有不仁人。\r\n云移已分贫无福，雩应方知社有神。\r\n田里相望无一舍，终年苦乐会须匀。"
        },
        {
            "title": "外孙文九伏中入村晒麦",
            "content": "春田不雨忧无麦，入囷得半犹足食。\r\n伏中一晒不可缓，旱田苍耳犹难得。\r\n人言春旱夏当潦，入伏未保天日好。\r\n老农经事言不虚，防风防雨如防盗。\r\n外孙读书旧有功，吾言七字传祖风。\r\n旋投诗笔到田舍，知我老来馋且慵。\r\n秋田正急车难起，汗滴肩赫愧邻里。\r\n磨声细转雪花飞，举家百口磨牙齿。\r\n食前方丈我所无，烝饼十字或有诸。\r\n孙归何用慰勤苦，烹鸡亦有烝胡卢。"
        },
        {
            "title": "寄济南守李公择",
            "content": "岱阴皆平田，济南附山麓。\r\n山穷水泉见，发越遍溪谷。\r\n分流绕涂巷，暖气烝草木。\r\n下田满粳稻，秋成比禾菽。\r\n池塘浸余润，菱芡亦云足。\r\n辞家四千里，恃此慰穷独。\r\n公従吴兴来，苕霅犹在目。\r\n应恐齐鲁间，长被尘土辱。\r\n不知西垣下，滉漾千亩渌。\r\n仰见鸥鹭翻，俯视龟鱼浴。\r\n初来厌桴鼓，稍久捐鞭扑。\r\n清诗调嘉宾，夜话继华烛。\r\n飞花暮雪深，浮蚁糟床熟。\r\n相对各忘归，西来自嫌速。\r\n人生每多故，乐事难再卜。\r\n钜野一汗漫，河济相腾蹙。\r\n流沙翳桑土，蛟蜃处人屋。\r\n农亩分沉埋，城门遭板筑。\r\n伤心念漂荡，引手救颠覆。\r\n劳苦空自知，吁嗟欲谁告。\r\n遥知旧游处，落落空遗躅。\r\n平生读书史，物理粗能瞩。\r\n归耕久不遂，终作羝羊触。\r\n赋诗心自惊，请公再三读。"
        },
        {
            "title": "和子瞻玉盘盂二首",
            "content": "千叶团团一尺余，扬州绝品旧应无。\r\n赏传莒国迁钟虞，移忆胡僧置钵盂。\r\n丛底留连倾凿落，瓶中捧拥照浮屠。\r\n强将绛蜡封红萼，惟悴无言损玉肤。"
        },
        {
            "title": "次远韵齿痛",
            "content": "元明散诸根，外与六尘合。\r\n流中积缘气，虚妄无可托。\r\n敝陋少空明，妇姑相攘夺。\r\n日出暵焦牙，风来动危蘀。\r\n喜汝因病悟，或免终身著。\r\n更须诵楞严，从此脱缠缚。"
        },
        {
            "title": "韩干二马",
            "content": "玉带胡奴骑且牵，银騣白鼻两争先。\r\n八坊龙种知何数，乞与岐邠并锦鞯。"
        },
        {
            "title": "答孔平仲二偈",
            "content": "龟毛兔角号空虚，既被无收岂是无。\r\n自有真无遍诸有，灯光何碍也嫌渠。"
        },
        {
            "title": "次韵子瞻道中见寄",
            "content": "兄诗有味刻隽永，和者仅同如画影。\r\n短篇泉冽不容挹，长韵风吹忽千顷。\r\n经年淮海定成集，走书道路未遑请。\r\n相思半夜发清唱，醉墨平明照东省。\r\n南来应带蜀冈泉，西信近得蒙山茗。\r\n出郊一饭欢有余，去岁此时初到颍。"
        },
        {
            "title": "将使契丹九日对酒怀子瞻兄并示坐中",
            "content": "黄华已向初旬见，白酒相携九日尝。\r\n萸少一枝心自觉，春同斗粟味终长。\r\n兰生庭下香时起，玉在人前坐亦凉。\r\n千里使胡须百日，暂将中子治书囊。"
        },
        {
            "title": "赠医僧鉴清二绝",
            "content": "肘後医方老更精，须眉白尽气弥清。\r\n只应救病能无病，岂是平生学养生。"
        },
        {
            "title": "春深三首",
            "content": "偶有茅檐潩水阴，近依城市浅非深。\r\n幽居每自比陈寔，古学何人贵杜林。\r\n邻父时来陪小饮，儿曹颇解续微吟。\r\n前年仅了春秋传，後有仁人知我心。"
        },
        {
            "title": "次韵子瞻与安节夜坐三首",
            "content": "少年高论苦峥嵘，老孚寒蝉不复声。\r\n目断家山空记路，手披禅册渐忘情。\r\n功名久已知前错，婚嫁犹须毕此生。\r\n家世读书难便废，漫留案上铁灯檠。"
        },
        {
            "title": "宋城宰韩秉文惠日铸茶",
            "content": "君家日铸山前住，冬后茶芽麦粒粗。\r\n磨转春雷飞白雪，瓯倾锡水散凝酥。\r\n溪山去眼尘生面，簿领埋头汗匝肤。\r\n一啜更能分幕府，定应知我俗人无。"
        },
        {
            "title": "寓居六咏",
            "content": "山丹妶南土，盈尺愧西京。\r\n所至曾无比，知非浪得名。\r\n未须求别种，尚欠剥繁英。\r\n行复春风度，天涯眼暂明。"
        },
        {
            "title": "寒食前一日寄子瞻",
            "content": "寒食明朝一百五，谁家冉冉尚厨烟。\r\n桃花开尽叶初绿，燕子飞来体自便。\r\n爱客渐能陪痛饮，读书无思懒开编。\r\n秦川雪尽南山出，思共肩舆看麦田。"
        },
        {
            "title": "次韵宋构朝请归守彭城",
            "content": "得郡迎亲愿不违，书来无复寄当归。\r\n马驰未觉西南远，乌哺何辞日夜飞。\r\n湖水欲平官舍好，茶征初复讼氓稀。\r\n平反闻道加餐饭，五裤应须换破衣。"
        },
        {
            "title": "答吴和二绝",
            "content": "三间浰水小茅屋，不比麻田新草堂。\r\n门我秋来气如火，此间何事得安康。"
        },
        {
            "title": "送家安国赴成都教授三绝",
            "content": "垂白相逢四十年，猖狂情味老俱阑。\r\n论兵顿似前贤语，莫作当年故目看。"
        },
        {
            "title": "筠州州宅双莲",
            "content": "录盖红房共一池，一双游女巧追随。\r\n镜中比并新壮後，风际携扶欲舞时。\r\n露蕊暗开香自倍，霜蓬渐老折犹疑。\r\n殷勤画手传真态，道院生绡数幅垂。"
        },
        {
            "title": "次韵王适东轩即事三首",
            "content": "新竹依墙未出寻，墙东桃李却成林。\r\n池塘草长初饶梦，村落莺啼瞧心。\r\n江满船头朝欲转，泥融屐齿莫尤深。\r\n闭门怜子成书癖，试买村醪相伴斟。\r\n眼看东邻五亩花，茅檐竹户野人家。\r\n过墙每欲随飞蝶，归舍谁怜已莫鸦。\r\n幽客偶来成晚饭，野僧何日寄新茶。\r\n三年气味长如此，归计迟迟也自嘉。\r\n北园春草径微微，未用频教翦棘茨。\r\n蜂阵纷纷初养蜜，莺巢浅浅欲生儿。\r\n客情流水兼山远，归梦游丝向日迟。\r\n懒病相将浑欲惯，赖君索我强裁诗。"
        },
        {
            "title": "寄题密州新作快哉亭二首",
            "content": "槛前潍水去沄沄，洲渚苍茫烟柳匀。\r\n万里忽惊非故国，一樽聊复对行人。\r\n谢安未厌频携妓，汲黯犹须卧理民。\r\n试问沙囊无处所，于今信怯定非真。"
        },
        {
            "title": "送颜复赴阙",
            "content": "箪瓢未改安贫性，凫绎犹传直道余。\r\n不见失官愁戚戚，但闻高卧起徐徐。\r\n居中旧厌军容讲，补外仍遭城旦书。\r\n此去将身置何许，秋风未免忆鲈鱼。"
        },
        {
            "title": "予昔在京师画工韩若拙为予写真今十三年矣容",
            "content": "白发苍颜日日新，丹青犹是旧来身。\r\n百年迅速何曾住，方寸空虚老更真。\r\n一幅萧条寄衰朽，异时仿佛见精神。\r\n近存八十一章注，从道老聃门下人。\r\n\r\n【注释】：【原题】：\r\n予昔在京师画工韩若拙为予写真今十三年矣容貌日衰展卷茫然叶县杨生画不减韩复令作之以记其变偶作"
        },
        {
            "title": "遗老斋绝句十二首",
            "content": "北临凤凰台，凤去台亦圮。\r\n萋萋修竹林，喈喈何日至。"
        },
        {
            "title": "故濮阳太守赠光禄大夫王君正路挽词二首",
            "content": "吴中试良守，濮上继嘉声。\r\n平赋权家恨，蠲租盗俗清。\r\n家贫久未葬，身去独留名。\r\n天报多男子，终存好弟兄。"
        },
        {
            "title": "次韵答王巩",
            "content": "君家当盛时，画戟拥朱户。\r\n中书十八年，清明日方午。\r\n形容画云阁，功业载盟府。\r\n中庭三槐在，遗迹百世睹。\r\n子孙尽豪俊，岂类世寒寠。\r\n胡为久邅厄，黾勉受侵侮。\r\n往来两都间，奔走未安土。\r\n愿言解缨绂，归去事农圃。\r\n嘉禾根未拔，且忍俟甘雨。\r\n拂衣走东皋，此说吾不取。\r\n聊复放襟怀，清谈对僧麈。\r\n躬耕未可言，知田顾乃父。"
        },
        {
            "title": "奉使契丹二十八首其二十二学士院端午帖子二",
            "content": "九夏清斋奉至尊，消除疠疫去无痕。\r\n太医争献天师艾，瑞雾长萦尧母门。\r\n\r\n【注释】：【原题】：\r\n奉使契丹二十八首其二十二学士院端午帖子二十七首之四皇太妃阁五首"
        },
        {
            "title": "和萧刓察推贺族叔司理登科还乡四首",
            "content": "作官未减读书勤，簿领从今日日新。\r\n汗简韦编谁付予，传家应有下帷人。"
        },
        {
            "title": "留滞高安四年有余忽得信闻当除官真扬间偶成",
            "content": "数间茅屋久蹉跎，四见秋风入薜萝。\r\n北棹偶然追雁羽，南公谁复伴渔蓑。\r\n三年贾傅惊吾老，九岁刘郎愧尔多。\r\n此去仍家江海上，不妨一叶弄清波。\r\n\r\n【注释】：【原题】：\r\n留滞高安四年有余忽得信闻当除官真扬间偶成小诗书于屋壁"
        },
        {
            "title": "周昉画美人歌",
            "content": "深宫美人百不知，饮酒食肉事游嬉。\r\n弹丝吹竹舞罗衣，曲终对镜理鬓眉。\r\n岌然高髻玉钗垂，双鬟窈窕萼叶微。\r\n宛转踯躅従婴儿，倚楹俯槛皆有姿。\r\n拥扇执拂知従谁，瘦者飞燕肥玉妃。\r\n俯仰向背乐且悲，九重深远安得窥。\r\n周生执笔心坐驰，流传人间眩心脾。\r\n飞琼小玉云雾帏，长风吹开忽见之。\r\n梦魂清夜那复追，老人衰朽百事非。\r\n展卷一笑亦胡为，持付少年良所宜。"
        },
        {
            "title": "春旱",
            "content": "旧俸存无几，生齿日益多。\r\n敝庐虽粗完，空廪无麦禾。\r\n首种二顷田，奈此春旱何。\r\n谁能持只鸡，一酹邢山阿。\r\n饥寒谁相念，幸龙未见呵。\r\n去年投虎头，叩门用干戈。\r\n邂逅一尺雨，岂复阴阳和。\r\n幽明初不隔，诚意岂在多。\r\n恻然上通天，矧此一盘涡。\r\n云兴雨随至，父老行且歌。"
        },
        {
            "title": "次韵李公朝著作见赠二首",
            "content": "远客徒为尔，江边有故丘。\r\n江洲信广大，凫雁任漂浮。\r\n好事时携酒，归心久倦游。\r\n还乡定衰老，朋友肯相收。\r\n稽古终何力，扶衰谩有方。\r\n故人怜困踬，佳句赠辉光。\r\n未暇抽身去，安能插翅翔。\r\n空存疏懒性，高卧笑羲皇。"
        },
        {
            "title": "吴冲卿夫人秦国挽词二首",
            "content": "国老相随尽，家风慨独存。\r\n见夫成相业，听子得忠言。\r\n气节惭多士，声华盛一门。\r\n平生高义重，未易俗人论。"
        },
        {
            "title": "宜徽使张安道生日",
            "content": "从公淮阳今几年，忆持寿斝当公前。\r\n祝公齿发老复少，岁岁不改冰霜颜。\r\n扫除四海一清净，整顿万物俱安全。\r\n今年见公商丘侧，奉祠太一真仙官。\r\n身安气定色如玉，脱遗世俗心浩然。\r\n幽居屡过赤松子，长夜亲种丹砂田。\r\n此中自有不变地，岁阅生日如等闲。\r\n门前贺客任填委，世上多故须陶甄。\r\n秋风坐见蒲柳尽，岁晏惟有松柏坚。\r\n斯人未安公未用，使公难老应由天。"
        },
        {
            "title": "记梦",
            "content": "长鱼三尺困横盆，送入清流喜欲奔。\r\n报我金匙仅盈寸，掷还聊喜不贪存。"
        },
        {
            "title": "题李公麟山庄图其六芗茅馆",
            "content": "山居少华丽，牵茅结净屋。\r\n此间不受尘，幽人亦新沐。"
        },
        {
            "title": "张惕山人即昔所谓惠思师也余旧识之於京师忽",
            "content": "昔日高僧今白衣，人生变化定难知。\r\n故人相见不相识，空怪解吟无本诗。\r\n\r\n【注释】：【原题】：\r\n张惕山人即昔所谓惠思师也余旧识之於京师忽来相访茫然不复省徐自言其故戏作二小诗赠之"
        },
        {
            "title": "仙游潭五首·北寺",
            "content": "君看潭北寺，何用减潭南。\r\n不到还能止，重来独未厌。\r\n荒凉增客思，贫病觉僧惭。\r\n饮水寒难忍，谁言栢子甘。"
        },
        {
            "title": "答文与可以六言诗相示因道济南事作十首",
            "content": "远游既为东鲁，迁居又爱南山。\r\n齿发自知将老，心怀且欲偷安。\r\n舜井溢流陌上，历山近在城头。\r\n羁旅三年忘去，故园何日归休。\r\n野步西湖绿缛，晴登北渚烟绵。\r\n蒲莲自可供腹，鱼蟹何尝要钱。\r\n饮酒方桥夜月，钓鱼画舫秋风。\r\n冉冉荷香不断，悠悠水面无穷。\r\n雨过山光欲溜，寒来水气如烝。\r\n胜处何须吴越，随方亦有游朋。\r\n扬雄执戟虽久，陶令归田未能。\r\n眼看云山无奈，神伤簿领相仍。\r\n终岁常亲鞭朴，此生知负诗书。\r\n欲寻旧学无处，时有故人起予。\r\n故人远在江汉，万里时寄声音。\r\n闻道禅心寂寞，未废诗人苦吟。\r\n佳句近参风雅，微词间发离骚。\r\n窃欲比君庚信，莫年诗赋尤高。\r\n相思欲见无路，满秩西归有时。\r\n及君铃阁少事，饮我松醪满卮。"
        },
        {
            "title": "次韵江法曹山间小酌",
            "content": "高情不奈簿书图，行揖青山肯见随。\r\n绿野逢花将尽日，清樽迨我正闲时，檐间双燕欲生子，叶底新梅初满枝，笑杀华阳穷县令，床头酒尽只嚬眉。"
        },
        {
            "title": "次韵子瞻题泗州监仓东轩二首",
            "content": "户舆嫋嫋渡浮梁，吏隐知君寄一仓。\r\n十里遥看飞皂盖，小轩相对有壼浆。\r\n清霄往往投车辖，永日霏霏散篆香。\r\n留滞淮南久仍乐，莫年何意复为郎。"
        },
        {
            "title": "新作南门",
            "content": "于公决狱多阴功，自知有子当三公，\r\n高作里门车马通。定国精明有父风，\r\n饮酒一石耳目聪。汉家宰相仍侯封，\r\n左右中兴始且终。我家读书自我翁，\r\n耻言法律羞丘戎。中年出入黄门中，\r\n智巧不足称愚忠，虽云寡过亦无功。\r\n不忮不求心粗空，举世知我惟天工。\r\n恃此知不累儿童，作门不庳亦不隆。\r\n陋巷正与颜生同，势家笑唾傥见容。"
        },
        {
            "title": "再和十首",
            "content": "天为多才故欲禁，府门摧落涨江深。\r\n鼎新翠壁排精铁，涌出飞楼直百金。"
        },
        {
            "title": "十月二十九日雪四首",
            "content": "床头唧唧糟鸣瓮，夜半萧萧雪打窗。\r\n拥褐旋惊花著树，泼醅初喜酒盈缸。\r\n邻翁晨乞米三斗，钓户暮留鱼一双。\r\n自笑有无今粗足，遥怜逐客过重江。"
        },
        {
            "title": "东轩长老二绝",
            "content": "担头挑得黄州笼，行过圆通一笑开。\r\n却到山前人已寂，亦无一物可担回。"
        },
        {
            "title": "去年秋扇二绝句",
            "content": "扇中秦女旧乘鸾，拂去浮尘色尚鲜。\r\n未尽炎风早归去，不堪秋後乞哀怜。"
        },
        {
            "title": "次韵子瞻广陵会三同舍各以其字为韵 刘莘老",
            "content": "莘老奋徒步，首与观国宾。\r\n俨然自约束，被服韨与绅。\r\n黾勉丞相府，接迹舆台臣。\r\n顾嫌任安躁，未忍裂坐茵。\r\n推置冠獬豸，谓言我比邻。\r\n三晋固多士，肮脏存斯人。\r\n窜责不敢辞，狂言见天真。\r\n南方异风俗，强食鱼尾莘。\r\n应同贾太傅，抱屈耻自陈。\r\n犹有痛哭书，受厘定何辰。"
        },
        {
            "title": "除夜泊彭蠡湖遇大风雪",
            "content": "莫发邬阳市，晓榜彭蠡口。\r\n微风吹人衣，雾绕庐山首。\r\n舟人释篙笑，此是风伯候。\r\n杙舟未及深，飞沙忽狂走。\r\n暗空转车毂，渌水起冈阜。\r\n众帆落高张，断缆已不救。\r\n我舟旧如山，此日亦何有。\r\n老心畏波澜，归卧塞窗牖。\r\n土囊一已发，万窍无不奏。\r\n初疑丘山裂，复恐蛟蜃斗。\r\n鼓锺相轰豗，戈甲互磨叩。\r\n云霓黑旗展，林木万弩彀。\r\n曳柴眩人心，振旅拥军後。\r\n或为羁雌吟，或作苍兕吼。\r\n众音杂呼吸，异出殊圈臼。\r\n中宵变凝冽，飞霰集粉糅。\r\n萧骚蓬响乾，晃荡窗光透。\r\n坚凝忽成积，澎湃殊未究。\r\n紵缟铺前洲。琼瑰琢遥岫。\r\n山川莽同色，高下齐一覆。\r\n渊深窜鱼鳖，野旷绝鸣雊。\r\n孤舟四邻断，余食数升糗。\r\n寒虀仅盈盎，腊肉不满豆。\r\n敝裘拥衾眠，微火拾薪构。\r\n可怜道路穷，坐使妻子诟。\r\n幽奇虽云极，岑寂顿未觏。\r\n一年行将除，兹岁真浪受。\r\n朝来阴云剥，林表红日漏。\r\n风棱恬已收，江练平不绉。\r\n两桨舞夷犹，连峰吐奇秀。\r\n同行贺安稳，所识问癯瘦。\r\n惊余空自怜，梦觉定真否。\r\n春阳著城邑，屋瓦冻初溜。\r\n艰难当有偿，烂熳醉醇酎。"
        },
        {
            "title": "同王适赋雪",
            "content": "北风吹雨雨不断，遍满虚空作飞霰。\r\n纸窗独卧不成眠，茅屋无声时一泫。\r\n鸟乌错莫寒未起，庭户空明夜惊旦。\r\n重楼复阁烂生光，绝涧连山漫不见。\r\n夹砌双杉洗更碧，满田碧草埋应烂。\r\n城中闭户无履迹，市上孤烟数晨爨。\r\n细排玉著短垂檐，暗结轻冰时入研。\r\n拨灰有客顾尊俎，迹兔何人试鹰犬。\r\n未容行役扫车毂，应有老农歌麦饭。\r\n一来江城若俄顷，四见白花飞面旋。\r\n坐看酒瓮谁敢尝，归踏冰泥屡成溅。\r\n年来桥板断不属，莫出肩舆足忧患。\r\n到家昏黑空自笑，诉妇勤劳每长叹。\r\n床头有酒未用沽，囊里无钱不劳算。\r\n更令雪片大如手，终胜溪瘴长熏眼。\r\n谒告犹能不出门，典衣共子成高宴。"
        },
        {
            "title": "种药苗二首其二种决",
            "content": "决明明目，功见本草。\r\n食其花叶，亦去热恼。\r\n有能益人，矧可以饱。\r\n二嗅不食，笑杜陵老。"
        },
        {
            "title": "闰九月重九与父老小饮四绝",
            "content": "获罪清时世共憎，龙川父老尚相寻。\r\n直须便作乡关看，莫起天涯万里心。"
        },
        {
            "title": "次韵侄过江涨",
            "content": "阴淫夏为秋，雨暴溪作渎。\r\n缺防旧通市，流潦几入屋。\r\n虽幸廪粟空，犹惜畦蔬绿。\r\n鹿骇不择音，鸿羁分遵陆。\r\n室诮曾子还，城讴华元衄。\r\n中情久岑寂，外物竞排蹙。\r\n设心等一慈，开怀受诸毒。\r\n道力虽未究，游波偶然伏。\r\n粮须三月聚，艾要七年蓄。\r\n君恩许北还，从此当退缩。"
        },
        {
            "title": "次韵王钦臣秘监英殿井",
            "content": "碧甃涵云液，铜瓶响玉除。\r\n汲花攒点罢，洒雾唤班初。\r\n龙饼煎无数，螭研滴有余。\r\n従官方醉饱，一酌解清虚。"
        },
        {
            "title": "和子瞻凤翔八观八首其七李氏园",
            "content": "有客骑白驹，扬鞭入青草。\r\n悠悠无远近，但择林亭好。\r\n萧条北城下，园号李家媪。\r\n系马古车门，随意无洒扫。\r\n鸣禽惊上屋，飞蝶纷入抱。\r\n竹林净如灌，流水清可澡。\r\n闲花不着行，香梨独依岛。\r\n松枝贯今昔，林影变昏早。\r\n草木皆苍颜，亭宇已新造。\r\n临风置酒樽，庭下取栗枣。\r\n今人强欢笑，古人已枯槁。\r\n欲求百年事，不见白须老。\r\n秦中古云乐，文武在丰镐。\r\n置囿通樵苏，养兽让麀{上鹿下夭}。\r\n池鱼跃金碧，白鸟飞紵缟。\r\n牛羊感仁恕，行苇亦自保。\r\n当年歌灵台，後世咏鱼藻。\r\n古诗宛犹在，遗处不可考。\r\n悲哉李氏末，王霸出奴皂。\r\n城中开芳园，城外罗战堡。\r\n击鼓鸣巨钟，百姓皆懊恼。\r\n及夫圣人出，战国卷秋潦。\r\n园田赋贫民，耕破园前道。\r\n高原种菽粟，陂泽满粳稻。\r\n春耕杂壶浆，秋赋输秸藁。\r\n当年王家孙，自庇无尺橑。\r\n空余百岁木，妄为夭巫祷。\r\n游人足讥骂，百世遭舌讨。\r\n老翁不愿见，垂涕祝襁褓。\r\n持用戒满盈，饮酒无醉倒。"
        },
        {
            "title": "毛国镇生日二绝",
            "content": "闻公归橐尚空虚，近送楞严十卷书。\r\n心地本无生灭处，定逢生日亦如如。"
        },
        {
            "title": "官舍胸有鸂鶒遗二宣二首",
            "content": "半亩清池藻荇香，一双鸂鶒竞悠扬。\r\n来従碧涧巢安在，飞过重城毋自将。\r\n野鸟似非官舍物，宰君昔是钓鱼郎。\r\n直言愧比奇章老，得县无心更激昂。\r\n清池定谁至，鸂鶒自来驯。\r\n知我无伤意，怜渠解托身。\r\n桥阴栖息稳，岛外往来频。\r\n勿食游鱼子，従交长细鳞。"
        },
        {
            "title": "息壤",
            "content": "江上寒沙薄如席，一夕坟起成高丘。\r\n江流倾转力不胜，左啮右吐非自由。\r\n南郡城南独何者，平地生长殊不休。\r\n当中屋背不盈尺，深入百丈皆石楼。\r\n古人不知下有怪，发破不掩水涨浮。\r\n传言夏鲧塞洚水，上帝爱此无敢偷。\r\n窃持大畚负长镈，刺取不已帝使流。\r\n禹知水怒非塞止，网捕百怪杂蜃鳅。\r\n掘壕入土不计丈，投掷填压声鸣啾。\r\n一时既定忧后世，恐此窃出坏九州。\r\n神人已死无复制，故以此土封其头。\r\n发之辄满不可既，意使灵物长幽囚。\r\n前年大旱千里赤，取土盈掬雨不收。\r\n谁言咫尺旧黄壤，中有千岁龙与虬。\r\n高山万仞犹可削，嗟此何独生如疣。\r\n天长地远莽无极，虽有缺坏谁能赒。\r\n我疑天意固有在，患世多事穷镌锼。\r\n埏陶鼓铸地力困，久不自补无为忧。\r\n世无女娲空白石，磊磊满地如浮沤。\r\n耕田凿井自无已，息壤无几安能酬。\r\n\r\n【注释】：在荆南南门外。"
        },
        {
            "title": "寄龙井辩才法师三绝",
            "content": "山色青冥叶未红，湖光凝碧晓无风。\r\n行穷上下两天竺，望断南山龙井龙。"
        },
        {
            "title": "感秋扇",
            "content": "团扇经秋似败荷，丹青彷佛旧松萝。\r\n一时用舍非吾事，举世炎凉奈尔何。\r\n汉代谁令收汲黯，赵人犹欲用廉颇。\r\n心知怀袖非安处，重见秋风愧恨多。"
        },
        {
            "title": "试院唱酬十一首 戏呈试官",
            "content": "只隔墙东便是家，悁悁还似在天涯。\r\n客心不耐听松雨，归信犹堪饮菊花。\r\n翦烛看书良寂寞，披沙见玉忽喧哗。\r\n自惭空馆难留客，试问姮娥稍驻车。"
        },
        {
            "title": "奉使契丹二十八首 惠州〈传闻南朝逃叛者多",
            "content": "孤城千室闭重闉，苍莽平川绝四邻。\r\n汉使尘来空极目。\r\n沙场雪重欲无春。\r\n羞归应有李都尉，念旧可怜徐舍人。\r\n会逐单于渭桥下，欢呼齐拜属车尘。\r\n\r\n【注释】：原题：奉使契丹二十八首 惠州〈传闻南朝逃叛者多在其间。〉"
        },
        {
            "title": "泝潮二首",
            "content": "疋练萦回出海门，黄泥先变碧波浑。\r\n初来似欲倾沧海，正满真能倒百源。\r\n流卉飞腾竟何在，扁舟睥睨久仍存。\r\n自惭不作山林计，来往终随梦物奔。"
        },
        {
            "title": "和李公择赴历下道中杂咏十二首其九梁山洎见",
            "content": "终日舟行花尚多，清香无奈著人何。\r\n更须月出波光净，卧听渔家荡桨歌。\r\n\r\n【注释】：【原题】：\r\n和李公择赴历下道中杂咏十二首其九梁山洎见荷花忆吴兴五绝"
        },
        {
            "title": "示资福谕老",
            "content": "幽居百无营，孤坐若假寐。\r\n根尘两相接，逆流就一意。\r\n意念纷无端，中止不及地。\r\n寂然了无觉，乃造真实际。\r\n百川入沧溟，众水皆一味。\r\n止为潭渊深，动作涛澜起。\r\n动止初何心，及遇适然耳。\r\n吾心未尝劳。万物将自理。"
        },
        {
            "title": "子瞻惠双刀",
            "content": "彭城一双刀，黄金错刀镮。\r\n脊如双引绳，色如青琅玕。\r\n开匣飞电落，入手清霜寒。\r\n引之置膝上，凛然愁肺肝。\r\n我衰气力微，览镜毛发斑。\r\n誓将斩鲸鲵，静此沧海澜。\r\n又欲戳犀兕，永息行路难。\r\n有志竟不従，抚刀但长叹。\r\n投刀泪如霰，北斗空阑干。\r\n归来刈蓬蒿，锄田植芳兰。\r\n惜刀不忍用，用亦非所便。\r\n弃置尘土中，坐使锋刃刓。\r\n床头夜生光，知有蛟龙蟠。\r\n惭君赠我意，时取一磨看。"
        },
        {
            "title": "次韵柳见答",
            "content": "桂酒无人寄豫章，〈江西官酿，惟豫章最佳。\r\n〉羁愁牢落遣谁当。\r\n烹煎崖蜜真牵强，惭愧山蜂久蓄藏。\r\n江上?会鲈橙正熟，山头吹帽菊初香。\r\n漂流异日俱陈迹，笑说过従想未忘。"
        },
        {
            "title": "次韵王适元日并示曹焕二首",
            "content": "放逐三年未遣回，复惊爆竹起春雷。\r\n祈年粗有樽中桂，寄远仍持岭上梅。\r\n莫笑牛狸抵羊酪，漫将崖蜜代官醅。\r\n二君未肯嫌贫病，犹得衰颜一笑开。"
        },
        {
            "title": "次韵子瞻夜坐",
            "content": "月入虚窗疑欲旦，香凝幽室久犹薰。\r\n清风巧为吹余瘴，疏雨时来报断云。\r\n南海炎凉身已惯，北方毁誉耳谁闻。\r\n遥知挂壁瓢无酒，归舶还将一酌分。"
        },
        {
            "title": "勉子瞻失干子二首",
            "content": "人生本无有，众幻妄聚耳。\r\n手足非吾亲，何况妻与子。\r\n偶来似可乐，强作室家喜。\r\n忽去未免悲，欣成要矜毁。\r\n君家两岁儿，毕竟何自始。\r\n变化违初心，涕泗剧翻水。\r\n吾侪近始悟，造物聊复试。\r\n道力竟未完，聪明信难恃。\r\n破甑不复顾，彼无爱甑心。\r\n弃璧负赤子，始验爱子深。\r\n诚知均非我，胡为有不能。\r\n一従三界游，久被百物侵。\r\n朝与喜怒交，莫与宠辱临。\r\n四物皆不胜，生死独未曾。\r\n不经大火烧，孰为真黄金。\r\n弃置父子恩，长住旃檀林。"
        },
        {
            "title": "次韵子瞻广陵会三同舍各以其字为韵其三刘莘",
            "content": "莘老奋徒步，首与观国宾。\r\n俨然自约束，被服韍与绅。\r\n黾勉丞相府，接迹舆台臣。\r\n顾嫌任安躁，未忍裂坐茵。\r\n推置冠獬豸，谓言我比邻。\r\n三晋固多士，肮脏存斯人。\r\n窜责不敢辞，狂言见天真。\r\n南方异风俗，强食鱼尾莘。\r\n应同贾太傅，抱屈耻自陈。\r\n犹有痛哭书，受厘定何辰。\r\n\r\n【注释】：【原题】：\r\n次韵子瞻广陵会三同舍各以其字为韵其三刘莘老"
        },
        {
            "title": "池州萧丞相楼二首",
            "content": "绕郭青峰睥睨屯，入城流水縠文翻。\r\n楼成始觉江山胜，人去方知德业尊。\r\n坐久浮云霾后岭，酒醒飞雪变前村。\r\n我来邂逅公归国，犹喜登临共一樽。\r\n〈池守滕元发时将解去。\r\n丞相风流直至今，朱栏仍对旧山林。\r\n奔驰轩冕身何有，跌宕图书意最深。\r\n松绕城头风瑟缩，江浮山外气阴森。\r\n三年不起南迁想，应有前人识此心。"
        },
        {
            "title": "试制举人呈同舍诸公二首",
            "content": "早岁同科止六人，中年零落半埃尘。\r\n却将旧学收新进，几误今生是後身。\r\n肮脏别都遗老骥，沉埋秘府愧潜鳞。\r\n怜君尚胜刘蕡在，白首诸侯呼上宾。"
        },
        {
            "title": "次韵子瞻临皋新葺南堂五绝",
            "content": "邻人渐熟容赊酒，故客亲留为种蔬。\r\n住稳不论归有日，船通何患出无车。"
        },
        {
            "title": "题李公麟山庄图其十四玉龙峡",
            "content": "白龙昼饮潭，修尾挂石壁。\r\n幽人欲下看，雨雹晴相射。"
        },
        {
            "title": "戏作家酿二首",
            "content": "我饮半合耳，晨兴不可无。\r\n千钱买一斗，众口分须臾。\r\n月俸本有助，法许吏未俞。\r\n愍愍坐相视，馋涎落盘盂。\r\n颍潩旧乏水，粳糯贵如珠。\r\n今年利陂堨，碓声喧里闾。\r\n典衣易锺釜，入瓮生醍醐。\r\n欢欣走童孺，左右陈肴蔬。\r\n细酌奉翁媪，余润沾庖厨。\r\n诘朝日南至，相戒留全壼。\r\n一家有喜色，经冬可无沽。\r\n莫怪杜拾遗，斗水宽忧虞。"
        },
        {
            "title": "临川陈宪大夫挽词二首",
            "content": "五月扁舟忆过门，哀怜逐客为招魂。\r\n开樽不惜清泉洁，挥汗相看白雨翻。\r\n病起清言惊苦瘦，归休尺牍尚相存。\r\n秋风洒涕松楸外，谈笑犹疑对竹轩。"
        },
        {
            "title": "过龟山",
            "content": "再涉长淮水，惊呼十四年。\r\n龟山老僧在，相见一茫然。\r\n僧老不自知，我老私自怜。\r\n驱驰定何获，少壮空已捐。\r\n掉头不见答，笑指岸下船。\r\n人生何足云，陵谷自变迁。\r\n当年此山下，莫测千仞渊。\r\n渊中械神物，自昔尧禹传。\r\n帆樯避石壁，风雨随香烟。\r\n尔来放冬汴，冷沙涨成田。\r\n褰裳六月渡，中流一带牵。\r\n俯首见砂砾。\r\n群渔捕鲂鳣。\r\n父老但惊叹，此理未易原。\r\n何况七尺躯，不为物所旋。\r\n众形要同尽，独有无生全。\r\n百年争夺中，扰扰谁相贤。"
        },
        {
            "title": "楼观",
            "content": "神仙避世守关门，一世沉埋百世尊。\r\n旧宅居人无姓尹，深山道士即为孙。\r\n天寒游客常逢雪，日暮归鸦自识村。\r\n君欲留身记幽寂，直将山外比羌浑。"
        },
        {
            "title": "寓居二首其一东亭",
            "content": "十口南迁粗有归，一轩临路阅奔驰。\r\n市人不惯频回首，坐客相谙便解颐。\r\n惭愧天涯善知识，增添城外小茅茨。\r\n华严未读河沙偈，偃仰明窗手自披。"
        },
        {
            "title": "和孔武仲金陵九咏其三凤凰台",
            "content": "凤鸟久不至，斯台空复高。\r\n何年种梧竹，特地翦蓬蒿。\r\n白水来无际，青山转几遭。\r\n南游且未返，江海共滔滔。"
        },
        {
            "title": "索居三首",
            "content": "平生亦何事，十载苦颠隮。\r\n梦嶮曾非嶮，觉迷终不迷。\r\n客居兼壮子，别久愧良妻。\r\n稍讶音书阔，春阴道路泥。"
        },
        {
            "title": "次韵毛君山房即事十首",
            "content": "邂逅清羑屡不期，病来无奈羽觞飞。\r\n醉乘篮轝江边去，长伴渔舟月下归。"
        },
        {
            "title": "和韩宗弼暴雨〈次韵〉",
            "content": "执热卧北窗，淋漓汗流注。\r\n蛟龙遁水府，谁起叩天户。\r\n偶然终日风，振扰北山雾。\r\n崩腾转相轧，变化不容睹。\r\n雷声运车毂，雨点倾豆黍。\r\n逡巡溜河汉，指顾才笑语。\r\n破屋少干床，茅苫固难御。\r\n出门泥没足，此厄比邻溥。\r\n苟令终岁熟，敢有今日怒。\r\n晚照上东轩，清风袭虚庑。\r\n微生免荷锄，但喜脱烦暑。\r\n农父更事多，缺塘已增土。"
        },
        {
            "title": "寓居六咏",
            "content": "邻家三亩竹，萧散倚东墙。\r\n谁谓非吾有，时能惠我凉。\r\n雪深闻毁折，风作任披猖。\r\n事过还依旧，相看意愈长。"
        },
        {
            "title": "见儿侄唱酬次韵五首",
            "content": "儿病要须闲，闲极自成趣。\r\n空虚虽近道，懒拙初非悟。\r\n偶将今生脚，还著古人屦。\r\n大小适相同，本来无别处。"
        },
        {
            "title": "次韵吴兴李行中秀才见寄并求醉眠亭诗二首",
            "content": "才堪簿领更无余，赢得十年闲读书。\r\n宠辱何须身自试，穷愁不待酒驱除。\r\n故人归去无消息，佳句新来屡卷舒。\r\n前日使君今在此，不妨时复置双鱼。\r\n〈李公择自吴兴移齐南。\r\n〉\r\n【注释】：原题：次韵吴兴李行中秀才见寄并求醉眠亭诗二首 和见寄"
        },
        {
            "title": "问黄蘖长老疾",
            "content": "四大俱非五蕴空，身心河岳尽消熔。\r\n病根何处容他住，日夜还将药石攻。"
        },
        {
            "title": "次韵子瞻赠梁交左藏",
            "content": "彭城欲往台无檄，初喜东西合为一。\r\n将军走马随春风，精锐千人森尺籍。\r\n口占佳句惊众坐，手练强兵试鸣镝。\r\n酒酣起舞花满地，醉倒不听人扶出。\r\n归来相对如梦寐，虎踞熊经苦岑寂。\r\n黄楼方就可同游，饮尽官厨三百石。"
        },
        {
            "title": "大行皇太后挽词二首",
            "content": "家风承旧相，国体继皇姑。\r\n定策从中禁，传声震海隅。\r\n春风开闭蛰，朝露湿焦枯。\r\n万里生还客，冠缨泪雨濡。"
        },
        {
            "title": "赠提刑贾司门青",
            "content": "前年乘舟护南河，宛丘官舍酣且歌。\r\n去年持节忧犴狱，驱车道路日不足。\r\n今年春风尘土黄，远赴三州议繇役。\r\n天子忧民法令新，整齐百事无闲人。\r\n苗耘发栉何时已，回首昔游如梦寐。\r\n区区学舍曾未知，春晚日长唯有睡。\r\n才智有余安得闲，疏慵顾我自当然。\r\n喜君未忘太平事，独称赦书旌孝子。\r\n\r\n【注释】：项城有孝子负土成坟，贾移文陈州，请用赦书存恤之。"
        },
        {
            "title": "二月望日雪二绝",
            "content": "老翁衰病不忧花，百口唯须麦养家。\r\n闻道田中犹要雪，兼收凝白试山茶。"
        },
        {
            "title": "赠司空张公安道挽词三首",
            "content": "孤高出世学，豪迈谪仙人。\r\n早岁犹和俗，中年自识真。\r\n定余时发照，尘尽四无邻。\r\n闻道骑箕尾，还应事玉宸。"
        },
        {
            "title": "和子瞻和陶渊明杂诗十一首",
            "content": "大道如衣食，六经所耕桑。\r\n家传易春秋，未易相秕糠。\r\n久种终不获，岁晚嗟无粮。\r\n念此坐叹息，追飞及颓阳。\r\n天公亦假我，书成麟未伤。\r\n可怜陆忠州，空集千首方。\r\n何如学袁盎，日把无可觞。"
        },
        {
            "title": "次韵孔武仲到官後见寄",
            "content": "举楫同千里，系舟时一言。\r\n共嗟蓬作屋，愿就席为门。\r\n行役身先困，征商思益昏。\r\n仅同登垄断，何止服车辕。"
        },
        {
            "title": "秦虢夫人走马图二绝",
            "content": "秦虢风流本一家，丰枝稼叶映双花。\r\n欲分妍丑都无处，夹道游人空叹嗟。\r\n朱帧玉勒控飞龙，笑语喧哗步骤同。\r\n驰入九重人不见，金细翠羽落泥中。"
        },
        {
            "title": "再游庐山三首",
            "content": "当年五月访庐山，山翠溪声寝食间。\r\n藤杖复随春色到，寒泉顿与客心闲。\r\n岩头悬布煎茶足，峡口惊雷泛叶悭。\r\n待得前村新雨遍，扁舟应逐好风还。\r\n忆自栖贤夜入城，道边兰若一僧迎。\r\n偶然不到终遗恨，特地来游慰昔情。\r\n海外声闻安至此，堂中天鼓为谁鸣。\r\n匆匆复向深山去，一盏醍醐饱粟罂。\r\n〈罗汉院有新罗罗汉，堂中法鼓特大。\r\n〉此山岩谷不知重，赤眼浮图自一峰。\r\n芒屩随僧践黄叶，晓光消雪堕长松。\r\n石泉试饮先师锡，午饭归寻下寺钟。\r\n胜处转多浑恐忘，出山惟见白云浓。"
        },
        {
            "title": "次韵景仁饮宋温之南轩二首",
            "content": "饮阑瓶已罄，话久仆须更。\r\n高会良难得，危言岂易行。\r\n归休便老计，得失任台评。\r\n犹有青编在，它年不世情。"
        },
        {
            "title": "奉使契丹二十八首 渡桑干",
            "content": "北渡桑干冰欲结，心畏穹庐三尺雪。\r\n南渡桑干风始和，冰开易水应生波。\r\n穹庐雪落我未到，到时坚白如磐陀。\r\n会同出入凡十日，腥膻酸薄不可食。\r\n羊修乳粥差便人，风隧沙场不宜客。\r\n相携走马渡桑干，旌旆一返无由还。\r\n胡人送客不忍去，久安和好依中原。\r\n年年相送桑干上，欲话白沟一惆怅。"
        },
        {
            "title": "程八信孺表弟部符单父相遇颍川归乡待阙作长",
            "content": "我生犹及见大门，弟兄中外十七人。\r\n两家门户甲乡党，正如颍川数孙陈。\r\n嗈嗈鸣雁略云汉，风吹散落天一垠。\r\n归来勉强整毛羽，饮水啄粒伤离群。\r\n东西隔绝不敢恨，死生相佚长悲辛。\r\n萧萧华发对妻子，往往老泪流衣巾。\r\n仲叔已尽季亦老，双星孤月耿独存。\r\n老夫闭门不敢出，喜君三度乘朱轮。\r\n今春部符地尤胜，不齐自古留芳尘。\r\n回车访我念衰老，挽衣把臂才逡巡。\r\n君行到官我未死，杖藜便是不速宾。\r\n一尊酌我当有问，此国岂有贤於君。\r\n\r\n【注释】：【原题】：\r\n程八信孺表弟部符单父相遇颍川归乡待阙作长句赠别"
        },
        {
            "title": "送董扬休比部知真州",
            "content": "奏课西南最，分符江海冲。\r\n往来观惠术，蟠错试余锋。\r\n文字従堆案，樽罍强解容。\r\n金山只隔水，时复听晨钟。"
        },
        {
            "title": "九日三首",
            "content": "幼子淮西客，双壼思老人。\r\n远来经顄淡，细酌喜清醇。\r\n饮罢遥怜汝，归来早及春。\r\n南斋昔未有，余似旧时贫。"
        },
        {
            "title": "初成遗老斋待月轩藏书室三首其二待月轩",
            "content": "轩前无物但长空，孤月忽来东海东。\r\n圆满定从何处得，清明许与众人同。\r\n怜渠生死未能免，顾我盈亏略己通。\r\n夜久客寒要一饮，油然细酌意无穷。"
        },
        {
            "title": "久不作讨呈王适",
            "content": "怜君多病仍经暑，笑我微官长坐曹。\r\n落日东轩谈不足，秋风北棹意空劳。\r\n懒将词赋占鴞臆，频梦江湖把蟹螯。\r\n笔砚生尘空度日，他年何用继离骚。"
        },
        {
            "title": "奉使契丹二十八首其二十送文太师致仕还洛三",
            "content": "西都风物汉唐余，天作溪山养退居。\r\n盈尺好花扶几杖，拂天修竹倚庭除。\r\n白头伴侣谁犹健，率意壼飧久已疏。\r\n我欲试求三亩宅，从公它日赋归欤。\r\n\r\n【注释】：【原题】：\r\n奉使契丹二十八首其二十送文太师致仕还洛三首之三"
        },
        {
            "title": "丁亥生日",
            "content": "少年即病肺，喘作锯木声。\r\n中年复病脾，暴下泉流倾。\r\n困苦始知道，处世百欲轻。\r\n收功在晚年，二疾忽已平。\r\n来年今日中，正行七十程。\r\n老聃本吾师，妙语初自明。\r\n至哉希夷微，不受外物婴。\r\n非三亦非一，了了无形形。\r\n迎随俱不见，睢昙谓无生。\r\n湛然琉璃内，宝月长盈盈。"
        },
        {
            "title": "次前韵答景仁",
            "content": "儒林谈道亦云旧，远逢太史牛马走。\r\n区区分别意何为，扰扰只添心上垢。\r\n道大如天不可测，异出同归各穿窦。\r\n浩然一水散千沤，却观彼我曾无有。\r\n我丈中心冰玉洁，世上浮荣尽灰灭。\r\n终年行道自不知，笑指空门名异说。\r\n此心未信道不生，石上下种何由茁。\r\n道在起居饮食中，安问胡僧分五叶。"
        },
        {
            "title": "春无雷",
            "content": "经冬无雪麦不死，秋雨过多深入土。\r\n人言来岁定无麦，农父掉头笑不许。\r\n清明雨足麦欣欣，旋敕奴婢修破囷。\r\n大麦过期当半熟，小麦未晚犹十分。\r\n东家西舍发陈积，十钱一饼犹难得。\r\n向来天公不为人，市人半是沟中瘠。\r\n前望麦熟一月期，老稚相劝聊忍饥。\r\n谁令伏枕作寒热，囊中无钱谁肯医。\r\n天公爱人何所吝，一春雨作雷不震。\r\n雷声一起百妖除，病人起舞不须扶。"
        },
        {
            "title": "咏霜二首",
            "content": "清霜欺客病，乖夜逼窗扉。\r\n坐睡依炉暖，细声闻叶飞。\r\n蕉絺空满箧，砧杵旋催衣。\r\n起看庭前草，松筠未觉非。"
        },
        {
            "title": "次韵孔平仲著作见寄四首",
            "content": "百病侵形骸，渐老同破屋。\r\n中有一寸空，能用辐与毂。\r\n忽如丹砂走，不受凡火伏。\r\n前瞻已不远，後蹑愈难逐。\r\n将炊甑中饭，未悟窗下烛。\r\n聪明役声形，口腹嗜鱼肉。\r\n尘泥翳泉井，荆棘败禾粟。\r\n未知按妙指，漫欲理丝竹。\r\n庐山多名缁，过客礼白足。\r\n达观等存亡，世俗强歌哭。\r\n确然金石心，不畏蚊蚋触。\r\n顺忍为裳衣，供施谢荣禄。\r\n真人我自有，渡海笑徐福。\r\n众皆指庸庸，自顾非碌碌。\r\n愧君诗意厚，桃李报琼玉。\r\n举网罗众禽，有获非一目。\r\n喧啾定无用，要自取黄鹄。\r\n君看大方家，慎勿留一曲。"
        },
        {
            "title": "次韵子瞻临皋新葺南堂五绝",
            "content": "北牖清风正满床，东坡野菜漫充肠。\r\n华池自有醍醐味，丈室仍闻薝卜香。"
        },
        {
            "title": "和李公择赴历下道中杂咏十二首 将至桃园阻",
            "content": "卷帆倚棹浅河津，忆泛长江步步新。\r\n未免生涯寄风浪，不堪舟楫委埃尘。\r\n往来欲就沙囊堰，深浅时看举策频。\r\n一望云霓百忧集，应思平地隐居人。\r\n\r\n【注释】：原题：和李公择赴历下道中杂咏十二首 将至桃园阻浅且风不得进"
        },
        {
            "title": "明日复赋",
            "content": "放舟城西南，却向东南泊。\r\n朝来雨新霁，白水浸城脚。\r\n古汴多流苴，清泗亦浮沫。\r\n平吞百涧暴，灭尽三洪恶。\r\n游人不胜喜，水族知当乐。\r\n舟行野凫乱，网尽修鳞跃。\r\n香醪溜白蚁，?会缕填花萼。\r\n人生适意少，一醉皆应诺。\r\n同游非偶然，后会未前约。\r\n简书尚见宽，行日为公却。"
        },
        {
            "title": "开窗",
            "content": "绿竹琅玕色，红葵旌节花。\r\n开窗风细细，窥户月斜斜。\r\n活计无多子，文章自一家。\r\n一床方病卧，随意上三车。"
        },
        {
            "title": "李方叔新宅",
            "content": "我年七十无住宅，斤斧登登乱朝夕。\r\n儿孙期我八十年，宅成可作十年客。\r\n人寿八十知已难，从今未死且盘桓。\r\n不如君家得众力，咄嗟便了三十间。\r\n李君虽贫足图史，旋凿明窗安净几。\r\n闭门但办作诗章，好事时来置樽俎。\r\n我恨年来不出门，不见君家栋宇新。\r\n心安即是身安处，自揣头颅莫问人。"
        },
        {
            "title": "送王恪郎中知襄州",
            "content": "魏公德业冠当年，汝守威名竦汉边。\r\n将相传家俱未远，子孙到处各推贤。\r\n风流最喜君真似，符竹连分政得专。\r\n岘首重寻碑堕泪，习池还指客横鞭。\r\n逃亡已觉依刘表，寒俊应须礼浩然。\r\n当有郡人知古意，栏街齐唱接篱篇。"
        },
        {
            "title": "奉使契丹二十八首其二十二学士院端午帖子二",
            "content": "蚕宫罢采撷，暴室献朱黄。\r\n翕呷霜纨动，阑班彩缕长。\r\n\r\n【注释】：【原题】：\r\n奉使契丹二十八首其二十二学士院端午帖子二十七首之三皇太后阁六首"
        },
        {
            "title": "次韵道僭南康见寄",
            "content": "一叶追随鱼与龙，红粳白酒幸年丰。\r\n也知山色遥相待，苦畏君诗欲见攻。\r\n乘兴风帆终日去，寻幽蜡屐及春同。\r\n请君先入开先寺，待濯清溪看玉虹。"
        },
        {
            "title": "自柘城还府马上",
            "content": "春色无人见，兹行偶众先。\r\n柳黄新过雨，麦绿稍铺田。\r\n河润兼冰散，禽声向日圆。\r\n城池高受雾，濉涣暖生烟。\r\n送客情初恶，还家意稍便。\r\n旋闻夫事起，已过佛灯然。\r\n簿领何时毕，尘埃空自怜。\r\n南湖渐可到，早治木兰船。"
        },
        {
            "title": "次韵子瞻题扶风道中天花寺小亭",
            "content": "客车来不息，辙迹自成沟。\r\n莫怪慵登寺，犹宜常举头。\r\n独游知忆弟，望远胜登楼。\r\n处处题诗遍，篇篇谁为收。"
        },
        {
            "title": "奉使契丹二十八首其二十二学士院端午帖子二",
            "content": "决狱初迎雨，开仓旋取陈。\r\n青黄今接夏，饥疫免忧春。\r\n\r\n【注释】：【原题】：\r\n奉使契丹二十八首其二十二学士院端午帖子二十七首之二太皇太后阁六首之一"
        },
        {
            "title": "和李公择赴历下道中杂咏十二首 吕梁",
            "content": "出没悬流虽有道，凭陵险地本无心。\r\n未能与物都无碍，咫尺清泉亦自深。"
        },
        {
            "title": "春旱弥月郡人取水邢山二月五日水入城而雨",
            "content": "春旱时闻孽火然，邢山龙老不安眠。\r\n麦生三寸未覆垅，雨过一犁初及泉。\r\n深愧贫民饥欲死，可怜肉食坐称贤。\r\n南斋遗老知尤幸，汤饼黄齑又一年。"
        },
        {
            "title": "游泰山四首 四禅寺",
            "content": "山蹊容车箱，深入遂有得。\r\n古寺依岩根，连峰转相揖。\r\n樵苏草木尽，佛事亦萧瑟。\r\n居僧麋鹿人，对客但羞涩。\r\n双碑立风雨，八分存法则。\r\n云昔义靖师，万里穷西域。\r\n《华严》具多纸，归来手亲译。\r\n蜕骨俨未移，至今存石室。\r\n遗文尽法界，广大包万亿。\r\n变化浩难名，丹青画京邑。\r\n粲然共一理，眩晃莫能识。\r\n末法渐衰微，徒使真人泣。"
        },
        {
            "title": "次韵王君北都偶成三首",
            "content": "天宝乱已定，河坝兵更多。\r\n故城埋白骨，遗俗喜长戈。\r\n卧兽常思肉，奔鲸不受罗。\r\n纵横竟安在，唯见冢嵯峨。"
        },
        {
            "title": "次韵李公择以惠泉答章子厚新茶二首",
            "content": "新诗态度霭春云，肯把篇章妄与人。\r\n性似好茶常自养，交如泉水久弥亲。\r\n睡浓正想罗声发，食饱尤便粥面匀。\r\n底处翰林长外补，明年谁送霅溪春。"
        },
        {
            "title": "得告家居次韵贡父见寄",
            "content": "君恩赐告许归来，雨后中庭有绿苔。\r\n起问日高三丈久，卧闻车过九门开。\r\n泥封连日传新语，腕脱知君有轶才。\r\n〈十八、二十二两日除目猥多。\r\n〉待得晴干追后乘，未应尘土热如灰。"
        },
        {
            "title": "题都昌清隐禅院",
            "content": "北风江上落潮痕，恨不乘舟便到门。\r\n楼观飞翔山断际，松筠阴翳水来源。\r\n升堂猿鸟晨窥坐，乞食帆樯莫绕村。\r\n谁道溪岩许深处，一番行草认元昆。\r\n〈长老惟■曾识子瞻兄于净因，有简刻石。"
        },
        {
            "title": "和子瞻金山",
            "content": "长江欲尽阔无边，金山当中唯一石。\r\n潮平风静日浮海，缥缈楼台转金碧。\r\n瓜洲初见石头城，城下波涛与海平。\r\n中流转柂疑无岸，泊舟未定僧先迎。\r\n山中岑寂恐未足，复将江水绕山麓。\r\n四无邻家群动息，钟声铿锽答山谷。\r\n乌鸢力薄堕中路，惟有胡鹰石上宿。\r\n谁知江海多行舟，游人上下夺岩幽。\r\n老僧心定身不定，送往迎来何时竟。\r\n朝游未厌夜未归，爱山如此如公稀。\r\n不待游人尽归去，恐公未识山中趣。"
        },
        {
            "title": "和文与可洋州园亭三十咏其十八溪光亭",
            "content": "溪亭新雨余，秋色明滉漾。\r\n鸟渡夕阳中，鱼行白石上。"
        },
        {
            "title": "次韵李公择九日见约以疾不赴",
            "content": "它年逢九日，杯酒逐英豪。\r\n渐老经秋病，独醒何处高。\r\n床头添药里，坐上减牛毛。\r\n寂寞知谁问，烦公置浊醪。"
        },
        {
            "title": "题王诜都尉画山水横卷三首",
            "content": "摩诘本词客，亦自名画师。\r\n平生出入辋川上，鸟飞鱼泳嫌人知。\r\n山光盎盎著眉睫，水声活活流肝脾。\r\n行吟坐咏皆自见，飘然不作世俗词。\r\n高情不尽落缣素，连峰绝润开重帷。\r\n百年流落存一二，锦囊玉轴酬不訾。\r\n谁令食肉贵公子，不学父祖驱熊罴。\r\n细毡净几读文史，落笔璀璨传新诗。\r\n青山长江岂君事，一挥水墨光淋漓。\r\n手中五尺小横卷，天末万里分毫厘。\r\n谪官南出止筠颍，此心通达无不之。\r\n归来缠裹任纨绮，天马性在终难羁。\r\n人言摩诘是前世，欲比顾老疑不痴。\r\n桓公崔公不可与，但可与我宽衰迟。\r\n怜君将帅虽有种，多群智慧初无师。\r\n篇章后发已可骇，丹青妙绝当谁知。\r\n自言五色苦乱目，况乃旨酒长伤脾。\r\n手狂但可时弄笔，口病未免多微词。\r\n歌钟一散任池馆，幅巾静坐空书帷。\r\n偶従禅老得真趣，此身不足非财訾。\r\n世间翻覆岸为谷，猛兽相食虎与罴。\r\n逝将得意比春梦，独取妙语传清诗。\r\n眼看宫酿泻酥酪，未与村酒分醇漓。\r\n解鞍骏马空伏枥，寄书黄狗闲生牦。\r\n江山平日偶有得，不自图写浑忘之。\r\n临窗展卷聊自适，盘礴岂复冠裳羁。\r\n欲乘渔艇发吾兴，愿入野寺嗟儿痴。\r\n行缠布袜虽已具，山中父老应嫌迟。\r\n我昔得罪迁南夷，性命顷刻存篙师。\r\n风吹波荡到官舍，号呼谁复相闻知。\r\n小园畜蚁防橘蠹，〈橘性甘，多蠹。\r\n南人入畜蚁于园中，蚁缘木食蠹。\r\n虽邻家柯叶相接，而蚁不相过。\r\n亦一异耳。\r\n〉空庭养蜂收蜜脾。\r\n读书一生空自笑，卖盐竟日那复词。\r\n城中清溪可濯漱，城上连峰堪幕帷。\r\n十千薄俸聊足用，鱼多米贱忧无訾。\r\n东坡居士最岑寂，岌然深藂见狐罴。\r\n坐隅止鹏偶成赋，蟆中食暮时作诗。\r\n怜君富贵可灸手，一时出走羞啜醨。\r\n泽傍憔悴凡几岁，胸中芥蒂无一牦。\r\n江山别来今久矣，不独能言能画之。\r\n同朝执手不容久，笑我野马方受羁。\r\n神中短卷墨犹湿，傍人笑指吾侪痴。\r\n方求农圃救贫病，它年未用讥樊迟。"
        },
        {
            "title": "癸未生日",
            "content": "我生本无生，安有六十五。\r\n生来逐世法，妄谓得此数。\r\n随流登中朝，失脚堕南土。\r\n人言我当喜，亦言我当惧。\r\n我心终颓然，喜惧不入故。\r\n归来二顷田，且复种禾黍。\r\n或疑颍川好，又使汝南去。\r\n汝南亦何为，均是食粟处。\r\n儿言生日至，可就睢昙语。\r\n平生不为恶，今日安所诉。\r\n老聃西入胡，孔子东归鲁。\r\n我命不在天，世人汝何预。"
        },
        {
            "title": "次韵子瞻发洪泽遇大风却还宿",
            "content": "昨夜宿鸿泽，再来遂如归。\r\n却行虽唝拙，乘险谅亦非。\r\n谁言淮阴近，阻此骇浪飞。\r\n长风径千里，蛟蜃相因依。\r\n眇然恃一叶，此势安可违。\r\n冒涉彼何人，勇决生虑微。\r\n欲速有不达，鱼腹岂足肥。\r\n风帆尚可转，野庙谁能祈。\r\n但当拥衾睡，慎闭窗与扉。\r\n夜闻声尚恶，起视聊披衣。"
        },
        {
            "title": "和文与可洋州园亭三十咏 横桥",
            "content": "湖里种荷花，湖边种杨柳。\r\n何处渡桥人，问是人间否。"
        },
        {
            "title": "以蜜酒送柳真公",
            "content": "床头酿酒一年余，气味全非卓氏垆。\r\n送与幽人试尝看，不应知是百花须。"
        },
        {
            "title": "梦中反古菖蒲",
            "content": "百上生菖蒲，一寸十二节。\r\n仙人劝我食，再三不忍折。\r\n一人得饱满，余人皆不悦。\r\n已矣勿复言，人人好颜色。"
        },
        {
            "title": "章氏郡君挽词〈子厚母。〉",
            "content": "冯唐垂老郎潜后，李白风流罢直余。\r\n解组同归荣故国，剖符仍得奉安舆。\r\n家声未替三公旧，葬客应倾数郡车。\r\n德映闺门人莫见，埋文子细列幽墟。"
        },
        {
            "title": "施崇宁寺马",
            "content": "南归闭门万事了，病卧常多起常少。\r\n未用田间下泽车，何须枥上追风骠。\r\n乡人记我少年日，滇马为致风前鸟。\r\n三年伏枥人共怪，马不能言心可晓。\r\n坐驰千里气蟠结，日食生刍空自笑。\r\n主人自是箕颍人，谁复为送洮岷道。\r\n支公惠眼识神骏，山下泉甘足芳草。\r\n法流一洗百病消，翘足长鸣且忘老。"
        },
        {
            "title": "和子瞻画鱼歌",
            "content": "潜鱼在渊安可及，垂饵投竿易如拾。\r\n横江设网虽不仁，一瞬未移收百十。\r\n画鱼何者漫区区，终日辛勤手拮据。\r\n已嫌长网不能遍，肯信一竿良有余。\r\n鲲鲵骇散蛟龙泣，获少惊多亦何益。\r\n愿従网罟登君庖，碎首屠鳞非所惜。\r\n\r\n【注释】：吴人以长钉加杖头，以杖画水取鱼，谓之画鱼。"
        },
        {
            "title": "奉使契丹二十八首其四古北口道中呈同事二首",
            "content": "独卧绳床已七年，往来殊复少萦缠。\r\n心游幽阙乌飞处，身在中原山尽边。\r\n梁市朝回尘满马，蜀江春近水浮天。\r\n枉将眼界疑心界，不见中宵气浩然。"
        },
        {
            "title": "登封道中三绝 少林寺赠顿起",
            "content": "一径乔林下黄叶，三山翠壁绕禅居。\r\n共君将住还归去，欲问安心知已疏。\r\n\r\n【注释】：少林东接少室，北倚石城，南临凤凰山。凤凰山上有初祖庵，二祖问法于此。"
        },
        {
            "title": "赠李简夫司封",
            "content": "平生谈笑接诸公，归老身心著苦空。\r\n往事少能陪晤语，新诗时喜挹清风。\r\n形骸摩诘羸偏健，笔札西台晚更工。\r\n笑我壮年常苦病，异时何以作衰翁。"
        },
        {
            "title": "襄阳乐",
            "content": "谁言襄阳苦，歌者乐襄阳。\r\n太守刘公子，千年未可忘。\r\n刘公一去岁时改，惟有州南汉水长。\r\n汉水南流岘山碧，种稻耕田泥没尺。\r\n里人种麦满高原，长使越人耕大泽。\r\n泽中多水原上乾，越人为种楚人食。\r\n火耕水耨古常然，汉水鱼多去满船。\r\n长有行人知此乐，来买槎头缩项鳊。"
        },
        {
            "title": "读乐天集戏作五绝",
            "content": "乐天投老刺抗苏，溪石胎禽载舳舻。\r\n我昔不为二千石，四方异物固应无。"
        },
        {
            "title": "奉使契丹二十八首 出山",
            "content": "燕疆不过古北阙，连山渐少多平田。\r\n奚人自作草屋住，契丹骈车依水泉。\r\n橐驼羊马散川谷，草枯水尽时一迁。\r\n汉人何年被流徙，衣服渐变存语言。\r\n力耕分获世为客，赋役稀少聊偷安。\r\n汉奚单弱契丹横，目视汉使心凄然。\r\n石瑭窃位不传子，遗患燕蓟逾百年。\r\n仰头呼天问何罪。\r\n自恨远祖従禄山。\r\n〈此皆燕人语也。\r\n〉"
        },
        {
            "title": "送吴思道道人归吴兴二绝",
            "content": "一去吴兴十五年，东归父老几人存。\r\n惠山唯有钱夫子，一寸闲田晓日暾。\r\n遨游海上冀逢人，宴坐山中长闭门。\r\n去住只今谁定是，相逢一笑各无言。"
        },
        {
            "title": "次韵答陈之方秘丞",
            "content": "南山李将军，疋马独行猎。\r\n田中射虎豹，后骑不容蹑。\r\n丈夫贵自遂，老大饶惊慑。\r\n飘摇天地间，自视如一叶。\r\n故人多东南，愿作扁舟涉。\r\n忽蒙长篇赠，幸此倾盖接。\r\n时世尚新奇，诗书存旧业。\r\n南风吹清汴，西去无停楫。\r\n恨不留君谈，一使众坐厌。\r\n新诗苦清壮，俗和再三怯。\r\n东都多名卿，投刺日盈笈。\r\n一言苟合意，富贵出旬浃。\r\n行看文石阶，高谈曳长衱。\r\n辱赠但茫然，知君念疲薾。"
        },
        {
            "title": "癸丑二月重到汝阴寄子瞻二首",
            "content": "百顷西湖十里源，近依城郭带川原。\r\n古台{左马右皮}騀先临水，野寺参差半掩门。\r\n远泛便成终日醉，幽寻不尽数家园。\r\n钱塘未到能先说，更着青山两岸屯。"
        },
        {
            "title": "奉使契丹二十八首其二十二学士院端午帖子二",
            "content": "寻芳空茂木，斗草得幽兰。\r\n歌舞纤絺健，嬉游玉佩珊。\r\n\r\n【注释】：【原题】：\r\n奉使契丹二十八首其二十二学士院端午帖子二十七首之五夫人阁四首"
        },
        {
            "title": "登嵩山十首 醒心泉",
            "content": "上山苦饥渴，中道得寒泉。\r\n举瓢石窦响，入口烦痾痊。\r\n洑流去不见，落涧声锵然。\r\n莫归复相值，相従下平川。"
        },
        {
            "title": "和子瞻新居欲成二首",
            "content": "山连上帝朱明府，心是南宗无尽灯。\r\n过此欹危空比梦，年来瘴毒冷如冰。\r\n图书一笑宁劳客，音信频来尚有僧。\r\n梨枣功夫三岁办，不缘忧患亦何曾。"
        },
        {
            "title": "次韵王适游陈氏园",
            "content": "宿雨睛来春已晚，众花飘尽野犹香。\r\n舞雩便可同沂上，饮禊何妨似洛阳。\r\n新圃近闻穿沼阔，涨江初喜放舟长。\r\n年来簿领萦人甚，何计相随入醉乡。"
        },
        {
            "title": "次韵子瞻连雨江涨二首",
            "content": "南过庾岭更千山，烝润由来共一天。\r\n云塞虚空雨翻瓮，江侵城市屋浮船。\r\n东郊晚稻须重插，西舍原蚕未及眠。\r\n独棹扁舟趁申卯，米盐奔走笑当年。"
        },
        {
            "title": "遗老斋绝句十二首",
            "content": "昔我过嵩麓，云移见诸峰。\r\n种游未有日，想像曀霾中。"
        },
        {
            "title": "闭居五咏其三读书",
            "content": "习气不易除，书魔闲即至。\r\n图史纷满前，展卷辄忘睡。\r\n古今浩无垠，得失同一轨。\r\n前人已不悟，今人复如此。\r\n愍然嫠妇忧，嗟哉肉食鄙。\r\n掩卷勿重陈，恸哭伤人气。"
        },
        {
            "title": "奉使契丹二十八首其五绝句二首之一",
            "content": "乱山环合疑无路，小径萦回长傍溪。\r\n仿佛梦中寻蜀道，兴州东谷凤州西。"
        },
        {
            "title": "江州五咏其三庾楼",
            "content": "元规情不薄，上客有殷生。\r\n夜半酒将罢，公来坐不惊。\r\n舞翻江月迥，谈落麈毛轻。\r\n尘世风流尽，高楼空此名。"
        },
        {
            "title": "送杨孟容朝奉西归",
            "content": "三十始去家，四十初南迁。\r\n五十复还朝，白发正纷然。\r\n故人従西来，鞍马何联翩。\r\n握手得一笑，喜我犹生全。\r\n别离多忧患，梦觉非因缘。\r\n惟余归耕计，粗有山下田。\r\n久糜太仓粟，空愧乡党贤。\r\n老兄当治行，令德齐高年。\r\n幸此民事清，未厌军垒偏。\r\n父老携壶浆，稚子迎道边。\r\n应有故相识，问我何当旋。\r\n君恩闵衰病，归驾行将鞭。"
        },
        {
            "title": "和王适炙背读书",
            "content": "少年读书处，寒夜冷无火。\r\n老来百事慵，炙背但空坐。\r\n眼昏愁细书，把卷惟恐卧。\r\n寒衣补故褐，家酿熟新糯。\r\n微微窗影斜，暧暧云阴过。\r\n昏然偶成寐，鼻息已无奈。\r\n儿童更笑呼，书册正前堕。\r\n衰懒今自由，不复问冬课。"
        },
        {
            "title": "再和十首",
            "content": "张公诗社见公名。白首山城叹不平。\r\n坐客要闻新乐府，应须湓口琵琶声。"
        },
        {
            "title": "再和二首",
            "content": "宸心恻恻念污莱，南御西池闭不开。\r\n长乐鸣鞘千乘出，顾成荐鬯万方来。\r\n从臣暗泣新宫柳，父老行依辇路槐。\r\n双阙影斜朱户启，都人留看属车回。"
        },
        {
            "title": "题南都留守妙峰亭",
            "content": "我登妙峰亭，欲访德云师。\r\n春阳被原野，濉涣含流澌。\r\n未复桃李色，稍增松桂姿。\r\n孑孑东来樯，冉冉将安之。\r\n万物委天运，此身免奔驰。\r\n怅然怀旧游，一丘覆茅茨。\r\n清冷久沮洳，文雅空颓隳。\r\n提携二三子，醉倒春风吹。\r\n不见妙峰处，安知德云期。\r\n南迁久忘反，有获空白知。\r\n归来览新构，恍然发深思。\r\n远行极南海，此地初不移。\r\n酌我一斗酒，尽公终日嬉。\r\n德云非公欤，相对欲无词。"
        },
        {
            "title": "次韵答幽兰",
            "content": "幽花耿耿意羞春，纫佩何人香满身。\r\n一寸芳心须自保，长松百尺有为薪。"
        },
        {
            "title": "次韵毛君山房遣兴",
            "content": "欲就阳崖暖，新开石磴斜。\r\n谁言太守宅，自是野人家。\r\n燕坐收心鉴，冥观阅界沙。\r\n退公长寂寞，外物自喧哗。\r\n缺迳移松补，斜阳种竹遮。\r\n白云生后础，孤鹜伴残霞。\r\n破闷时寻鹤，呼眠亦任鸦。\r\n喜闻糟出瓮，屡问菊开花。\r\n古井元依斗，丹砂旧养芽。\r\n蚍蜉频上案，猿狖巧分楂。\r\n客到扁舟远，年侵两鬓华。\r\n心摇挂风旆，眼暗隔轻纱。\r\n强拨横肱睡，来従插版衙。\r\n隐居惭弃掷，胜地每咨嗟。\r\n顽钝终何取，雕磨岂复加。\r\n焦先夙所尚，圜舍恰如蜗。"
        },
        {
            "title": "答文与可以六言诗相示因道济南事作十首",
            "content": "佳句近参风雅，微词间发离骚。\r\n窃欲比君庾信，莫年诗赋尤高。"
        },
        {
            "title": "积雨二首",
            "content": "山雨无时歇，江波上岸流。\r\n泥深未免出，桥断更堪忧。\r\n房浅邻糟瓮，宵寒揽絮裘。\r\n朝来势未已，归路恐操舟。\r\n微阳力尚浅，未解破重阴。\r\n云气山川满，江流日夜深。\r\n冻牙生滞穗，余润及重衾。\r\n泥泞沉车毂，农输绝苦心。"
        },
        {
            "title": "和毛国镇白云庄五咏其一掬泉轩",
            "content": "卜筑高深已有山，起居清润可无泉。\r\n穿墙白练秋声细，照屋清铜晓色鲜。\r\n已放鱼虾嫌跳掷，更除苹藻任漪涟。\r\n只应明月中霄下，长共禅心相向圆。"
        },
        {
            "title": "次韵李公择寄子瞻",
            "content": "青蒲一下复东来，拥扇西风满面埃。\r\n击柝自营何择地，餔糟同醉未须回。\r\n孤高振鹭瞻初下，淡泊婴儿及未孩。\r\n我亦漂流家万里，年来羞上望乡台。"
        },
        {
            "title": "试院唱酬十一首其三次韵吕君见赠",
            "content": "偶然倾盖接清言，不觉门前昼漏传。\r\n老病低摧方伏枥，壮心坚锐正当年。\r\n莫嫌客舍一杯酒，试论灊山三祖禅。\r\n明日程文堆几案，只应衰懒得安眠。"
        },
        {
            "title": "次韵李曼朝散得郡西归留别二首",
            "content": "风波定后得西归，鸟鹊喧呼里巷知。\r\n未熟黄粱惊破梦，相看白发信乘危。\r\n豚肩尚有冬深味，蚕器应逢市合时。\r\n父老为公留腊酒，不须犹唱式微诗。\r\n怀印徒行尚故衣，邸中掾史见犹疑。\r\n千人上冢乡关动，五马行春雨泽随。\r\n醉里坠车初未觉，道中破甑复谁悲。\r\n西行漫遣亲朋喜，早赋陶翁归去诗。"
        },
        {
            "title": "饮酒过量肺疾复作",
            "content": "朝蒙曲尘居，夜傍糟床卧。\r\n鼻香黍麦熟，眼乱瓶罂过。\r\n囊中衣已空，口角涎虚堕。\r\n啜尝未云足，盗釂恐深坐。\r\n使君信宽仁，高会慰寒饿。\r\n西楼适新成，明月犹半破。\r\n拥檐青山横，拂槛流水播。\r\n雕盘贮霜实，银盎荐秋糯。\r\n共言文字欢，岂待红裙佐。\r\n惟知醍醐滑，不悟颇罗大。\r\n夜归肺增涨，晨起脾失磨。\r\n情怀忽牢落，药铒费调和。\r\n衰年足奇穷，一醉仍坎坷。\r\n清尊自不恶，多病欲何奈。\r\n闻公话少年，举白不论个。\r\n歌吟杂嘲谑，笑语争掀簸。\r\n平明起相视，锐气曾未挫。\r\n达人遗形骸，驽马怀豆?。\r\n不知逃世网，但解忧岁课。\r\n不见独醒人，终费招魂些。"
        },
        {
            "title": "送排保甲陈祐甫",
            "content": "我生本西南，为学慕齐鲁。\r\n従事东诸侯，结绶济南府。\r\n谁言到官舍，旱气裂后土。\r\n饥馑费囷仓，剽夺惊桴鼓。\r\n缅焉礼义邦，忧作流亡聚。\r\n君来正此时，王事最勤苦。\r\n驱驰黄尘中，劝说野田父。\r\n穰穰百万家，一一连什伍。\r\n政令当及期，田闾贵安堵。\r\n归乘忽言西，劬劳共谁语。"
        },
        {
            "title": "次迟韵二首",
            "content": "世事非吾忧，物理有必至。\r\n常阳百川竭，顾亦防雨耳。\r\n阴阳相纠缠，反覆更自治。\r\n幽怀澹不起，默坐识其意。\r\n长子念衰老，远行重惭愧。\r\n疏慵身似僧，岑寂家近寺。\r\n但闻事日新，未觉吾有异。\r\n器鍠本自出，藩角徒不遂。\r\n得失众共知，穷达佛所记。\r\n要令北归日，粗究一大事。"
        },
        {
            "title": "中秋无月同诸子二首",
            "content": "卷衣换斗酒，欲饮月明中。\r\n坐看浮云合，遥怜四海同。\r\n清光知未泯，来岁尚无穷。\r\n且尽樽中渌，高眠听雨风。"
        },
        {
            "title": "奉使契丹二十八首其二十二学士院端午帖子二",
            "content": "出磨玉尘除旧廪，奉箱彩缕看新丝。\r\n一年丰乐今将半，雨殿欢声外得知。\r\n\r\n【注释】：【原题】：\r\n奉使契丹二十八首其二十二学士院端午帖子二十七首之二太皇太后阁六首之四"
        },
        {
            "title": "留滞高安四年有余忽得信闻当除官真杨间偶成",
            "content": "数间茅屋久蹉跎，四见秋风入薜萝。\r\n北棹偶然追雁羽，南公谁复伴渔蓑。\r\n三年贾傅惊吾老，九岁刘郎愧尔多。\r\n此去仍家江海上，不妨一叶弄清波。\r\n\r\n【注释】：原题：留滞高安四年有余忽得信闻当除官真杨间偶成小诗书于屋壁"
        },
        {
            "title": "寓居六咏",
            "content": "西邻分半井，十口无渴忧。\r\n岁旱百泉竭，日供八家求。\r\n艰难念生理，沾足愧寒流。\r\n比闻山田妇，出汲争群牛。"
        },
        {
            "title": "柳子玉廊中挽词二首",
            "content": "新诗锦绣烂成编，醉墨龙蛇洒未乾。\r\n共首卜居空旧约，宛丘携手忆余欢。\r\n风流可见身如在，乡国全归意所安。\r\n行到都门送君处，长河清泪两丸澜。"
        },
        {
            "title": "张公生日〈是岁己未初致仕。〉",
            "content": "少年谈王霸，英气干斗牛。\r\n中年事轩冕，徇世仍多忧。\r\n晚岁探至道，眷眷怀林丘。\r\n今年乞身归，始与夙昔酬。\r\n高秋过生日，真气兹一周。\r\n观心比孤月，视世皆浮沤。\r\n表里一融明，万物不能留。\r\n顾谓憧憧人，斯乐颇曾不。\r\n嗟我本俗士，従公十年游。\r\n谬闻出世语，俯作笼中囚。\r\n俯仰迫忧患，欲去安自由。\r\n问公昔年乐，孰与今日优。\r\n山中许道士，非复长史俦。\r\n腹中生梨枣，结实従今秋。"
        },
        {
            "title": "九日阴雨不止病中把酒示诸子三首",
            "content": "九日不能饮，呦呦觉胃寒。\r\n妻孥劝把盏，萸菊正堆盘。\r\n懒极久成病，年高终鲜欢。\r\n道人嫌服药，心息自相安。"
        },
        {
            "title": "次韵子瞻杜介供奉送鱼",
            "content": "天街二霁初通驷，禁御冰开渐跃鱼。\r\n十尾烦君穿细柳，一杯劝我芼青蔬。\r\n寒樽独酌偶逢客，佳句相酬不用书。\r\n江海归来叨禁近，空令同巷往来疏。"
        },
        {
            "title": "和文与可洋州园亭三十咏其二十七此君庵",
            "content": "风梢绕檐匝，霜干当窗净。\r\n遥知素壁上，醉墨森相映。"
        },
        {
            "title": "张惕山人即昔所谓惠思师也余旧识之于京师忽",
            "content": "昔日高僧今白衣，人生变化定难知。\r\n故人相见不相识，空怪解吟无本诗。\r\n听诵长江近章句，喜逢澄观已冠巾。\r\n醉吟挥弄清潮水，谁信従前戒律人。\r\n\r\n【注释】：原题：张惕山人即昔所谓惠思师也余旧识之于京师忽来相访茫然不复省徐自言其故戏作二小诗赠之"
        },
        {
            "title": "答王定国问疾",
            "content": "五年窜南荒，顽质不伏病。\r\n吸清吐浊秽，气练骨随劲。\r\n澹然久忘归，寂寂就遐屏。\r\n国恩念流落，牵挽畀邻境。\r\n叶舟溯长江，藤鞋过重岭。\r\n峡深茑萝恶，山险崖石横。\r\n恢台夏初发，氛雾秋愈盛。\r\n菘薤食有时，豚羔讵曾省。\r\n门开讼氓入，日晏鳺舌竞。\r\n肝脾得寒热，冰炭迫晨暝。\r\n俚医固空疏，蛮觋剧粗猛。\r\n老妻但坐哭，遗语未肯听。\r\n长子亦在床，一卧昏不醒。\r\n思归未可得，即死副前定。\r\n如如性终在，冉冉岁将冷。\r\n筋骸稍轻安，冠服强披整。\r\n余方厌苓术，日食禁醪茗。\r\n发衰乱随栉，骨瘦空看影。\r\n薄书勉复亲，环玦非所请。\r\n马老固伏枥，槎流旧安井。\r\n凌竞就轻车，邂逅出修绠。\r\n此生诚梦幻，俯仰成吊庆。\r\n故人枉新诗，万里慰孤耿。\r\n赏音我非旷，斫鼻君真郢。\r\n南迁昔所同，卧疾今亦并。\r\n远行信由天，未死庸非命。\r\n归舟正飘兀，斋舍念清净。\r\n作书附鸿翼，去路瞻斗柄。\r\n闸水渐安流，吴音未全正。\r\n一樽对清言，及此冬夜永。"
        },
        {
            "title": "立秋偶作",
            "content": "十年忧患本谁知，惭愧仙翁有旧期。\r\n度岭还家天许我，斸山种粟我尤谁。\r\n秋风欲践故人约，春气潜通病树滋。\r\n心似死灰须似雪，眼看多事亦奚为。"
        },
        {
            "title": "次韵子瞻生日见寄",
            "content": "日月中人照与芬，心虚虑尽气则薰。\r\n彤霞点空来群群，精诚上彻天无云。\r\n寸田幽阙暖不焚，眇视中外绛锦纹。\r\n冥然物我无复分，不出不入常氤氲。\r\n道师东西指示君，乘此飞仙勿留坟。\r\n茅山隐居有遗文，世人心动随虻蚊。\r\n不信成功如所云，蚤夜宾饯同华勋。\r\n尔来仅能破魔军，我经生日当益勤。\r\n公禀正气饮不醺，梨枣未实要锄耘。\r\n日云莫矣收桑枌，西还闭门止纷纷。\r\n忧愁真能散凄焄，万事过耳今不闻。"
        },
        {
            "title": "次韵王巩留别",
            "content": "决策归田岂世情，网罗従此脱余生。\r\n请君速治鸡黍具，待我同为沮溺耕。\r\n秋社相従醵钱饮，日高时作叩门声。\r\n茅庐但恐非君处，籍籍朝中望已倾。"
        },
        {
            "title": "葺居五首",
            "content": "竹林失蕃养，春笋日琐细。\r\n草蔓半萦缠，樗栎互亏蔽。\r\n已令具刀镰，稍俟秋霜厉。\r\n欲成林下饮，更种园东地。"
        },
        {
            "title": "次韵子瞻祈雨",
            "content": "世故纷纷谁复闲，蛟龙不雨独安眠。\r\n人间已厌三秋旱，涧底犹悭一掬泉。\r\n庙令酒肴时醉饱，田家糠秕久安便。\r\n忧心未已谁知恤，更把炉香试一燃。"
        },
        {
            "title": "壬辰生日儿侄诸孙有诗所言皆过记胸中所怀亦",
            "content": "生日今朝是，匆匆又一年。\r\n读书真已矣，闭目但茫然。\r\n下种言非妄，开花果定圆。\r\n驱羊旧有法，视後直须鞭。\r\n\r\n【注释】：【原题】：\r\n壬辰生日儿侄诸孙有诗所言皆过记胸中所怀亦自作"
        },
        {
            "title": "文与可学士墨君堂",
            "content": "虚堂竹丛间，那复压竹远。\r\n风庭响交戛，月牖散凌乱。\r\n尚恐昼掩关，婵娟不长见。\r\n中堂开素壁，萧飒起霜干。\r\n随宜赋生意，落笔皆葱茜。\r\n根茎杂土石，枝叶互长短。\r\n依依露下绿，冉冉风中展。\r\n开门视丛薄，与此终何辨。"
        },
        {
            "title": "扬州五咏 九曲池",
            "content": "嵇老清弹怨广陵，隋家水调继哀音。\r\n可怜九曲遗声尽，惟有一池春水深。\r\n凤阙萧条荒草外，龙舟相像绿杨阴。\r\n都人似有兴亡恨，每到残春一度寻。"
        },
        {
            "title": "久雨",
            "content": "云低气尚浊，雨细泥益深。\r\n经旬势不止，晚稼日已侵。\r\n闲居赖田食，忧如老农心。\r\n堆场欲生耳，栖亩将陆沉。\r\n常赋虽半释，杂科起相寻。\r\n凶年每多暴，此忧及山林。\r\n号呼天不闻，有言不如喑。\r\n愿见云解脱，秋阳破群阴。"
        },
        {
            "title": "次韵子瞻谪居三适其三夜卧濯足",
            "content": "海民慢寒备，不畜衾与裯。\r\n虽苦地气泄，亦无徒跣忧。\r\n逐客久未安，集舍占鸺鶹。\r\n念昔使胡中，车驰卒不留。\r\n貂裘溯北风，十袭犹飕飕。\r\n中涂履冰河，马倒身自投。\r\n宛足费冯翼，千里烦帣韝。\r\n十年事汤剂，风雨气辄浮。\r\n南来足忧虑，此病何时瘳。\r\n名身孰亲疏，慎勿求封侯。"
        },
        {
            "title": "奉使契丹二十八首其二十六太白山祈雨诗五首",
            "content": "山岩岩，奠南西。\r\n嗟我民，匪神依。\r\n伐山木，蓺稷黍。\r\n求既多，诉不已，\r\n犹我许兮。\r\n\r\n【注释】：【原题】：\r\n奉使契丹二十八首其二十六太白山祈雨诗五首之二"
        },
        {
            "title": "陪欧阳少师永叔燕颖州西湖",
            "content": "西湖草木公所种，仁人实使甘棠重。\r\n归来筑室傍湖东，胜游还与邦人共。\r\n公年未老发先衰，对酒清欢似昔时。\r\n功成业就了无事，令名付与他人知。\r\n平生著书今绝笔，闭门燕居未尝出。\r\n忽来湖上寻旧游，坐令湖水生颜色。\r\n酒行乐作游人多，争观窃语谁能呵。\r\n十年思颍今在颍，不饮耐此游人何。"
        },
        {
            "title": "次韵秦观秀才携李公择书相访",
            "content": "济南三岁吾何求，史君后到消人忧。\r\n君言有客轻公侯，扁舟相従古扬州。\r\n致之匹马恨无力，千里相望同异域。\r\n诵诗空使四坐惊，隐居未易凡人测。\r\n史君南归无限情，鸿飞携书堕我庭。\r\n此书兼置昔年客，袖中秀句淮山青。\r\n老夫强颜依府县，堆案文书本非愿。\r\n清谈亹亹解人颐，安得坐右长相见。\r\n狂客吾非贺季真，醉吟君似谪仙人。\r\n末契长遭少年笑，白发应惭倾盖新。\r\n都城酒贵谁当换，尘埃污面非良算。\r\n归来泗上苦思君，莫待黄花秋烂漫。\r\n〈秦君与家兄子瞻约秋后再游彭城。\r\n〉"
        },
        {
            "title": "寄题陈宪郎中竹轩",
            "content": "家有修篁绿满轩，趋庭诗礼旧忘言。\r\n凌霜自得良朋友，过雨时添好子孙。\r\n试翦轻筠扶野步，旋收凉叶煮清樽。\r\n风流共道胜桑梓，邻里何妨种百根。"
        },
        {
            "title": "送高安罗令审礼",
            "content": "一邑忧劳水旱中，牛刀闲暇似无功。\r\n政成仍喜新蚕熟，归去还将旧橐空。\r\n清白久闻夸父老，沉埋谁为诉诸公。\r\n谪居长恨交游少，怅望肩舆又欲东。"
        },
        {
            "title": "元老见访留坐具而去戏作一绝调之",
            "content": "石霜旧夺裴休笏，坐具只今君自留。\r\n留放书房还会否，受降曾不费戈矛。"
        },
        {
            "title": "次韵子瞻寄眉守黎希声",
            "content": "眼看狂澜倒百川，孤根漂荡水无边。\r\n思家松菊荒三迳，回首讴歌沸二天。\r\n簿领沉迷催我老，春秋废格累公贤。\r\n邻居屈指今谁在，一念伤心十五年。\r\n〈辙昔侍先人于京师，与希声邻居太学前。\r\n是时公之亡兄与二亡妷皆在，今十五年，而在者唯公与仆二人。\r\n言之流涕。\r\n〉"
        },
        {
            "title": "次韵子瞻系御史狱赋狱中榆槐竹柏·榆",
            "content": "秋风一何厉，吹尽山中绿。\r\n可怜凌云条，化为樵夫束。\r\n凛然造物意，岂复私一木。\r\n置身有得地，不问直与曲。\r\n青松未必贵，枯榆还自足。\r\n纷然落叶下，萧条愧华屋。"
        },
        {
            "title": "次韵子瞻病中赠提刑段绎",
            "content": "京东分东西，中划齐鲁半。\r\n兄来本相従，路绝一长叹。\r\n前朝使者还，手把新诗玩。\r\n怜我久别离，卷帙为舒散。\r\n谁言穷陋邦，得此唱酬伴。\r\n相逢倾盖间，晤语何旦旦。\r\n宦游少娱乐，缠缚苦文案。\r\n能于王事余，时作楚词乱。\r\n臂如近膏油，未肯忘濯盥。\r\n贤豪真勉强，功业畏缭缓。\r\n伊余独何为，旧籍西南贯。\r\n窃禄未遑归，自笑嗟已懦。\r\n方当四海寒，恋此一寸炭。\r\n主倦客欲留，逡巡要夺馆。\r\n奈何独见收，软言强温暖。\r\n此意定难酬，还予授子粲。"
        },
        {
            "title": "奉使契丹二十八首其二赠知雄州王崇拯二首",
            "content": "赵北燕南古战场，何年千里作方塘。\r\n烟波坐觉胡尘远，皮币遥知国计长。\r\n胜处旧闻荷覆水，此行犹及蟹经霜。\r\n使君约我南来饮，人日河桥柳正黄。"
        },
        {
            "title": "送龚鼎臣谏议移守青州二首",
            "content": "面山负海古诸侯，信美东方第一州。\r\n胜势未容秦地险，奇花仅比雒城优。\r\n新丝出盎冬裘具，贡枣登场岁事休。\r\n铃阁虚闲官酿熟，应容将佐得遨游。"
        },
        {
            "title": "和孔武仲金陵九咏 定林院",
            "content": "定林两山间，崖木生欲合。\r\n茅屋倚岩隈，重重阴清樾。\r\n晨斋取旁寺，生事信幽绝。\r\n吾人定何为，常欲依暖热。"
        },
        {
            "title": "次韵王适雪晴复雪二首",
            "content": "骄阳得一雪，逾尺应更好。\r\n晨兴视窗隙，惊见晴霞杲。\r\n九衢无停迹，狼籍须一扫。\r\n空余浩然气，凛凛接清昊。\r\n余寒薄虚室，一静解群燥。\r\n晨炊晚未供，客馈惭草草。\r\n试脱身上衣，行问酒家保。\r\n孤吟击槁木，大笑称有道。\r\n人生但如此，富贵何用祷。\r\n所思独未见，耿耿屡怀抱。\r\n同云自成幄，飞雪来无根。\r\n一为清风卷，坐见东方暾。\r\n重阴偶复合，飞霰满南轩。\r\n油然青春意，已见出土萱。\r\n老病一不堪，惟恃浊酒温。\r\n开户理松菊，扫荡无遗痕。\r\n卷舒朝夕间，谁识造化元。\r\n乾坤本何施，中有神怪奔。\r\n万物极毫末，颠倒何足掀。\r\n老农但知种，荷锄理南园。"
        },
        {
            "title": "送王璋长官赴真定孙和甫辟书",
            "content": "昔年旅南服，始识王荆州。\r\n威动千里肃，恩宽行客留。\r\n従容见少子，风采倾凡俦。\r\n温然吐词气，已觉清且修。\r\n不见十五年，相逢话百忧。\r\n青衫走尘土，白发各满头。\r\n新弃东海邑，愿従北诸侯。\r\n北鄙事方夥，饥馑连戈矛。\r\n盟好未可轻，念当事怀柔。\r\n主将今老成，勉尽良计筹。"
        },
        {
            "title": "中秋夜八绝",
            "content": "猿狖号枯木，鱼龙泣夜潭。\r\n行人已天北，思妇隔江南。"
        },
        {
            "title": "思贤堂",
            "content": "杨公守临汝，俯仰八十载。\r\n推迁城市非，散落篇章在。\r\n外物固难必，清名竟安赖。\r\n孤亭右洲渚，斜日到冠佩。\r\n飞翔栋宇回，滉荡波流对。\r\n稍存楸梧高，大剪菰蒲秽。\r\n遗编访诸子，翠石补前废。\r\n吏民亦潸然，未替甘棠爱。"
        },
        {
            "title": "次韵子瞻题长安王氏中隐堂五首",
            "content": "君看原上墓，坟尽但余碑。\r\n谁见生前贵，尘生带下龟。\r\n高堂幸有酒，一饮岂论赀。\r\n勉强行乐耳，古人良可悲。"
        },
        {
            "title": "后省初成直宿呈子瞻二首",
            "content": "掖垣初盖斧斤张，栋宇犹闻松桂香。\r\n江海蹔来俱野客，云霄并直愧花堂。\r\n月明似与人烟远，风细微闻禁漏长。\r\n谏草未成眠未稳，始知天上极清凉。\r\n射策当年偶一时，对休夜雨失前期。\r\n庐间还往无多地，梦里追寻亦自疑。\r\n螭墨屡干朝已久，囊封希上出犹迟。\r\n茅薝半破松筠老，归念萧然欲语谁。"
        },
        {
            "title": "试院唱酬十一首其七戏呈试官",
            "content": "只隔墙东便是家，悁悁还似在天涯。\r\n客心不耐听松雨，归信犹堪饮菊花。\r\n翦烛看书良寂寞，披沙见玉忽喧哗。\r\n自惭空馆难留客，试问姮娥稍驻车。"
        },
        {
            "title": "东西京二绝",
            "content": "亲祀甘泉岁一终，属车徐动不惊风。\r\n宓妃何预词臣事，指点讥呵豹尾中。"
        },
        {
            "title": "送韩祗严户曹得替省亲成都",
            "content": "宦游东土暂相依，政役频烦会合稀。\r\n每恃详明容老病，不堪羁旅送将归。\r\n思亲道路宁论远，入蜀山河渐觉非。\r\n我有旧庐江水上，因君聊复梦魂飞。"
        },
        {
            "title": "和张安道读杜集",
            "content": "我公才不世，晚岁道尤高。\r\n与物都无著，看书未觉劳。\r\n微言精《老》、《易》，奇韵喜《庄》、《骚》。\r\n杜叟诗篇在，唐人气力豪。\r\n近时无沈、宋，前辈蔑刘、曹。\r\n天骥精神稳，层台结构牢。\r\n龙腾非有迹，鲸转自生涛。\r\n浩荡来何极，雍容去若遨。\r\n坛高真命将，毳乱始知髦。\r\n白也空无敌，微之岂少褒。\r\n论文开锦绣，赋命委蓬蒿。\r\n初试中书日，旋闻鄜畴逃。\r\n妻孥隔豺虎，关辅暗旌旄。\r\n入蜀营三径，浮江寄一艘。\r\n投人惭下舍，爱酒类东皋。\r\n漂泊终浮梗，迂疏独钓鳌。\r\n误身空有赋，掩胫惜无袍。\r\n卷轴今何益，零丁昔未遭。\r\n相如元并世，惠子谩临濠。\r\n得失将谁怨，凭公付浊醪。"
        },
        {
            "title": "上巳",
            "content": "春服初成日暖，潩河渐满风凉。\r\n欲复孔门故事，略有童冠相将。\r\n城西百步而近，杏花半落草香。\r\n欣然愿与数子，临水一振衣裳。\r\n故人有酒未酌，为我班荆举觞。\r\n我虽少饮不醉，未怪游人若狂。\r\n春风自尔一月，花絮极目飞扬。\r\n诵诗相劝行乐，良士但取无荒。"
        },
        {
            "title": "次韵侯宣城叠嶂楼双溪阁长篇",
            "content": "作官如负担，一负当且驰。\r\n不知息肩处，妄问道远迩。\r\n我乘章江流，却入宛溪水。\r\n舍舟陟崔嵬，行路极旬已。\r\n名都便欲过，佳处赖公指。\r\n仰攀叠嶂高，俯阅双溪美。\r\n不悟身乘空，但觉风吹耳。\r\n云烟变遥壑，歌吹闻近市。\r\n倦游得清旷，行役有新喜。\r\n公言顷榛秽，斩伐従我始。\r\n堰水种蒲莲，开山莳梅李。\r\n拥本待成阴，养花要食子。\r\n遗风揖桓谢，父老邀黄绮。\r\n邦人鱼依蒲，食客莪在芷。\r\n春阴迫寒食，谓我姑且止。\r\n嗟余去乡国，屡把刀环视。\r\n感公鹄鹭修，怜我凫鸭庳。\r\n异邦逢故人，宁复固辞理。\r\n高谈云汉上，烂醉笙歌里。\r\n落日尽公欢，推挽未应起。"
        },
        {
            "title": "次韵毛君烧松花六绝",
            "content": "枯萼鳞皴不复坚，重重正似半开莲。\r\n曾经樵舍砖炉见，未许邦君画合然。"
        },
        {
            "title": "奉使契丹二十八首其八赵君偶以微恙乘驼车而",
            "content": "邻国知公未可风，双驼借与两轮红。\r\n它年出塞三千骑，卧画辎车也要公。\r\n\r\n【注释】：【原题】：\r\n奉使契丹二十八首其八赵君偶以微恙乘驼车而行戏赠二绝句之一"
        },
        {
            "title": "答文与可以六言诗相示因道济南事作十首",
            "content": "相思欲见无路，满秩西归有时。\r\n及君铃阁少事，饮我松醪满卮。"
        },
        {
            "title": "次韵沈立少卿白鹿",
            "content": "白鹿何年养，惊猜未肯驯。\r\n轩除非本性，饮食强依人。\r\n照影冰浮水，飞毛雪洒尘。\r\n独游应已倦，忽见乍疑神。\r\n野色明幽步，烟芜荐卧身。\r\n异姿人共爱，清意尔谁亲。\r\n日暖山苗熟，风微涧草春。\r\n何缘解缰絷，奔放任天真。"
        },
        {
            "title": "奉使契丹二十八首其十三神水馆寄子瞻兄四绝",
            "content": "夜雨从来相对眠，兹行万里隔胡天。\r\n试依北斗看南斗，始觉吴山在目前。\r\n\r\n【注释】：【原题】：\r\n奉使契丹二十八首其十三神水馆寄子瞻兄四绝之二"
        },
        {
            "title": "李韵寿花堂",
            "content": "石上菖蒲十二节，仙人服之好颜色。\r\n根如蟠龙不可得，叶中开花谁复识。\r\n夫子自少读道书，年未五十嗜欲除。\r\n河流通天非辘轳，下入金鼎融为珠。\r\n一醉斗酒心自如，鬼物窥觇惊睢盱。\r\n菖蒲花开寿之符，自发变黑颜如朱。\r\n它年三茆访君庐，拍手笑我言不虚。"
        },
        {
            "title": "故濮阳太守赠光禄大夫王君正路挽词二首",
            "content": "落落承平佐，英英嗣世风。\r\n芝兰托庭户，鸾鹄峙梧桐。\r\n结客贤豪际，倾财缓急中。\r\n悲伤闻故老，沦谢未衰翁。\r\n吴中试良守，濮上继嘉声。\r\n平赋权家恨，蠲租盗俗清。\r\n家贫久未葬，身去独留名。\r\n天报多男子，终存好弟兄。"
        },
        {
            "title": "送赵屼秘书还钱塘",
            "content": "世人何局促，奔走鬓苍苍。\r\n闻道余杭守，独游何有乡。\r\n禅心朝吐月，元气夜生光。\r\n清静安罢瘵，宽仁服暴强。\r\n声名高一世，风采见诸郎。\r\n谒帝朱为绂，还家彩作裳。\r\n经过留画舫，谈笑接清觞。\r\n问讯颜依旧，峥嵘岁自长。\r\n人生真几许，世味不堪尝。\r\n归去闻诗罢，求余却老方。"
        },
        {
            "title": "和子瞻和陶渊明杂诗十一首",
            "content": "故山纵得归，无复昔遗老。\r\n家风知在否，後生恐难保。\r\n似闻老翁泉，曾作泥土燥。\r\n穷冬忽涌溢，络绎瓶瓮早。\r\n此翁终可信，明月耿怀抱。\r\n从我先人游，安得不闻道。"
        },
        {
            "title": "和胡教授蒙太守策试诸生",
            "content": "著籍初同阙里多，采芹先致鲁风和。\r\n欲将大策观胸胆，尽召中堂列雁鹅。\r\n终日正言何忌讳，几人余力尚委蛇。\r\n岂惟太守知为政，仍见先生善设科。"
        },
        {
            "title": "除夜二首",
            "content": "七十三年客，相从尚几年。\r\n西方他日事，东鲁一经传。\r\n渐解平生缚，初安半夜禅。\r\n纷纷争夺际，何意此心全。"
        },
        {
            "title": "和孔教授武仲济南四咏 环波亭",
            "content": "南山迤逦入南塘，北渚岧峣枕北墙。\r\n过尽绿荷桥断处，忽逢朱槛水中央。\r\n凫鹥聚散湖光净，鱼鳖噶瓦影凉。\r\n清境不知三伏热，病身唯要一藤床。"
        },
        {
            "title": "腊雪五首",
            "content": "长恐冬无雪，今朝忽暗空。\r\n细声闻簌簌，远势望蒙蒙。\r\n湿润犹兼雨，倾斜半杂风。\r\n丰登解多事，欢喜助三农。\r\n骄阳不能久，密雪自相催。\r\n急霰初鸣瓦，飞花旋集台。\r\n着人消瘴疫，覆麦长根荄。\r\n欲试樽中物，门前问客来。\r\n久有归耕意，西山百亩田。\r\n雪来殊不恶，酒熟自相便。\r\n一被簪裳裹，长遭罗网牵。\r\n飞霙迫残腊，愁思渡今年。\r\n忧愁不可缓，风雪故相撩。\r\n试问五斗米，能胜一束樵。\r\n耕耘终亦饱，哺啜定谁邀。\r\n寒暑不须避，倾危且自遥。\r\n雪霜何与我，忧思自伤神。\r\n忠信亦何罪，才名空误身。\r\n归来聊且止，老去莫逢嗔。\r\n樽酒它年事，相看醉此晨。"
        },
        {
            "title": "和子瞻和陶渊明杂诗十一首",
            "content": "大道与众往，疾驱祗自尘。\r\n徐行听所之，何者非吾身。\r\n却过白鹤峰，鸡犬来相亲。\r\n筑室依果树，有无通四邻。\r\n安眠岂有足，良夜惟恐晨。\r\n晨朝亦何事，倦对往来人。"
        },
        {
            "title": "句",
            "content": "清江入城郭，小浦生微澜。"
        },
        {
            "title": "和文与可洋州园亭三十咏其十五无言亭",
            "content": "处世欲无言，事至或未可。\r\n唯有此亭空，宴坐聊从我。"
        },
        {
            "title": "学士院端午贴子二十七首 皇太妃阁五首",
            "content": "晓起钟犹凝，朝回露欲干。\r\n逡巡下清跸，委曲问平安。\r\n压蔗出寒浆，敲冰簇画堂。\r\n人间正礻半暑，天上绝清凉。\r\n九夏清斋奉至尊，消除疠疫去无痕。\r\n太医争献天师艾，瑞雾长萦尧母门。\r\n纨扇新裁冰雪余，清风不隔纻罗疏。\r\n飞升漫写秦公子，荣谢应怜汉婕妤。\r\n渺渺金河入禁垣，渐台雨过碧波翻。\r\n共传太液龙舟稳，不似南方竞渡喧。"
        },
        {
            "title": "傅银青挽词二首",
            "content": "名自乌台发，恩从凤沼深。\r\n盐梅和众口，金玉比诚心。\r\n澹泊平生事，弥留一病侵。\r\n遗言自无憾，朝野为沾襟。"
        },
        {
            "title": "寄梅仙观杨智远道士",
            "content": "道师近在真人峰，欲往见之路无従。\r\n去年许我入城市，尘埃暗天待不至。\r\n莫往莫来劳我心，道书寄我千黄金。\r\n茧衣肉食思虑短，文字满前看不见。\r\n口传指授要有时，脱去罗网当见之。\r\n梅翁汉朝南昌尉，手摩龙鳞言世事。\r\n一朝拂衣去不还，身骑白驎翳红鸾。\r\n我今虽复堕尘土，道师何不与我语。\r\n他年策足投名山，相逢拍手一破颜。"
        },
        {
            "title": "游城西集庆园",
            "content": "送客城西客已远，归路北池接南苑。\r\n冰澌片断水光浮，柳线和柔风力软。\r\n缭墙朱户谁家园，流水平畦春日浅。\r\n禁河分溜一池足，洛圃移花百金贱。\r\n飞甍斤斧声未绝，翠柏栽培影初遍。\r\n傍人笑指高台处，前年适见荒榛满。\r\n金钱力夺天地功，岁月未多风物换。\r\n人生富贵无不成，都门坐置山林观。\r\n暖风迟日时一到，早出莫归应未晚。\r\n主人最贵霄城，长使憧憧路人看。"
        },
        {
            "title": "和文与可洋州园亭三十咏其六荻浦",
            "content": "离披寒露下，萧索微风触。\r\n摧折有余青，从横未须束。"
        },
        {
            "title": "次前韵",
            "content": "闭门何所事，毛发日青青。\r\n齿折登山屐，尘生贳酒瓶。\r\n调心开贝叶，救病读《难经》。\r\n定起无人见，寒灯一点星。"
        },
        {
            "title": "九日三首",
            "content": "早岁寡欢意，衰年仍病缠。\r\n客居逢九日，斗酒破千钱。\r\n萸菊惊秋晚，儿孙慰目前。\r\n登高懒不出，多酌任颓然。"
        },
        {
            "title": "和文与可洋州园亭三十咏其二十披锦亭",
            "content": "春晚百花齐，绵绵巧如织。\r\n细雨洗还明，轻风卷无迹。"
        },
        {
            "title": "次韵子瞻上元扈从观灯二首",
            "content": "春来有意乞归耕，足痹三年久未平。\r\n忽记上元銮辂出，起听前殿晓钟声。"
        },
        {
            "title": "和孔武仲金陵九咏 天庆观",
            "content": "兴废不可必，冶城今静祠。\r\n松声闻道路，竹色净轩墀。\r\n江近风云改，亭深草木滋。\r\n孤坟吊遗直，狂暗闵元规。\r\n〈卞壶墓在观侧。\r\n〉主"
        },
        {
            "title": "次韵子瞻和渊明饮酒二十首",
            "content": "春旱麦半死，夏雨欣及时。\r\n出郊视禾田，父老有好辞。\r\n秋阴结愁霖，似欲直败兹。\r\n冥冥人天际，影响良不疑。\r\n精诚发中禁，愍默非有欺。\r\n鸡号日东出，乃令民信之。"
        },
        {
            "title": "次韵王巩上元见寄三首",
            "content": "弃掷良宵君谓何，清天流月鉴初磨。\r\n莫辞病眼羞红烛，且试春衫剪薄罗。\r\n莲艳参差明绣户，舞腰轻瘦飐惊鼍。\r\n少年微服天街阔，何处相逢解佩珂。\r\n繁灯厌倦作闲游，行到僧居院院留。\r\n月影随人深有意，车音争陌去如流。\r\n酒消凿落宁论斗，鱼照琉璃定几头。\r\n过眼繁华真一梦，终宵寂寞未应愁。\r\n灯火熏天处处同，暗游应避柏台骢。\r\n高情自放喧阗外，胜事偏多淡泊中。\r\n平日交游徒梦想，留都歌吹忆年丰。\r\n知君未有南来意，归去相従光与鸿。"
        },
        {
            "title": "去年冬辙以起居郎入侍迩英讲不逾时迁中书舍",
            "content": "讲罢渊然似不胜，诗书默已契天心。\r\n高宗问答终垂世，未信诸儒测浅深。\r\n\r\n【注释】：【原题】：\r\n去年冬辙以起居郎入侍迩英讲不逾时迁中书舍人虽忝冒愈深而瞻望清光与日俱远追记当时所见作四绝句呈同省诸公"
        },
        {
            "title": "和毛国镇白云庄五咏 眺远台",
            "content": "山似高人长远人，不登高处见无因。\r\n筑台土石无多子，照眼峰峦得许新。\r\n阵马奔腾时绝远，风涛舒卷忽无垠。\r\n白云自是逃名处，犹恐此中藏隐沦。"
        },
        {
            "title": "次韵文务光秀才游南湖",
            "content": "料峭东风助腊寒，汀滢白酒借衰颜。\r\n满床书卷何曾读，数步湖光自不闲。\r\n梦想绿杨垂后浦，眼看红杏照前山。\r\n新春渐好君归速，不见游人暮不还。\r\n〈湖前小山曰杏山。\r\n〉"
        },
        {
            "title": "九日三首",
            "content": "我饮不为酒，黄花竞此时。\r\n茱萸谩辟恶，曲孽助和脾。\r\n浅酌何劳诉，独醒徒尔为。\r\n来年我犹健，相对亦如斯。"
        },
        {
            "title": "次韵李昭叙供备燕别湖亭",
            "content": "池亭雨过一番凉，云髻罗裙客两旁。\r\n不觉行人离恨远，贪看积水照筵光。\r\n满堂樽俎欢方剧，极目江湖意自长。\r\n归去伊川潇洒地，不须遗念属清湘。"
        },
        {
            "title": "西湖二咏 观捕鱼",
            "content": "西湖不放长竿入，群鱼空作淘河食。\r\n渔人攘臂下前汀，荡漾清波浮两腋。\r\n藕梢菱蔓不容网，箔作长围徒手得。\r\n逡巡小舟十斛重，踊跃长鱼一夫力。\r\n柳条穿颊洗黄金，?会缕堆盘雪花积。\r\n烧薤香橙巧相与，白饭青蔬甘莫逆。\r\n食罢相携堤上步，将散重煎叶家白。\r\n人生此事最便身，金印垂腰定何益。"
        },
        {
            "title": "奉使契丹二十八首其十出山",
            "content": "燕疆不过古北关，连山渐少多平田。\r\n奚人自作草屋住，契丹骈车依水泉。\r\n橐驼羊马散川谷，草枯水尽时一迁。\r\n汉人何年被流徙，衣服渐变存语言。\r\n力耕分获世为客，赋役稀少聊偷安。\r\n汉奚单弱契丹横，目视汉使心凄然。\r\n石瑭窃位不传子，遗患燕蓟逾百年。\r\n仰头呼天问何罪，自恨远祖从禄山。"
        },
        {
            "title": "大行太皇太后挽词二首",
            "content": "约己心全小，宽叱德有余。\r\n外家恩泽少，先后礼容虚。\r\n原庙因前室，中朝避册书。\r\n功名不胜纪，四諡叹犹疏。"
        },
        {
            "title": "谢张安道惠马",
            "content": "従事年来鬓似蓬，破车倦仆众人中。\r\n作诗仅比穷张籍，得马还従老晋公。\r\n夜起趋朝非所事，晓骑行乐定谁同。\r\n惯乘款段游田里，怯听骎骎两耳风。\r\n〈《张水部集》有谢裴晋公惠马诗。\r\n〉"
        },
        {
            "title": "和文与可洋州园亭三十咏其二横湖",
            "content": "湖里种荷花，湖边种杨柳。\r\n何处渡桥人，问是人间否。"
        },
        {
            "title": "将至南京雨中寄王巩",
            "content": "河牵一线流不断，雨散千丝卷却来。\r\n烟际横桥村十里，船中倦客酒三杯。\r\n老年转觉脾嫌湿，世路早令心似灰。\r\n赖有故人怜寂寞，系舟待我久徘徊。"
        },
        {
            "title": "送张唐英监阆州税",
            "content": "阆中虽近蜀，监税本闲官。\r\n岂足淹贤俊，聊应长羽翰。\r\n读书心健否，答策意何阑。\r\n未可厌畋猎，田中有走貆。"
        },
        {
            "title": "和文与可洋州园亭三十咏 筼筜谷",
            "content": "谁言使君贫，已用谷量竹。\r\n盈谷万万竿，何曾一竿曲。"
        },
        {
            "title": "次韵子瞻游道场山何山",
            "content": "两山相负为峰麓，流水重重注溪谷。\r\n游人上寻流水源，未觉崎岖病双足。\r\n山深下视云漫漫，径垂石底千屈盘。\r\n松林阴森白日静，忽惊人世如奔湍。\r\n客行不避苦寒出，僧定端居不下席。\r\n人生嗟与草木同，置身所在由初植。\r\n堂中白佛青髻鬟，气象冲淡非人间。\r\n坐令远客厌奔走，径欲筑室依空山。\r\n木鱼桹々夜将旦，星斗欹斜挂山半。\r\n行役有程未可留，将出山门复长叹。"
        },
        {
            "title": "奉使契丹二十八首其二十五次韵张君病起二首",
            "content": "壮年得疾势能支，不废霜螫左手持。\r\n渐喜一杯留好客，未应五斗似当时。\r\n口中舌在时闻句，雪里心安不问师。\r\n去卧淮阳从病守，功名他日许君期。\r\n\r\n【注释】：【原题】：\r\n奉使契丹二十八首其二十五次韵张君病起二首之一"
        },
        {
            "title": "送侄迈赴河间令",
            "content": "老去那堪用，恩深未敢归。\r\n谁能告民病，一一指吾非。\r\n尔赴河间治，无嫌野老讥。\r\n仍将尺书报，勿复问从违。"
        },
        {
            "title": "汝南示三子",
            "content": "此生赖有三男子，到处来看老病翁。\r\n饮食粗便鱼稻足，音尘不隔马牛风。\r\n道场莫问何方是，舍宅元依毕竟空。\r\n且尔不归归亦得，汝曹免复走西东。"
        },
        {
            "title": "东轩长老二绝〈并序〉",
            "content": "始余于官舍营东轩，彭城曹君焕子文，自浮光访余于高安，道过黄冈，家兄子瞻以诗送之曰：“君到高安几日回，一时抖薮旧尘埃。\r\n赠君一笼牢收取，盛取东轩长老来。\r\n”君过庐山，见圆通知慎禅师，出诗示之。\r\n师尝与余通书，见之欣然。\r\n明日谓君：“昨见黄州诗，通夕不寐，以一偈继之，曰：‘东轩长老未相逢，却见黄州一信通。\r\n何用扬眉资目击，须知千里事同风。\r\n’吾野人，不能数为书，君为我诵之而已。\r\n”君既至，未暇及此。\r\n客有自庐山至者，曰：“慎师送客出门，还入丈室燕坐而寂。\r\n”君乃具道其事。\r\n余感之，作二绝。\r\n其一以答子瞻，其二以答慎也。\r\n东轩正似虚空样，何处人家笼解盛。\r\n纵使盛来无著处，雪堂自有老师兄。\r\n〈子瞻新筑东坡雪堂。\r\n〉檐头挑得黄州笼，行过圆通一笑开。\r\n却到山前人已寂，亦无一物可担回。"
        },
        {
            "title": "逊自淮康酒官归觐逾旬而归送行二绝句",
            "content": "乘田委吏责无多，旧学年来竟若何。\r\n开卷新诗可人意，到官无复废吟哦。"
        },
        {
            "title": "句",
            "content": "仿佛城南路，繁香扑市桥。"
        },
        {
            "title": "次韵门下刘侍郎直宿寄苏左丞",
            "content": "雷雨连年起卧龙，穆然台阁有清风。\r\n一时画诺虽云旧，此日都俞本自公。\r\n松竹经霜俱不改，盐梅共鼎固非同。\r\n一篇和遍东西府，六律更成十二宫。"
        },
        {
            "title": "次韵李豸秀才来别子瞻仍谢惠马二首",
            "content": "小床卧客笑元龙，弹铗无舆下舍中。\r\n五马不辞分后乘，轻裘初许敝诸公。\r\n随人射虎气终在，徒步白头心颇同。\r\n遥想据鞍横槊处，新诗一一建安风。"
        },
        {
            "title": "次韵子瞻和渊明拟古九首",
            "content": "杜门人笑我，不知宥天游。\r\n光明遍十方，咫尺陋九州。\r\n此观一日成，衮衮通法流。\r\n竿木常自随，何必返故丘。\r\n老聃白发年，青牛去西周。\r\n不遇关尹喜，履迹谁能求。"
        },
        {
            "title": "次韵王巩九日同送刘莘老",
            "content": "头上黄花记别时，樽中渌酒慰清悲。\r\n画船牵挽故不发，红粉留连未遽离。\r\n小雨无端添别泪，遥山有意助颦眉。\r\n十分酒盏従教劝，堆案文书自此辞。"
        },
        {
            "title": "秋雨",
            "content": "禾田已熟畏愁霖，积潦欲乾泥尚深。\r\n一雨一凉秋向晚，似安似病老相侵。\r\n人间有尽皆归物，世外无生赖有心。\r\n要覔尘埃不到处，一灯相照夜愔愔。"
        },
        {
            "title": "孔毅父封君挽词二首",
            "content": "别日笑言重，归来药饵忧。\r\n锺歌掩不试，贝叶乱谁收。\r\n恨极囊封在，情多垄木稠。\r\n埋文应自作，一一记徽猷。"
        },
        {
            "title": "岁莫口号二绝",
            "content": "六十年来又七年，眼昏头白意茫然。\r\n逢人欲说平生旧，少有能知两世前。"
        },
        {
            "title": "诸子将筑室以画图相示三首",
            "content": "积因得果通三世，临老长闲自一时。\r\n久尔观心终未悟，偶然见道了无疑。\r\n南迁北返吾何病，片瓦尺椽天与期。\r\n自断此生今已矣，世间何物更如斯。"
        },
        {
            "title": "次韵鲜于子骏游九曲池",
            "content": "天高山近海，春尽草生池。\r\n禾黍多新恨，川原自昔时。\r\n花存故苑丽，樵出旧城堕。\r\n莫望瓜洲渡，曾经驻佛狸。"
        },
        {
            "title": "次韵子瞻秋雪见寄二首",
            "content": "秋气萧骚仍见雪，客愁缭绕动萦心。\r\n幽吟北户窗声细，归梦函关马迹深。\r\n疏树飞花轻蔌蔌，衰荷留柄乱簪簪。\r\n遥闻诗酒皆推胜，社客何人近纳賝。\r\n平时出处常联袂，文翰叨陪旧服膺。\r\n自信老兄怜弱弟，岂关天下少良朋。\r\n何时杯酒看浮白，清夜肴蔬粗满登。\r\n离思隔年诗不尽，秦梁虽远速须应。"
        },
        {
            "title": "寄孔武仲",
            "content": "济南旧游中，好学惟君耳。\r\n君居面南麓，汹涌冈峦起。\r\n我来辄解带，檐下炙背睡。\r\n煎茶仓梨栗，看君诵书史。\r\n君归苦仓卒，窗户日摧毁。\r\n迁居就清旷，改筑富前址。\r\n开畦得遗植，绕壁见题字。\r\n云山顾依然，簿领辄随至。\r\n思君犹未忘，满秩行自弃。\r\n尔来钜野溢，流潦压城垒。\r\n池塘漫不知，亭榭日倾弛。\r\n官吏困堤障，麻鞋污泥滓。\r\n别来能几何，陵谷既迁徙。\r\n它日重相逢，衰颜应不记。"
        },
        {
            "title": "九日阴雨不止病中把酒示诸子三首",
            "content": "旱久翻成雾雨灾，老人腹疾强衔杯。\r\n官醅菉豆适初熟，篱菊黄花终未开。\r\n儿女共怜佳节过，鸡豚恐有故人来。\r\n衰年此会真余几，薄酒无多不用推。"
        },
        {
            "title": "次韵邦直见答二首",
            "content": "五斗尘劳尚足留，闭门聊欲治幽忧。\r\n羞为毛遂囊中颖，未许朱云地下游。\r\n无事会须成好饮，思归时亦赋登楼。\r\n羡君幕府如僧舍，日向城隅看浴鸥。"
        },
        {
            "title": "闻子瞻将如终南太平宫溪堂读书",
            "content": "为吏岂厌事，厌事日堕媮。\r\n著书虽不急，实与百世谋。\r\n问吏所事何，过客及系囚。\r\n客实虚搅人，囚有不自由。\r\n办之何益增，不办亦足忧。\r\n嗟此谁不能，脱去使自收。\r\n幽幽南山麓，下有溪水流。\r\n溪上亦有堂，其水可濯漱。\r\n终日不见人，惟有山鹿呦。\r\n是时夏之初，溪冷如孟秋。\r\n山椹黄笠展，林笋紫角抽。\r\n朝取笋为羹，莫以椹为羞。\r\n溪鱼鲤与鲂，山鸟鸴与鸠。\r\n食之饱且平，偃仰自佚休。\r\n试探箧中书，把卷揖前修。\r\n恍如反故乡，亲朋自相求。\r\n蔚如瓮中糟，久熟待一篘。\r\n为文若江河，岂复有刻锼。\r\n尚何忆我为，欲与我同游。\r\n我虽不能往，寄诗以解愁主"
        },
        {
            "title": "和孔武仲金陵九咏其二览辉亭",
            "content": "城里最高处，坡陀见一城。\r\n山多来有绪，江远静无声。\r\n歌吹风前度，楼台雨後明。\r\n风光同楚蜀，聊此慰平生。"
        },
        {
            "title": "和王适新葺小室",
            "content": "向日堂东一室存，竹为窗壁席为门。\r\n心如白月光长照，气结丹砂体自温。\r\n饭软莫嫌红米贱，酒香故取泼醅浑。\r\n他年一笑同谁说，伴我三年江上村。"
        },
        {
            "title": "游庐山山阳七咏 漱玉亭",
            "content": "山回不见落银潢，余溜喧豗响石塘。\r\n目乱珠玑溅空谷，足寒雷电绕飞梁。\r\n入瓶铜鼎春茶白，接竹斋厨午饭香。\r\n従此出山都不弃，满田粳稻插新秧。"
        },
        {
            "title": "读乐天集戏作五绝",
            "content": "乐天得法老凝师，後院犹存杨柳枝。\r\n春尽絮飞余一念，我今无累日无思。"
        },
        {
            "title": "次韵子瞻和渊明饮酒二十首",
            "content": "世人岂知我，兄弟得我情。\r\n少年喜文章，中年慕功名。\r\n自从落江湖，一意事养生。\r\n富贵非所求，宠辱未免惊。\r\n平生不解饮，欲醉何由成。"
        },
        {
            "title": "同王适曹焕游清居院步还所居",
            "content": "身为江城吏，心似野田叟。\r\n寻僧忽忘归，饱食莫携手。\r\n畏人久成性，路绕古城后。\r\n茅茨远相望，鸡犬亦时有。\r\n人远市井罢，日落狐兔走。\r\n回风吹横烟，烧火卷林薮。\r\n草深径渐恶，荆棘时挂肘。\r\n褰裳涉沮洳，斜绝汙池口。\r\n投荒分岑寂，欹侧吾自取。\r\n二君独何为，经岁坐相守。\r\n游従乏车骑，饮食厌菘韭。\r\n周旋未忍弃，辛苦亦何负。\r\n归来倚南窗，试挹樽中酒。\r\n笑问黄泥行，此味还同否。\r\n〈子瞻谪居齐安，自临皋亭游东坡，路过黄泥坂作《黄泥坂词》。\r\n二君皆新自齐安来，故云。\r\n〉主"
        },
        {
            "title": "次韵子瞻记岁莫乡俗三首其二别岁",
            "content": "富贵日月速，贫贱觉岁迟。\r\n迟速不须问，俱作不可追。\r\n亲旧且酣饮，送尔天北涯。\r\n岁岁虽无情，从我历四时。\r\n酌尔一杯酒，留我壮且肥。\r\n长作今岁欢，勿起异日悲。\r\n掉头不肯顾。曾莫与我辞。\r\n酒阑气方横，岂信从尔衰。"
        },
        {
            "title": "次韵王适一百五日太平寺看花二绝",
            "content": "遍入僧房花照眼，细寻芳径蝶随行。\r\n归时不怕江波晚，新有桥虹水上横。\r\n小槛明窗曾不住，闲花芳草遣谁栽。\r\n但须匹马寻幽胜，携取清樽到处开。"
        },
        {
            "title": "题郾城彼岸寺二首其二武宗元比部画文殊玄奘",
            "content": "遗墨消磨顾陆余，开元一一数吴卢。\r\n本朝唯有宗元近，国本长留後世模。\r\n出世真人气雍穆，入蕃老释面清癯。\r\n居人不惜游人爱，风雨侵陵色欲无。"
        },
        {
            "title": "和毛君州宅八咏 磨剑池",
            "content": "神仙铸剑本无硎，岸古班班尚铁锉。\r\n天上少年仍狡狯，不须还尔对方平。"
        },
        {
            "title": "次韵门下吕相公同访致政冯宣猷",
            "content": "懒从朝谒事骖騑，此去高眠罢倒衣。\r\n诏许遐门访耆旧，天教筑室俟来归。\r\n肩舆尚肯追春色，鼓缶何妨傲夕晖。\r\n所至成家即安隐，武昌谁乞钓鱼矶。"
        },
        {
            "title": "和子瞻蜜酒歌",
            "content": "蜂王举家千万口，黄蜡为粮蜜为酒。\r\n口衔润水拾花须，沮洳满房何不有。\r\n山中醉饱谁得知，割脾分蜜曾无遗。\r\n调和知与酒同法，试投曲蘖真相宜。\r\n城中禁酒如禁盗，三百青铜愁杜老。\r\n先生年来无俸钱，一斗径须囊一倒。\r\n餔糟不听渔父言，炼蜜深愧仙人传。\r\n掉头不同辟谷药，忍饥不如长醉眠。"
        },
        {
            "title": "索居三首",
            "content": "索居非谪地，垂老更穷途。\r\n去住看人意，幽忧赖我无。\r\n小园花草秽，陋巷犬羊俱。\r\n近觉根尘离，忘言日益愚。"
        },
        {
            "title": "游景仁东园",
            "content": "新春甫惊蛰，草木犹未知。\r\n高人静无事，颇怪春来迟。\r\n肩舆出东郊，轻裘试朝曦。\r\n百草招生意，乔松解寒姿，尺书招友生，冠盖溢通逵。\r\n人生瞬息间，幸此休暇时。\r\n浊酒论浮蚁，嘉蔬荐柔荑。\r\n春来莫嫌早，春去恐莫追。\r\n公卿多王事，田野遂我私。\r\n松筠自拥蔽，里巷得游嬉。\r\n邻家并侯伯，朱门掩芳菲。\r\n畦花被锦绣，庭桧森旌旗。\r\n华堂绚金碧，叠观凝烟霏。\r\n仿佛象宫禁，萧条远喧卑。\r\n徐行日一至，何异已有之。\r\n都城闭门早，众客纷将归。\r\n垂杨返照下，归骑红尘飞。\r\n但卜永日欢，未与清夜期。\r\n人散众嚣绝，庭空星斗垂。\r\n安眠万物外，高世良在兹。"
        },
        {
            "title": "除日二首",
            "content": "屠苏末後不辞饮，七十四人今自希。\r\n筋力明年应更减，诚心忧世久知非。\r\n脾寒服药近方验，风痹经冬势渐微。\r\n得罪明时归已晚，此生此病任人讥。"
        },
        {
            "title": "曾子宣郡太挽词二首",
            "content": "安舆遍西北，丹旐历江湖。\r\n存没终无憾，哀荣两得俱。\r\n新封崇马鬣，余福荐浮图。\r\n家法苹蘩在，空堂始一虞。"
        },
        {
            "title": "次韵子瞻招隐亭",
            "content": "隐居吾未暇，何暇劝夫人。\r\n试饮此亭酒，自惭缨上尘。\r\n林深开翠帟，岸断峻严闉。\r\n送雪村酤酽，迎阳鸟哢新。\r\n竹风吹断籁，湖月转车轮。\r\n霜叶飞投坐，山梅重压巾。\r\n欲居常有待，已失叹无因。\r\n古语君看取，声名本实宾。"
        },
        {
            "title": "同迟赋千叶牡丹",
            "content": "未换中庭三尺土，漫种数丛千叶花。\r\n造物不违遗老意，一枝颇似洛人家。\r\n名园不放寻芳客，陋巷希闻载酒车。\r\n未忍画瓶修佛供，清樽酌尽试山茶。"
        },
        {
            "title": "次韵景仁正月十二日访吴缜寺丞二绝",
            "content": "浊醪时饮十分杯，万象溟蒙晓气皑。\r\n醉倒篮舆夜归去，金吾宁复识谁哉。"
        },
        {
            "title": "再和十首",
            "content": "江上孤城面面山，居人也自不曾闲。\r\n蜂游蚁聚知何事，日夜长桥南北间。"
        },
        {
            "title": "登嵩山十首 法华岩",
            "content": "飞桥走岩居，茅屋今已破。\r\n何年避世僧，此地常独卧。\r\n秋风高鸟入，夜月寒猿过。\r\n自非心已灰，静极生悲惰。"
        },
        {
            "title": "春日耕者",
            "content": "阳气先従土脉知，老农夜起饲牛饥。\r\n雨深一尺春耕利，日出三竿晓饷迟。\r\n妇子同来相妩媚，鸟鸢飞下巧追随。\r\n纷纭政令曾何补，要取终年风雨时。"
        },
        {
            "title": "仲夏始雷",
            "content": "阳气溟蒙九地来，经春涉夏始闻雷。\r\n麦禾此去或可望，桃李向来谁使开。\r\n号令迍邅人共怪，阴阳颠倒物应猜。\r\n一声震荡虽惊耳，遍地妖氛未易回。"
        },
        {
            "title": "舟次大云仓回寄孔武仲",
            "content": "一风失前期，十日不相见。\r\n君帆一何驶，去若乘风箭。\r\n我舟一何迟，出没蔽葭?。\r\n瓮中有白糟，床上有黄卷。\r\n妻孥不足共，思子但长叹。\r\n池阳重相遇，抚手成一粲。\r\n先行复草草，回首空眷眷。\r\n人生类如此，迟速亦何算。\r\n一见诚偶然，四海良独远。\r\n相期庐山阴，把臂上云巘。"
        },
        {
            "title": "秋社分题",
            "content": "天公闵贫病，雨止得丰穰。\r\n南亩场功作，东家社酒香。\r\n分均思孺子，归遗笑东方。\r\n肯劝拾遗住，休嫌父老狂。"
        },
        {
            "title": "喜雪呈李公择",
            "content": "秋来旱已久，雪至亦不薄。\r\n沉沉夜未眠，蔌蔌声初落。\r\n霏微入疏户，眩晃先朱阁。\r\n披衣视群动，照屋始惊愕。\r\n晨起犯清寒，繁阴看溟漠。\r\n乔林冻相倚，隙瓦干犹烁。\r\n孤村掩圭窦，深迳没芒屩。\r\n平野恣汗漫，四山增荦确。\r\n晚色漏斜阳，林光粲相错。\r\n氛埃一清荡，疫疠解缠缚。\r\n寒蔬养春芽，宿麦布冬脚。\r\n官居亦何赖，岁事信所托。\r\n逋逃幸一饱，剽盗止群恶。\r\n无事乐自多，有酒庶可酌。\r\n我行今不久，公到时方昨。\r\n丰穰识天意，暇豫可前约。\r\n齐厨虽无余，宾客甚易诺。\r\n行须酒壶倒，莫待阴云剥。"
        },
        {
            "title": "歙县岁寒堂",
            "content": "槛外甘堂锦绣屏，长松何者擅亭名。\r\n浮花过眼无多日，劲节凌寒尽此生。\r\n暗长茯苓根自大，旋收金粉气尤清。\r\n长官不用求琴谱，但听风吹作弄声。"
        },
        {
            "title": "逢章户掾赴澧州",
            "content": "江舟不厌窄，船窄始宜行。\r\n风里长先过，滩头一倍轻。\r\n迎亲无恶处，禄养胜躬耕。\r\n澧上春兰早，犹堪吊屈生。"
        },
        {
            "title": "试院唱酬十一首其二次韵吕君丰城宝气亭",
            "content": "紫气飞空不自谋，谁怜黾勉匣中留。\r\n西山猛兽横行甚，北海长鲸何日收。\r\n星斗不堪供醉舞，蛟龙会看反重湫。\r\n功成变化无踪迹，望断中原百尺楼。"
        },
        {
            "title": "次韵子瞻好头赤",
            "content": "沿边壮士生食肉，小来骑马不骑竹。\r\n翩然赤手挑青丝，捷下巅崖试深谷。\r\n牵入故关榆叶赤，未惯中原暖风日。\r\n黄金络头依圉人，俯听北风怀所历。"
        },
        {
            "title": "闻京东有道人号贺郎中者唐人也其徒有识之者",
            "content": "贺老稽山去不还，镜湖独棹钓鱼船。\r\n南来太白寻无处，却作郎官又几年。\r\n岱下迎鸾惊典谒，蒙山施药愍耕田。\r\n试穷脚力追行迹，亦使今生识地仙。\r\n\r\n【注释】：原题：闻京东有道人号贺郎中者唐人也其徒有识之者作诗寄之"
        },
        {
            "title": "次韵子瞻过海",
            "content": "我迁海康郡，犹在寰海中。\r\n送君渡海南，风帆若张弓。\r\n笑揖彼岸人，回首平生空。\r\n平生定何有，此去未可穷。\r\n惜无好勇夫，从此乘桴翁。\r\n幽子疑龙虾，牙须竟谁雄。\r\n闭门亦勿见，一嗅同香风。\r\n晨朝饱粥饭，洗钵随僧钟。\r\n有问何时归，兹焉若将终。\r\n居家出家人，岂复怀儿童。\r\n老聃真吾师，出入初犹龙。\r\n笼樊顾甚密，俯首姑尔容。\r\n众人指我笑，缰锁无此工。\r\n一瞬千佛土，相期兜率宫。"
        },
        {
            "title": "次韵子瞻赋雪二首",
            "content": "麦苗出土正纤纤，春早寒官令尚严。\r\n云覆南山初半岭，风干东海旧盐。\r\n来时瞬息平吞野，积久欹危欲败檐。\r\n强付酒樽判醉熟，更寻诗句斗新尖。\r\n点缀偏工乱鹄鸦，淹留亦解恼船车。\r\n乘春已觉矜余力，骋巧时能作细花。\r\n僵雁堕鸱谁得罪，败墙破屋若为家。\r\n天公爱物遥怜汝，应是门前守夜叉。\r\n〈是岁京师雪尤甚，鸱鸢冻死如积。\r\n〉"
        },
        {
            "title": "病後白发",
            "content": "枯木自少叶，不堪经晓霜。\r\n病添衰发白，梳落细丝长。\r\n筋力从凋朽，肝心罢激昂。\r\n势如秋後雨，一度一凄凉。"
        },
        {
            "title": "京师送王颐殿丞",
            "content": "忆游长安城，皆饮母卿宅。\r\n身虽坐上宾，心是道路客。\r\n笑言安能久，车马就奔迫。\r\n城南南山近，胜绝闻自昔。\r\n徘徊竟莫往，指点烦鞭策。\r\n道傍古龙池，深透河渭泽。\r\n山行吾不能，愧此才咫尺。\r\n壮哉谁开凿，千顷如一席。\r\n参差山麓近，滉荡波光射。\r\n君时在池上，俗事厌纷剧。\r\n望门不敢叩，恐笑尘土迹。\r\n自従旅京城，所向愈无适。\r\n君来曾未几，已复向南国。\r\n扁舟出淮汴，唯见江海碧。\r\n野人处城市，长愿有羽翮。\r\n脱身相従游，未果聊自责。"
        },
        {
            "title": "和李公择赴历下道中杂咏十二首 宿迁项羽庙",
            "content": "尺箠西来垅亩中，驱驰力尽众兵冲。\r\n旧封独守君臣义，故国长修俎豆容。\r\n平日军声同破竹，少年心事喜摧锋。\r\n锦衣眷恋多乡思，肯顾田家社酒醲。"
        },
        {
            "title": "喜雪呈鲜于子骏三首",
            "content": "茧纸铺庭几误书，杨花糁迳未春余。\r\n积随平野分高下，舞信微风作密疏。\r\n解使游人似姑射，仍令飞鸟变舂鉏。\r\n共惊天巧无能学，造物无心本亦如。"
        },
        {
            "title": "昭君村",
            "content": "峡女王嫱继屈须，入宫曾不愧秦姝。\r\n一朝远逐呼韩去，遥忆江头捕鲤鱼。\r\n江上大鱼安敢钓，转柁横江筋力小。\r\n深边积雪厚埋牛，两处辛勤何处好。\r\n去家离俗慕荣华，富贵终身独可嗟。\r\n不及故乡山上女，夜従东舍嫁西家。"
        },
        {
            "title": "奉使契丹二十八首其二十二学士院端午帖子二",
            "content": "扬子江心泻镜龙，波如细縠不摇风。\r\n宫中禁捧秋天月，长照人心助至公。\r\n\r\n【注释】：【原题】：\r\n奉使契丹二十八首其二十二学士院端午帖子二十七首之三皇太后阁六首"
        },
        {
            "title": "中秋夜八绝",
            "content": "明入庭阴白，寒侵酒气微。\r\n夜深看更好，楼上渐人稀。"
        },
        {
            "title": "次韵王适东轩即事三首",
            "content": "眼看东邻五亩花，茅檐竹户野人家。\r\n过墙每欲随飞蝶，归舍谁怜已莫鸦。\r\n幽客偶来成晚饭，野僧何日寄新茶。\r\n三年气味长如此，归计迟迟也自嘉。"
        },
        {
            "title": "劝子瞻修无生法",
            "content": "除却灵明一一空，年来丹灶漫施功。\r\n掌中定有庵摩在，云际悬知雾雨蒙。\r\n已赖信心留掣电，要须净戒拂昏铜。\r\n谁言逐客江南岸，身世虽穷心不穷。"
        },
        {
            "title": "和柳子玉共城新开御河过所居墙下",
            "content": "卜筑共山功欲成，新河入县巧相萦。\r\n谁将畚锸千夫力，添上园林一倍清。\r\n生长鱼虾供晚馔，噶鹅鸭放春声。\r\n为邻有意非今日，丐我余波伴濯缨。"
        },
        {
            "title": "题王诜都尉画山水横卷三首",
            "content": "我昔得罪迁南夷，性命顷刻存篙师。\r\n风吹波荡到官舍，号呼谁复相闻知。\r\n小园畜蚁防桶蠹，空庭养蜂收蜜脾。\r\n读书一生空自笑，卖盐竟日那复词。\r\n城中清溪可濯漱，城上连峰堪幕帷。\r\n十千薄俸聊足用，鱼多米贱忧无訾。\r\n东坡居士最岑寂，岌然深藂见狐罴。\r\n坐隅止鵩偶成赋，盘中食蟆时作诗。\r\n怜君富贵可炙手，一时出走羞啜醨。\r\n泽傍憔悴凡几岁，胸中芥蒂无一厘。\r\n江山别来今久伏，不独能言能画之。\r\n同朝执手不容久，笑我野马方受羁。\r\n袖中短卷墨犹湿，傍人笑指吾侪痴。\r\n方求农圃救贫病，它年未用讥樊迟。"
        },
        {
            "title": "和子瞻玉盘盂二首〈东武苏莒公家园中千叶白",
            "content": "千叶团团一尺余，扬州绝品旧应无。\r\n赏传莒国迁钟虡，移忆胡僧置钵盂。\r\n丛底留连倾凿落，瓶中捧拥照浮屠。\r\n强将绛蜡封红萼，憔悴无言损玉肤。\r\n故相林亭父老知，出群草木尚何疑。\r\n无多产业残花药，几许功名旧鼎彝。\r\n丰艳不知人世别，佳名新换使君诗。\r\n明年会看花尤好，剥尽浮苞养一枝。\r\n\r\n【注释】：原题：和子瞻玉盘盂二首〈东武苏莒公家园中千叶白芍药子瞻新为此名。〉"
        },
        {
            "title": "次韵子瞻延生观后山上小堂",
            "content": "谢公游意未能厌，踏尽登山屐齿尖。\r\n古殿神仙深杳杳，香炉烟翠起纤纤。\r\n岩花寂历飘琼片，庭桧萧疏漏玉蟾。\r\n帝子莫归人不见，微风细雨自开帘。\r\n\r\n【注释】：唐玉贞公主修道于此山。"
        },
        {
            "title": "次韵子瞻题张公诗卷后",
            "content": "世俗甘枉尺，所愿求直寻。\r\n不知一律讹，大乐无完音。\r\n见利心自摇，虑害安得深。\r\n至人不妄言，淡如朱丝琴。\r\n悲伤感旧俗，不类骚人淫。\r\n又非避世翁，闵嘿遽阳暗。\r\n嘐々晨鸡鸣，岂问晴与阴。\r\n世人积寸木，坐使高楼岑。\r\n晚岁卧草庐，谁听梁甫吟。\r\n它年楚倚相，傥能记愔愔。"
        },
        {
            "title": "戏题三绝",
            "content": "遍地花钿叹百年，苍颜白发意凄然。\r\n回头笑指此郎子，破贼将来知有天。"
        },
        {
            "title": "正旦夜梦李士宁过我谈说神怪久之草草为具仍",
            "content": "先生惠然肯见客，旋买鸡豚旋烹炙。\r\n人间饮食未须嫌，归去蓬壶却无吃。\r\n\r\n【注释】：原题：正旦夜梦李士宁过我谈说神怪久之草草为具仍以一小诗赠之"
        },
        {
            "title": "和子瞻题风水洞",
            "content": "风送江湖满洞天，洞门可听人无缘。\r\n土囊郁怒声初散，石齿聱牙势未前。\r\n乐奏洞庭真跌宕，歌传帝所亦清便。\r\n何人隐汭观遗韵，重使颜成问嗒然。"
        },
        {
            "title": "次韵子瞻和渊明饮酒二十首",
            "content": "去年旅都城，三月不求宅。\r\n彼哉安知我，争静习礼迹。\r\n三已竟无怨，心伏鸷鸟百。\r\n无私心如丹，经患发先白。\r\n功名已不求，余事复何惜。"
        },
        {
            "title": "洗竹",
            "content": "寒甚南轩竹半黄，晚抽旱笋杂榛荒。\r\n不嫌毒手千竿尽，稍放清风八月凉。\r\n短簪只堪除粪壤，新萌会看伏牛羊。\r\n扶持造化须人力，早听人言布麦糠。"
        },
        {
            "title": "奉使契丹二十八首其二十二学士院端午帖子二",
            "content": "舟楫喧呼招屈处，禽鱼鼓舞放生中。\r\n百官却拜枭羹赐，凶去方知舜有功。\r\n\r\n【注释】：【原题】：\r\n奉使契丹二十八首其二十二学士院端午帖子二十七首之二太皇太后阁六首之五"
        },
        {
            "title": "次韵柳子玉郎中见寄",
            "content": "新年始是识君初，顾我尘埃正满裾。\r\n谈辩未容朝夕听，情亲空愧往还书。\r\n久闻笔阵无前敌，更拟诗坛托后车。\r\n待得入城应少暇，相従有约定何如。"
        },
        {
            "title": "再次前韵示元老",
            "content": "豪杰多自悟，不待文王兴。\r\n四方有余师，十厔岂无朋。\r\n我老不知时，早岁谁误称。\r\n归来理茅屋，对客食藜蒸。\r\n遇渴即饮水，何尝问淄渑。\r\n冠裳强包裹，毁誉如飞蝇。\r\n植根久已尔，苕颖日自升。\r\n忘我亦忘法，无水知消冰。"
        },
        {
            "title": "张安道生日二首",
            "content": "椿年七十二回新，蓬矢桑弧记此晨。\r\n养就丹砂无上药，已超诸数自由身。\r\n中年道路趋真境，外物功名委世人。\r\n今夜空庭香火罢，定应星斗识天真。\r\n十载従公鬓似蓬，羡公英气老犹充。\r\n生时别得星辰力，晚岁仍加鼎灶功。\r\n世事不堪开眼看，劳生渐恐转头空。\r\n问公试觅刀圭药，岁岁称觞此日中。"
        },
        {
            "title": "次韵子瞻凌虚台",
            "content": "弃我谓我远，求我谓我还。\r\n我一尔则二，视此台上山。\r\n山高上干天，独不照我颜。\r\n无乃我自蔽，谁谓山则悭。\r\n远望不见趾，近视不得鬟。\r\n山实未始变，任子自择删。\r\n北风吹南崖，山上秋叶斑。\r\n道远又寒苦，皴裂辞难攀。\r\n晴空卷朝云，照夜霜月弯。\r\n强尔登此台，免尔超阓阛。\r\n\r\n【注释】：扶风太守宅，旧不见南山，唯此台上见之，故云。主"
        },
        {
            "title": "高邮别秦观三首",
            "content": "高安此去风涛恶，犹有庐山得纵游。\r\n便欲携君解船去，念君无罪去何求。"
        },
        {
            "title": "王诜都尉宝绘堂词",
            "content": "侯家玉食绣罗裳，弹丝吹竹喧洞房。\r\n哀歌妙舞奉清觞，白日一醉万事忘。\r\n百年将种存慨慷，西取庸蜀践戎羌。\r\n战袍赐锦盘雕章，宝刀玉玦余风霜。\r\n天孙渡河夜未央，功臣子孙白且长。\r\n朱门甲第临康庄，生长介胄羞膏粱。\r\n四方宾客坐华堂，何用为乐非笙簧。\r\n锦囊犀轴堆象床，竿叉连幅翻云光。\r\n手披横素风飞扬，长林巨石插雕梁。\r\n清江白浪吹粉墙，异花没骨朝露香。\r\n〈徐熙画花，落笔纵横。\r\n其子嗣，以五色染就，不见笔迹，谓之没骨。\r\n蜀赵昌盖用此法耳。\r\n〉挚禽猛兽舌腭张，腾踏褭联骕骦。\r\n喷振风雨驰平冈，前数顾陆后吴王。\r\n老成虽丧存典常，坐客不识视茫洋。\r\n骐驎飞烟郁芬芳，卷舒终日未用忙。\r\n游意淡泊心清凉，属目俊丽神激昂。\r\n君不见伯孙孟孙俱猖狂，干时与事神弗臧。"
        },
        {
            "title": "除夜",
            "content": "老去不自觉，岁除空一惊。\r\n深知无得丧，久已罢经营。\r\n黄卷讥前失，清樽借后生。\r\n何年遂疏懒，伏腊任躬耕。"
        },
        {
            "title": "上高息轩起亭二绝",
            "content": "山下清溪溪上市，溪光山色映人烟。\r\n幽亭正在人声里，长与溪山共寂然。\r\n溪父起收罾下鲤，山翁起卖焙中茶。\r\n长官亦与人俱起，笑拥黄?放早衙。"
        },
        {
            "title": "中秋夜八绝",
            "content": "长空开积雨，清夜流明月。\r\n看尽上楼人，油然就西没。\r\n谁遣常时月，偏従此夜明。\r\n暗添珠百倍，潜感兔多生。\r\n欲见初容烛，将升尚有星。\r\n渐高围渐小，云外转亭亭。\r\n明入庭阴白，寒侵酒气微。\r\n夜深看更好，楼上渐人稀。\r\n浮光看不定，重露试还无。\r\n影翻狂舞客，明误已栖乌。\r\n巧转上人衣，徐行度楼角。\r\n河汉冷无云，冥冥独飞鹊。\r\n猿狖号枯木，鱼龙泣夜潭。\r\n行人已天北，思妇隔江南。\r\n看久须扶立，行贪遂失归。\r\n谁能终不睡，烂醉羽觞飞。\r\n\r\n【注释】：得“月明星稀，乌鹊南飞”韵。"
        },
        {
            "title": "赋园中所有十首",
            "content": "牵牛非佳花，走蔓入荒榛。\r\n开花荒榛上，不见细蔓身。\r\n谁翦薄素纱，浸之青蓝盆。\r\n水浅浸不尽，下余一寸银。\r\n嗟尔危弱草，岂能凌霜晨。\r\n物性有禀受，安问秋与春。"
        },
        {
            "title": "次韵毛君山房即事十首",
            "content": "东晋仙人借旧山，定应天意许公闲。\r\n郡人欲问史君处，笑指峰峦紫翠间。"
        },
        {
            "title": "奉使契丹二十八首其二十八筠州圣祖殿诗",
            "content": "九峰之杉，逍遥之柟。\r\n易直且修，弗斫而堪。\r\n新堂有严，四星在南。\r\n朝堥之仪，万民所祗。"
        },
        {
            "title": "次韵门下吕相公车驾视学",
            "content": "未识吾君龙凤章，诸儒望幸久南庠。\r\n辇回原庙初移跸，鹭集西雝已著行。\r\n执爵稍前疑问道，献琛不日数来王。\r\n从官始悟熙宁意，遗我亲临见肯堂。"
        },
        {
            "title": "落叶满长安分题",
            "content": "有客倦长安，秋风正飒然。\r\n九衢飞乱叶，八水凝寒烟。\r\n摇落南山见，凄凉陋巷偏。\r\n名园失绿暗，清渭泛红鲜。\r\n衣信催烦杵，狼烽报极边。\r\n长江苦吟处，日暮想横鞭。"
        },
        {
            "title": "和毛国镇白云庄五咏其三眺远台",
            "content": "山似高人长远人，不登高处见无因。\r\n筑台土石无多子，照眼峰峦得许新。\r\n阵马奔腾时绝远，风涛舒卷忽无垠。\r\n白云自是逃名处，犹恐此中藏隐沦。"
        },
        {
            "title": "和子瞻凤翔八观八首其三王维吴道子画",
            "content": "吾观天地间，万事同一理。\r\n扁也工斫轮，乃知读文字。\r\n我非画中师，偶亦识画旨。\r\n勇怯不必同，要以各善耳。\r\n壮马脱衔放平陆，步骤风雨百夫靡。\r\n美人婉娩守闲独，不出庭户修容止。\r\n女能嫣然笑倾国，马能一蹴致千里。\r\n优柔自好勇自强，各自胜绝无彼此。\r\n谁言王摩诘，乃过吴道子。\r\n试谓道子来，置女所挟从软美。\r\n道子掉头不肯应，刚杰我已足自恃。\r\n雄奔不失驰，精妙实无比。\r\n老僧寂灭生虑微，侍女闲洁非复婢。\r\n丁宁勿相违，幸使二子齿。\r\n二子遗迹今岂多，岐阳可贵能独备。\r\n但使古壁常坚完，尘土虽积光艳长不毁。"
        },
        {
            "title": "舟中风雪五绝",
            "content": "浊醪粗饭不成欢，白浪飞花雪作团。\r\n窗外时来一双鸭，沉浮笑我不禁寒。"
        },
        {
            "title": "次韵张耒学士病中二首",
            "content": "一卧怜君三十朝，呼医仍苦禁城遥。\r\n灵根自遂新阳发，病枿従经野火烧。\r\n吻燥未须寻曲蘖，囊空谁与典絺蕉。\r\n何时匹马随街鼓，睡起频惊髀肉消。\r\n尘垢污人朝复朝，病中吟啸夜方遥。\r\n长空雁过疑相答，虚幌萤飞坐恐烧。\r\n稍觉新霜试松竹，未应寒雨败梧蕉。\r\n従来百链身如剑，火灭重磨未遽销。"
        },
        {
            "title": "次韵孔武仲到官后见寄",
            "content": "举楫同千里，系舟时一言。\r\n共嗟蓬作屋，愿就席为门。\r\n行役身先困，征商思益昏。\r\n仅同登垄断，何止服车辕。"
        },
        {
            "title": "和子瞻濠州七绝彭祖庙",
            "content": "长说先师似老彭，共疑好学古书生。\r\n不知亦解餐云母，白日登天万事轻。\r\n\r\n【注释】：山有云母，云彭祖所采服。"
        },
        {
            "title": "次韵毛君烧松花六绝",
            "content": "茅庵纸帐学僧眠，炉艺松花取易然。\r\n唯有未能忘酒在，手倾金盏斗垂莲。\r\n饼杂松黄二月天，盘敲松子早霜寒。\r\n山家一物都无弃，狼籍干花最后般。\r\n〈蜀人以松黄为饼甚美。\r\n〉松老香多气自严，余烟勃郁透疏帘。\r\n须臾过尽惟灰在，借问谁收一番〈去声〉炎。\r\n美人寒甚懒开扉，金作松花插幕?。\r\n几度低头疑堕落，青烟已断未消时。\r\n枯萼鳞皴不复坚，重重正似半开莲。\r\n曾经樵舍砖炉见，未许邦君画閤然。\r\n黄蜡供炊自一家，锱铢贫富递矜夸。\r\n都城争买方薪贵，却顾松花已自奢。"
        },
        {
            "title": "绩溪二咏其二翠眉亭",
            "content": "谁安双岭曲弯弯，眉势低临户牖间。\r\n斜拥千畦铺渌水，稍分八字放遥山。\r\n愁霏宿雨峰峦湿，笑卷晴云草木闲。\r\n忽忆故乡银色界，举头千里见苍颜。"
        },
        {
            "title": "放闸二首",
            "content": "闸空非有碍，水静为谁兴。\r\n开闭偶然异，喧豩自不胜，\r\n浮舟万斛升。岸摇将落木，\r\n鱼困或投罾。汹涌曾谁止，\r\n萧条远欲凝。力争知必折，\r\n少待亦何能。一发临流笑，\r\n微言早服膺。"
        },
        {
            "title": "王度支陶挽词二首",
            "content": "风迹殊不昧，声名岂偶然。\r\n长途催騄骥，爽气激鹰鹯。\r\n薏苡成遗恨，松愀卜远年。\r\n凄凉故吏尽，谁泣鬣封前。\r\n京尘昔倾盖，江国见佳城。\r\n零落旧冠剑，艰难孝弟兄。\r\n存亡看世俗，意气忆平生。\r\n晓铎知人恨，幽音亦未平。"
        },
        {
            "title": "洛阳试院楼上新晴五绝",
            "content": "伊阙遥临凤阙前，龙门女几气苍然。\r\n唐朝御路依稀在，犹想东巡尘暗天。"
        },
        {
            "title": "送唐觐",
            "content": "溪上幽居少四邻，西家幸有著书人。\r\n经年食菜谁怜瘦，终日题诗自不贫。\r\n身在江湖钓竿地，心驰兰会战车尘。\r\n此行便有飞腾处，笑杀年来老病身。\r\n〈唐君常欲为陕西官，慨然有功名之志。\r\n〉"
        },
        {
            "title": "将出洛城过广爱寺见三学演师引观杨惠之塑宝",
            "content": "寺古依乔木，僧闲正莫年。\r\n为生何寂寞，爱客尚留连。\r\n虚牖罗修竹，空厨响细泉。\r\n坐听谈旧事，遍识洛中贤。\r\n虚室无寻丈，青山有百层。\r\n回峰看不足，危石恐将崩。\r\n听法来天女，依岩老梵僧。\r\n须弥传纳芥，观此信还曾。\r\n壁毁丹青在，移来殿庑深。\r\n赋形惊变态，观佛觉无心。\r\n旌旂翻空色，笙竽含妙音。\r\n风流出吴样，遗法到如今。\r\n\r\n【注释】：原题：将出洛城过广爱寺见三学演师引观杨惠之塑宝山朱瑶画文殊普贤为赋三首"
        },
        {
            "title": "雨后游大愚",
            "content": "风光四月尚春余，淫雨初乾积潦除。\r\n寺萧条仍负郭，闲官疏散亦肩舆。\r\n摘茶户外烝黄叶，掘笋林中间绿蔬。\r\n一饱人生真易足，试营茅屋傍僧居。"
        },
        {
            "title": "和毛国镇白云庄五咏其四濯缨庵",
            "content": "临池濯足惜泉清，缨上无尘且强名。\r\n横木为桥便独往，结茅依岛类天成。\r\n往还渐少人谁识，寝食无为身转轻。\r\n有似三吴朱处士，钓鱼谁与话西征。"
        },
        {
            "title": "和子瞻东阳水乐亭歌",
            "content": "君不见武安前堂立曲旃，官高得厚多忧患。\r\n又不见夏侯好妓贫无力，帘箔为衣人莫识。\r\n两人操行虽不同，辛苦经营实如一。\r\n不如君家激水石中流，听之有声百无忧。\r\n笙竽窈眇度溪谷，琴筑凄咽穿林丘。\r\n高人处世心淡泊，众声过耳皆为乐。\r\n退食委蛇石上眠，幽音断续床前作。\r\n正如古人乐易多欢娱，积土为鼓块为桴。\r\n但能复作太古意，君家水乐真有余。"
        },
        {
            "title": "许州留别顿主簿",
            "content": "洛寺相従不出门，绕城空复记名园。\r\n程文堆案晨兴早，竹箪连床夜雨喧。\r\n归路逢僧暂容与，登山无力强扳援。\r\n遥知别后都如梦，赖有君诗一一存。"
        },
        {
            "title": "遗老斋绝句十二首",
            "content": "老桧真百尺，疏竹疑千亩。\r\n纷纷霰雪中，见此岁寒友。"
        },
        {
            "title": "上元前雪三绝句",
            "content": "闭门不问门前事，灯火薰天自不知。\r\n闻道朝来雪又下，老人今岁未应饥。"
        },
        {
            "title": "迎寄王适",
            "content": "投窜千山恨不深，扁舟夏涉气如烝。\r\n重来疋马君何事，归去飞鸿我未能。\r\n养气经年惟脱粟，读书终夜有寒灯。\r\n安心且作衰慵伴，海底鲲鱼会化鹏。"
        },
        {
            "title": "再次前韵四首",
            "content": "城头栋宇恰三间，楚望凄凉吊屈原。\r\n雨洗山川百里净，风吹语笑一城喧。\r\n乡书莫问经时绝，岁事初惊片叶翻。\r\n南近清淮鲈鳜好，钓筒时问有潜吞。\r\n谬将疏野托交游，平日论心亦有由。\r\n科第联翩叨旧契，利名疏阔少新忧。\r\n清谈已觉忘朱夏，浊酒先防虐素秋。\r\n多病无聊唯有睡，频频诗句未嫌不。\r\n野鹤应疑凫雁苦，夏虫未惯雪霜寒。\r\n隐居颜氏终安巷，垂钓严生自有滩。\r\n破宅不归尘可扫，下田初种水应漫。\r\n退耕尚作悠悠语，拙宦犹须步步看。\r\n欲作彭城数月留，溪山劝我暂忘忧。\r\n城头准拟中秋望，台上迁延九日游。\r\n风气雨余侵近郭，江声风送隐危楼。\r\n汀洲聚散知谁怪，且学漂浮水上鸥。"
        },
        {
            "title": "和子瞻开汤村运盐河雨中督役",
            "content": "兴事常苦易，成事常苦难。\r\n不督雨中役，安知民力殚。\r\n年来上功勋，智者争雕钻。\r\n山河不自保，疏凿非一端。\r\n讥诃西门豹，仁智未得完。\r\n方以勇自许，未恤众口叹。\r\n天心闵劬劳，雨涕为泛澜。\r\n不知泥滓中，更益手足寒。\r\n谁谓邑中黔，鞭箠亦不宽。\r\n王事未可回，后土何由乾。"
        },
        {
            "title": "游金山寄扬州鲜于子骏従事邵光",
            "content": "扬州望金山，隐隐大如幞。\r\n朅来长江上，孤高二千尺。\r\n僧居厌山小，面面贴苍石。\r\n虚楼三百间，正压江潮白。\r\n清风敛霁雾，晓日曜金碧。\r\n直侵鱼龙居，似得鬼神役。\r\n我行有程度，欲去空自惜。\r\n风吹渡江水，山僧午方食。\r\n波澜洗我心，笋蕨饱我腹。\r\n平生足游衍，壮观此云极。\r\n铁瓮本谁安，海门复谁植。\r\n东南递隐见，遥与此山匹。\r\n兹游几不遂，深愧幕府客。\r\n归时日已莫，正值江月黑。\r\n顾视天水并，坐恐星斗湿。\r\n使君何时罢，登览不可失。"
        },
        {
            "title": "次韵刘贡父从驾",
            "content": "一经空记弟传兄，旧德终惭比长卿。\r\n扈驾联翩来接武，登科先後忆题名。\r\n竹林共集连诸子，棣萼相辉赖友生。\r\n它日都门俱引去，不应广受独华荣。"
        },
        {
            "title": "试院唱酬十一首 次韵吕君兴善寺静轩",
            "content": "自恨寻山计苦迟，年过四十始知非。\r\n小轩迎客如招隐，野鸟窥人自识机。\r\n窗外竹深孤鹤下，阶前菊秀晚蜂飞。\r\n老僧战胜长幽寂，瘦骨缘何未肯肥。"
        },
        {
            "title": "腊雪五首",
            "content": "忧愁不可缓，风雪故相撩。\r\n试问五斗米，能胜一束樵。\r\n耕耘终亦饱，哺啜定谁邀。\r\n寒暑不须避，倾危且自遥。"
        },
        {
            "title": "和孔武仲金陵九咏 此君亭〈在华藏寺。",
            "content": "绿竹不可数，孤亭一倍幽。\r\n色分岩石润，梢出涧松修。\r\n雪节寒方见，春萌旱不抽。\r\n故山多此物，长恨未归休。"
        },
        {
            "title": "集贤殿考试罢二首",
            "content": "衰病相侵眼渐昏，青灯细字苦劳神。\r\n遍看大轴知无力，听诵奇篇赖有人。\r\n前日鼓旗闻苦战，明朝雷雨出潜鳞。\r\n殿庐困极唯思睡，却忆登科似後身。"
        },
        {
            "title": "和鲜于子骏益昌官舍八咏其四巽堂",
            "content": "山前三秦道，车马不遑息。\r\n日出红尘生，不见青山色。\r\n峰峦未尝改，往意自奔迫。\r\n谁言幽堂居，近在使者宅。\r\n俯听辨江声，却立睨石壁。\r\n藤萝自太古，松竹列新植。\r\n暑簟卧清风，寒樽对佳客。\r\n试问东行人，谁能同此适。"
        },
        {
            "title": "次韵王适春雨",
            "content": "久遭客禁往还稀，风雨萧条只自知。\r\n春色有情犹入眼，客愁无赖巧侵眉。\r\n山僧寄语收茶日，野老留人供社时。\r\n久住不须嫌寂寞，此间偏与拙相宜。"
        },
        {
            "title": "次前韵示杨明二首",
            "content": "甘井元依庙，平湖亦近城。\r\n幅巾朝食罢，芒屩雨中行。\r\n扰扰初何事，悠悠毕此生。\r\n欲邀东郭叟，烦子作郊迎。"
        },
        {
            "title": "登上水关",
            "content": "淇水沄沄入禁城，城楼中断过深清。\r\n空郊南数牛羊下，落日回瞻观阙明。\r\n岁月逼人行老大，江湖发兴感平生。\r\n画舫早晚笼新屋，慰意来看水面平。"
        },
        {
            "title": "试院唱酬十一首 次前韵",
            "content": "南国号多士，几人洙泗风。\r\n英材自入彀，坏阵不劳攻。\r\n文缛山藏豹，飞高弋慕鸿。\r\n蚩妍归品藻，得失付虚空。\r\n考行先推本，登贤旋奏公。\r\n期君缓归辔，一醉鹿鸣中。"
        },
        {
            "title": "舟中风雪五绝",
            "content": "晓风吹浪作银山，夜雪争妍布玉田。\r\n风力渐衰波更恶，通宵撼我正安眠。"
        },
        {
            "title": "次韵姚道人二首",
            "content": "西山学采薇，东坡学煮羹。\r\n昔在建城市，岂复衣冠情。\r\n朋友日已疏，止接盲赵生。\r\n啬智徇所安，元气赖以存。\r\n时於星寂中，稍护乱与昏。\r\n河流发九地，欲挽升天门。\r\n枉用十年力，仅余一灯温。\r\n老病竟未除，惊呼欲狂奔。\r\n何日新雨余，得就季主论。"
        },
        {
            "title": "和毛君州宅八咏 凤凰山",
            "content": "山川蟠跨偶成形，威凤低回久未行。\r\n更种梧桐真可致，高飞性似伯夷清。"
        },
        {
            "title": "赋丰城剑",
            "content": "剑气夜干斗，精诚初莫隔。\r\n全身寄狱户，隐约还自得。\r\n张雷彼知我，勉为汝一出。\r\n腰间杂环佩，亦既报之德。\r\n凛凛天地间，要非手中物。\r\n跃入延平水，三日飞霹雳。\r\n出当乘风雷，归当卧泉石。\r\n千年故穴在，三叹泉上客。"
        },
        {
            "title": "和子瞻玉盘盂二首",
            "content": "故相林亭父老知，出群草木尚何疑。\r\n无多产业残花药，几许功名旧鼎彝。\r\n丰艳不知人世别，佳名新换使君诗。\r\n明年会看花尤好，剥尽浮苞养一枝。"
        },
        {
            "title": "画叹",
            "content": "武燕未远嗟谁识，赵董纷纷枉得名。\r\n已矣孙陈旧人物，至今但数汉公卿。"
        },
        {
            "title": "所寓堂後月季再生与远同赋",
            "content": "客背有芳藂，开花不遗月。\r\n何人纵寻斧，害意肯留卉。\r\n偶乘秋雨滋，冒土见微茁。\r\n猗猗抽条颖，颇欲傲寒冽。\r\n势穷虽云病，根大未容拔。\r\n我行天涯远，幸此城南苃。\r\n小堂劣容卧，幽阁粗可蹑。\r\n中无一寻空，外有四邻市。\r\n窥墙数柚实，隔屋看椰叶。\r\n葱蒨独兹苗，愍愍待其活。\r\n及春见开敷，三嗅何忍折。"
        },
        {
            "title": "奉使契丹二十八首其二十二学士院端午帖子二",
            "content": "玉宇宜朱夏，壼冰生晚凉。\r\n深心念行暍，清夜久焚香。\r\n\r\n【注释】：【原题】：\r\n奉使契丹二十八首其二十二学士院端午帖子二十七首之三皇太后阁六首"
        },
        {
            "title": "次韵子瞻饮道者院池上",
            "content": "雨气凉侵殿，河流渗入池。\r\n黄粱沦鱼子，白酒泻鹅儿。\r\n风细初生袖，尘清免汗眉。\r\n郊行不易得，拂壁看题诗。"
        },
        {
            "title": "补子瞻赠姜唐佐秀才",
            "content": "生长茅间有异芳，风流稷下古诸姜。\r\n适从琼管鱼龙窟，秀出羊城翰墨场。\r\n沧海何曾断地脉，白袍端合破天荒。\r\n锦衣他日千人看，始信东坡眼目长。"
        },
        {
            "title": "复赋河冰四绝",
            "content": "轻纨破碎佩环流，颠倒锵鸣乱触舟。\r\n解绋投篙曾不顾，不知何处拥汀洲。"
        },
        {
            "title": "送张恕朝奉南京签判二首",
            "content": "楚蟹吴柑初著霜，梁园官酒试羔羊。\r\n老如计相非无齿，清似留侯未却粮。\r\n杖屦稍通宾客过，殽蔬要遣子孙尝。\r\n诏书委曲如公意，幕府新除朱绂郎。"
        },
        {
            "title": "送周正孺自考功郎中归守梓潼兼简吕元钧三绝",
            "content": "东道如闻近稍安，乘骢按部凛生寒。\r\n忽逢太守能相下，俱是从来言事官。"
        },
        {
            "title": "思归二首",
            "content": "我老不待言，有女年四十。\r\n念我客汝南，无与具朝食。\r\n翩然乘肩舆，面有风土色。\r\n许蔡虽云近，传舍三经夕。\r\n衰老累汝曹，愧叹心不怿。\r\n磨刀鱠缕红，洗盏酒花白。\r\n母老行役难，女来生理葺。\r\n外孙跨鞍马，遇事亦闲习。\r\n居然数口家，解我百忧集。\r\n厄穷须父子，他人非所及。"
        },
        {
            "title": "舜泉复发",
            "content": "奕奕清波旧绕城，旱来泉眼亦尘生。\r\n连宵暑雨源初接，发地春雷夜有声。\r\n复理沟渠通屈曲，重开池沼放澄清。\r\n通衢细洒浮埃净，车马归来似晚晴。"
        },
        {
            "title": "次韵子瞻题仙游潭中兴寺",
            "content": "潭边沙水不成泥，潭上孤禽挂险啼。\r\n缭绕飞桥能试客，蒙茸翠蔓巧藏溪。\r\n云为绛帐马融室，石作屏风玉女闺。\r\n仙果知君今未足，临潭脚战怕长梯。"
        },
        {
            "title": "曹郎子文赴山阳令",
            "content": "囊空口众不堪闲，却喜平生得细论。\r\n鹤发进封偿旧德，彩衣听讼勉平反。\r\n楚风剽疾观新政，浙水萧条咏旧恩。\r\n记取老人临别语，茶瓢霜後早相存。"
        },
        {
            "title": "滟澦堆",
            "content": "江中石屏滟澦堆，鳖灵夏禹不能摧。\r\n深根百丈无敢近，落日纷纷凫雁来。\r\n何人磊落不畏死，为我赤脚登崔嵬。\r\n上有古碑刻奇篆，当使尽读磨苍苔。\r\n此碑若见必有怪，恐至绝顶遭风雷。"
        },
        {
            "title": "次韵姚孝孙判官见还岐梁唱和诗集",
            "content": "伯氏文章岂敢知，岐梁偶有往还诗。\r\n自怜兄力能兼弟，谁肯埙终不听篪。\r\n西虢春游池百顷，南溪秋入竹千枝。\r\n恨君曾是关中吏，属和追陪失此时。"
        },
        {
            "title": "答孔平仲惠蕉布二绝",
            "content": "灯笼白葛扇栽纨，身似山僧不似官。\r\n更得双蕉缝直掇，都人浑作道人看。"
        },
        {
            "title": "和子瞻雪浪斋",
            "content": "谪居杜老尝东屯，波涛绕屋知龙尊。\r\n门前石岸立精铁，潮汐洗尽莓苔昏。\r\n野人相望来水住，扁舟时过江西村。\r\n窗中缟练舒眼界，枕上雷霆惊耳门。\r\n不堪水怪妄欺客，欲借楚些时招魂。\r\n人生出处固难料，流萍著水初无根。\r\n旌旗旋逐金鼓发，蓑笠尚带风雨痕。\r\n高斋雪浪卷苍石，北叟未见疑戏论。\r\n激泉飞水行亦冻，穷边腊雪如翻盆。\r\n一杯径醉万事足，江城气味犹应存。"
        },
        {
            "title": "同外孙文九新春五绝句",
            "content": "筑室恨除千本竹，及春先补百株花。\r\n隔年预与园夫约，春雨晴时问汝家。"
        },
        {
            "title": "泊南井口期任遵圣",
            "content": "期君荒江濆，未至望已极。\r\n朔风吹乌裘，隐隐沙上立。\r\n愧余后期至，先到犯寒色。\r\n既泊问所如，归去已无及。\r\n系舟重相邀，雨冷途路湿。"
        },
        {
            "title": "次韵子瞻题孙莘老墨妙亭",
            "content": "高岸为谷谷为陵，一时豪杰空飞腾。\r\n身随造化不复返，忽若野雀逢苍鹰。\r\n当年碑刻最深固，风吹土蚀消无棱。\r\n遗文漫灭雨中迹，翠石断裂春后冰。\r\n古坟欲毁野庙废，行人不去往鞍凭。\r\n书生耽玩立风雪，饥驴厌苦疲奴憎。\r\n爱之欲取恨无力，旋揉翠墨濡黄缯。\r\n不如好事孙太守，牛车徙置华堂登。\r\n绕墙罗列耀珪璧，罢燕起读留宾朋。\r\n却思遗迹本安在，原隰处处荒榛藤。\r\n田夫野老谁复顾，鬼火夜照来寒灯。\r\n废兴聚散一如此，反使涕泗沾人膺。"
        },
        {
            "title": "和文与可洋州园亭三十咏 溪光亭",
            "content": "溪亭新雨余，秋色明滉漾。\r\n鸟渡夕阳中，鱼行白石上。"
        },
        {
            "title": "连雨不出寄张恕",
            "content": "麦熟蚕缫热似烝，雨倾三尺未为淫。\r\n洗清沟浍蚊虻静，没尽蒲莲沼沚深。\r\n遗秉满田惊朽腐，移床避漏畏侵寻。\r\n高闲只有张公子，卧听萧萧打叶音。"
        },
        {
            "title": "入峡",
            "content": "舟行瞿唐口，两耳风鸣号。\r\n渺然长江水，千里投一瓢。\r\n峡门石为户，郁怒水力骄。\r\n扁舟落中流，浩如一叶飘。\r\n呼吸信奔浪，不复由长篙。\r\n捩柁破濆旋，畏与乱石遭。\r\n两山蹙相值，望之不容舠。\r\n渐近乃可入，白盐最雄高。\r\n草木皆倒生，哀叫悲玄猱。\r\n白云缭长袖，零落如飞毛。\r\n缅怀洚水年，惨蹙病有尧。\r\n禹益决岷水，屡与山鬼鏖。\r\n摧冈转大石，破地疏洪涛。\r\n巉巉当道山，斩截肩尾销。\r\n峭壁下无趾，连峰断修腰。\r\n破处不生草，上不挂鸟巢。\r\n水怪不尽戮，下有龙与鳌。\r\n辽哉千万年，禹死遗迹牢。\r\n岂必见河洛，开峡斯已劳。"
        },
        {
            "title": "次韵毛君上书求归未报",
            "content": "白发忧民带减围，频闻慷慨赋将归。\r\n近传道士连三咽，久悟禅门第一机。\r\n夜永庵中诗自得，日高门外客来稀。\r\n此心素定谁能劝，只有丁宁诏莫违。"
        },
        {
            "title": "初闻得校书郎示同官三绝",
            "content": "病後浊醪都少味，老来欢意苦无多。\r\n临行寂寞空相对，不作新诗奈客何。"
        },
        {
            "title": "题郾城彼岸寺二首其一文殊院古柏",
            "content": "曾看大柏孔明祠，行尽天涯未见之。\r\n此树便当称子行，他山只可作孙枝。\r\n栋梁知是谁家用，舟楫唯应海水宜。\r\n日莫飞鸦集无数，青田老鹤未曾知。"
        },
        {
            "title": "己丑除日二首",
            "content": "阅遍时人身亦老，卷残旧历意茫然。\r\n髭须白尽无添处，甲子重来又十年。\r\n酒俭不容时不醉，堂成且喜夜安眠。\r\n春秋似是平生事，屋壁深藏付後贤。"
        },
        {
            "title": "次韵子瞻系御史狱赋狱中榆槐竹柏·槐",
            "content": "盛衰日相寻，循环何曾歇。\r\n攀条擥柔荑，回首惊脱叶。\r\n绿槐阴最厚，零落今存荚。\r\n千林一枯槁，平地三尺雪。\r\n草木何足道，盈虚视新月。\r\n微阳起泉下，生意未应绝。"
        },
        {
            "title": "次韵南湖清饮二首",
            "content": "翠箔红窗映大堤，远来清饮叹参差。\r\n盈盈积水东西隔，脉脉幽怀彼此知。\r\n渌酒谩传工破闷，主人何敢怪颦眉。\r\n明朝看月云开未，试与詹家一问龟。\r\n坐客经年半已非，喜君重到暂相依。\r\n不嫌爱酒樽频倒，只怕题诗纸屡飞。\r\n耿耿幽怀谁与诉，徐徐细酌未应违。\r\n従今更肯相过否，几误风吹白版扉。"
        },
        {
            "title": "次韵子瞻系御史狱赋狱中榆槐竹柏 竹",
            "content": "故园今何有，犹有百竿竹。\r\n春雷起新萌，不放牛羊触。\r\n虽无朱栏拥，不见红尘辱。\r\n清风时一过，交戛响鸣玉。\r\n渊明避纷乱，归嗅东篱菊。\r\n嗟我独何为，弃此北窗绿。"
        },
        {
            "title": "题王生画三蚕蜻蜓二首",
            "content": "饥蚕未得食，宛转不自持。\r\n食蚕声如雨，但食无复知。\r\n老蚕不复食，矫首有所思。\r\n君画三蚕意，还知使者谁。\r\n蜻蜓飞翾翾，向空无所著。\r\n忽然逢飞蚊，验尔饥火作。\r\n一饱困竹稍，凝然反冥寞。\r\n若无饥渴患，何贵一箪乐。"
        },
        {
            "title": "和鲜于子骏益昌官舍八咏 会景亭",
            "content": "亭高众山下，胜势不自收。\r\n冈峦向眼尽，风籁与耳谋。\r\n鸢飞半岭息，云起当空游。\r\n视身如乘风，超然忘百忧。\r\n暮归室中居，唯见窗户幽。\r\n视听随物变，恍谁识其由。"
        },
        {
            "title": "题李公麟山庄图〈并叙〉",
            "content": "伯时作《龙眠山庄图》，由建德馆至垂云沜，著录者十六处，自西而东凡数里，岩崿隐见，泉源相属，山行者路穷于此。\r\n道南溪山，清深秀峙，可游者有四：曰胜金岩、宝华岩、陈彭漈、鹊源。\r\n以其不可绪见也，故特著于后。\r\n子瞻既为之记，又属辙赋小诗，凡二十章，以继摩诘辋川之作云。\r\n建德馆龙眠渌净中，微吟作云雨。\r\n幽人建德居，知是清风主。\r\n墨禅堂此心初无住，每与物皆禅。\r\n如何一丸墨，舒卷化山川。\r\n华岩堂佛口如澜翻，初无一正定。\r\n画作正定看，于何是佛性。\r\n云芗阁清溪便种稻，秋晚连云熟。\r\n不待见新春，西风芗自足。\r\n发真坞山开稍有路，水放亦成川。\r\n游人得所息，真意方澹然。\r\n芗茅馆山居少华丽，牵茅结净屋。\r\n此间不受尘，幽人亦新沐。\r\n璎珞岩泉流逢石缺，脉散成宝网。\r\n水作璎珞看，山是如来想。\r\n栖云室石室空无主，浮云自去来。\r\n人间春雨足，归意带风雷。\r\n秘全庵世道自破碎，全理未尝违。\r\n溪山亦何有，永觉平日非。\r\n延华洞共恨春不长，逡巡就摇落。\r\n一见洞中天，真知世间恶。\r\n澄元谷石门日不下，潭镜月长临。\r\n细细溪风渡，相看识此心。\r\n雨花岩岩花不可攀，翔蕊久未堕。\r\n忽下幽人前，知子观空坐。\r\n泠泠谷层崖落飞泉，微风泛乔木。\r\n坐遣谷中人，家家有琴筑。\r\n玉龙峡白龙昼饮潭，修尾挂石壁。\r\n幽人欲下看，雨雹晴相射。\r\n观音岩倚岩开翠屏，临潭置苔石。\r\n有所独无人，君心得未得。\r\n垂云沜未见垂云沜，其如归兴何。\r\n路穷双足热，为我洗盘陀。\r\n胜金岩置马步岩间，岩前得平地。\r\n肴蔬取行簏，粗饱有遗味。\r\n宝华岩团团宝华岩，重重荫珍木。\r\n归来得商鼎，试鬻溪边绿。\r\n陈彭漈苍壁立精铁，县泉泻天绅。\r\n山行见已久，指与未来人。\r\n鹊源溪深龟鱼骄，石瘦椿楠劲。\r\n借子木兰船，宽我芒鞋病。\r\n〈四诗皆记伯时所画。\r\n〉"
        },
        {
            "title": "李邦直出巡青州余不久将赴南都比归不及见矣",
            "content": "东道初来托故人，南楼频上泗河漘。\r\n江山尚有留人意，樽俎宁当厌客贫。\r\n顾我及秋行不久，问君触热去何因。\r\n西归凉冷霜风后，浊酒清诗谁与亲。\r\n\r\n【注释】：原题：李邦直出巡青州余不久将赴南都比归不及见矣作诗赠别"
        },
        {
            "title": "次韵知郡贾蕃大夫思归",
            "content": "江城漂泊最多时，邂逅谁令长者期。\r\n得坎浮槎应有命，投林惊鹊且安枝。\r\n何年笑语还留客，终日勤劳数问儿。\r\n铃阁清虚非此比，秋风归兴恐非宜。"
        },
        {
            "title": "次韵毛君山房即事十首",
            "content": "溪山付与醉中仙，美酒何曾斗十千。\r\n就得江边贱鱼稻，闲官未用苦相怜。"
        },
        {
            "title": "和萧刓察推贺族叔司理登科还乡四首",
            "content": "巷南诸子足才贤，邂逅相逢秀句传。\r\n强作短章同寄与，异时见我一依然。"
        },
        {
            "title": "中秋夜八绝",
            "content": "浮光看不定，重露试还无。\r\n影翻狂舞客，明误已栖乌。"
        },
        {
            "title": "腊中三雪",
            "content": "一腊不虚度，三雪自相因。\r\n暗添池上凌，稍压麦中尘。\r\n余润想犹在，苦寒将及春。\r\n殷勤欲尽酒，扶养病衰人。"
        },
        {
            "title": "去年冬辙以起居郎入侍迩英讲不逾时迁中书舍",
            "content": "早岁西厢跪直言，起迎天步晚临轩。\r\n何知老侍曾孙圣，欲泣龙髯吐复吞。\r\n\r\n【注释】：【原题】：\r\n去年冬辙以起居郎入侍迩英讲不逾时迁中书舍人虽忝冒愈深而瞻望清光与日俱远追记当时所见作四绝句呈同省诸公"
        },
        {
            "title": "服栗",
            "content": "老去日添腰脚病，山翁服栗旧传方。\r\n经霜斧刃全金气，插手丹田借火光。\r\n入口锵鸣初未熟，低头咀噍不容忙。\r\n客来为说晨兴晚，三咽徐收白玉桨。"
        },
        {
            "title": "喜雨",
            "content": "历时书不雨，此法存春秋。\r\n我请诛旱魃，天公信闻不。\r\n魃去未出门，油云裹嵩丘。\r\n蒙蒙三日雨，入土如膏流。\r\n二麦返生意，百草萌芽抽。\r\n农夫但相贺，漫不知其由。\r\n魃来有巢穴，遗卵遍九州。\r\n一扫不能尽，余孽未遽休。\r\n安得风雨师，速遣雷霆搜。\r\n众魃诚已去，秋成傥无忧。"
        },
        {
            "title": "次韵子瞻初出颍口见淮山",
            "content": "清淮此日见沧浪，始觉南来道路长。\r\n窗转山光时隐见，船知水力故轩昂。\r\n白鱼受钓收寒玉，红稻堆场列远冈。\r\n波浪连天东近海，乘桴直恐渐茫茫。"
        },
        {
            "title": "张文裕侍郎挽词",
            "content": "持节西南二十年，华堂遗像已苍然。\r\n归来侍従三朝旧，老去雍容平地仙。\r\n落笔纵横题壁处，诵诗清壮举杯前。\r\n东游邂逅迎归旐，泪落城南下马阡。"
        },
        {
            "title": "种菜",
            "content": "久种春蔬早不生，园中汲水乱瓶罂。\r\n菘葵经火未出土，僮仆何朝饱食羹。\r\n强有人功趋节令，怅无甘雨困耘耕。\r\n家居闲暇厌长日，欲看年华上菜茎。"
        },
        {
            "title": "欧阳文忠公夫人挽词二首",
            "content": "先生才盖世，家事少经心。\r\n流落初相偶，委虵志益深。\r\n功名入图史，文字刻缪琳。\r\n有助知由内，驺虞欲重吟。\r\n好礼忘耆老，持家历盛衰，谨严终至一，贫富各従宜。\r\n晚岁仍闻道，临终竟不疑。\r\n外人传一二，犹得载铭诗。"
        },
        {
            "title": "戏次前韵寄王巩二首",
            "content": "细竹寒花出短{上四下离}，故山耕耒手曾持。\r\n宦游暂比凫鷖集，归计长遭句偻欺。\r\n歌舞梦回空历记，友朋飞去自难縻。\r\n悠悠後会须经岁，冉冉霜髭渐满颐。"
        },
        {
            "title": "试院唱酬十一首其八次前韵三首之一",
            "content": "老去在家同出家，楞伽四卷即生涯。\r\n粗诗怪我心犹壮，细字怜君眼未花。\r\n霜落初惊衾簟冷，酒酣犹喜笑言哗。\r\n归心知有三秋恨，莫学匆匆下坂车。"
        },
        {
            "title": "次韵王巩元日",
            "content": "庭鹊营巢初一枝，余寒未便夹罗衣。\r\n春风娜娜还吹霰，岁事骎骎已发机。\r\n上国遨游谁信老，中年情味只思归。\r\n和诗应觉添新懒，过兢空雁北飞。"
        },
        {
            "title": "次韵王适春雪二首",
            "content": "春雪飘摇旋不成，依稀屦迹散空庭。\r\n山藏复阁犹残白，日照南峰已半青。"
        },
        {
            "title": "怀黾池寄子瞻兄",
            "content": "相携话别郑原上，共道长途怕雪泥。\r\n归骑还寻大梁陌，行人已渡古崤西。\r\n曾为县吏民知否，旧宿僧房壁共题。\r\n遥想独游佳味少，无言骓马但鸣嘶。\r\n\r\n【注释】：辙尝为此县簿，未赴而中第。辙昔与子瞻应举，过宿县中寺舍，题其老僧奉闲之壁。"
        },
        {
            "title": "再和十首",
            "content": "高情日与故山期，鸿鹄谁言也倦飞。\r\n且听渔人强哺啜，坐中羁客畏公归。"
        },
        {
            "title": "子瞻寄示岐阳十五碑",
            "content": "堂上岐阳碑，吾兄所与我。\r\n吾兄自善书，所取无不可。\r\n欧阳弱而立，商隐瘦且橢。\r\n小篆妙诘曲，波字美婀娜。\r\n谭藩居颜前，何类学颜颇。\r\n魏华自磨淬，峻秀不包裹。\r\n九成刻贤俊，磊落杂么麽。\r\n英公与褒鄂，戈戟闻自荷。\r\n何年学操笔，终岁惟箭笴。\r\n书成亦可爱，艺业嗟独夥。\r\n余虽谬学文，书字每慵堕。\r\n车前驾骐骥，车后系羸跛。\r\n逾年学举足，渐亦行騀。\r\n古人有遗迹，{?是}。\r\n短不及钅巢。\r\n愿従兄发之，洗砚处兄左。"
        },
        {
            "title": "和李公择赴历下道中杂咏十二首 泛清河",
            "content": "南北无多水，崎岖未舍船。\r\n何时好霖雨，是处有通川。\r\n坟垅看书卷，兴亡指道边。\r\n苍芒半秋草，犹复较愚贤。"
        },
        {
            "title": "中秋夜八绝",
            "content": "看久须扶立，行贪遂失归。\r\n谁能终不睡，烂醉羽觞飞。"
        },
        {
            "title": "和子瞻自徐移湖将过宋都途中见寄五首",
            "content": "欲买尔家田，归种三顷稻。\r\n因营山前宅，遂作泗滨老。\r\n奇穷少成事，饱暖未应早。\r\n愿输橐中装，田家近无报。\r\n平生百不遂，今夕一笑倒。\r\n它年数亩宫，悬知迫枯槁。"
        },
        {
            "title": "留题仙都观",
            "content": "道士白发尊，面黑岚气染。\r\n自言王方平，学道古有验。\r\n道成白昼飞，人世不留窆。\r\n後有阴长生，此地亦所占。\r\n并骑双翔龙，霞绶紫云襜。\r\n扬扬玉堂上，与世作丰歉。"
        },
        {
            "title": "追和张公安道赠别绝句",
            "content": "少年便识成都尹，中岁仍务幕下宾。\r\n待我江西徐孺子，一生知己有斯人。"
        },
        {
            "title": "除夜二首",
            "content": "年年赋除夜，一赋一衰残。\r\n家有三斗酿，春余半月寒。\r\n鸡豚不改旧，邻里自相欢。\r\n元日应无客，萧然不著冠。"
        },
        {
            "title": "和柳子玉地炉",
            "content": "凿地泥床不费功，山深炭贱火长红。\r\n拥衾熟睡朝衙后，抱膝微吟莫雪中。\r\n宠辱两忘轻世味，冰霜不到傲天工。\r\n遥知麻步无人客，寒夜清樽谁与同。"
        },
        {
            "title": "次韵答孔武仲",
            "content": "白发青衫不记年，相逢一笑暂欣然。\r\n诵诗亹亹锯木屑，展卷骎骎下水船。\r\n未肯尺寻分枉直，日知凿枘有方圆。\r\n闲官更似杨州学，犹得昏昏书日眠。"
        },
        {
            "title": "次韵王适食茅栗",
            "content": "相从万里试南餐，对案长思苜蓿盘。\r\n山栗满篮兼白黑，村醪入口半甜酸。\r\n久闻牛尾何曾试，窃比鸡头意未安。\r\n故国霜蓬如碗大，夜来弹剑似冯驩。"
        },
        {
            "title": "次韵王君北都偶成三首",
            "content": "禁蘌封金殿，清河贯石门。\r\n时平余古木，兵散有空屯。\r\n形胜山围阔，蕃宣海内尊。\r\n川原不论顷，云梦可胜吞。"
        },
        {
            "title": "九日家酿未熟",
            "content": "平生不喜饮，九日犹一酌。\r\n今年失家酿，节到真寂寞。\r\n床头泻余樽，畦菊吐微萼。\r\n洗盏对妻孥，肴蔬随厚薄。\r\n兴来欲径醉，量尽还自却。\r\n傍人叹身健，省己知脾弱。\r\n尚有姑射人，自守常绰约。\r\n养生要慈俭，已老惭矍铄。\r\n燕居渐忘我，杜门奚不乐。\r\n风曲日已乾，浊醪可徐作。"
        },
        {
            "title": "喜雨",
            "content": "夺官分所甘，年来禄又绝。\r\n天公尚怜人，岁赍禾与麦。\r\n经冬雪屡下，根须连地脉。\r\n庖厨望饼饵，瓮盎思曲糵。\r\n一春百日旱，田作龟板拆。\r\n老农泪欲堕，无麦真无食。\r\n朱明候才兆，风雷起通夕。\r\n田中有人至，膏润已逾尺。\r\n继来不违愿，饱食真可必。\r\n民生亦何幸，天意每相恤。\r\n我幸又已多，锄耒坐不执。\r\n同尔乐丰穰，异尔苦税役。\r\n时闻吏号呼，手把县符赤。\r\n岁赋行自办，横敛何时毕。"
        },
        {
            "title": "送钱婺州纯老",
            "content": "桃花汴水半河流，已作南行第一舟。\r\n倦报朝中言啧乱，喜闻淮上橹咿呦。\r\n平时答策词无枉，此去为邦学更优。\r\n自古东阳足贤守，请君重赋沈公楼。"
        },
        {
            "title": "杨惠之塑维摩像",
            "content": "金粟如来瘦如腊，坐上文殊秋月圆。\r\n法门论极两相可，言语不复相通传。\r\n至人养心遗四体，瘦不为病肥非妍。\r\n谁人好道塑遗像，鲐皮束骨筋扶咽。\r\n兀然隐几心已灭，形如病鹤竦两肩。\r\n骨节支离体疏缓，两目视物犹炯然。\r\n长嗟灵运不知道，强翦美须插两颧。\r\n彼人视身若枯木，割去右臂非所患。\r\n何况塑画已身外，岂必夺尔庸自全。\r\n真人遗意世莫识，时有游僧施钵钱。\r\n\r\n【注释】：在天桂寺。"
        },
        {
            "title": "奉使契丹二十八首其十四木叶山",
            "content": "奚田可耕凿，辽土直沙漠。\r\n蓬棘不复生，条干何由作。\r\n兹山亦沙阜，短短见丛薄。\r\n冰霜叶堕尽，鸟兽绝无托。\r\n乾坤信广大，一气均美恶。\r\n胡为独穷陋，意似鄙夷落。\r\n民生亦复尔，垢污不知怍。\r\n君看齐鲁间，桑柘皆沃若。\r\n麦秋载万箱，蚕老簇千箔。\r\n余粱及狗彘，衣被遍城郭。\r\n天工本何心，地力不能博。\r\n遂令尧舜仁，独不施礼乐。"
        },
        {
            "title": "九日三首",
            "content": "九日真佳节，年年长赋诗。\r\n深惭鹤发老，每与菊花期。\r\n帽落无人拾，酒狂聊自持。\r\n丰年余社瓮，天意念衰羸。"
        },
        {
            "title": "次韵子瞻过淮见寄兼简孙奕职方三首",
            "content": "出处平生共，江淮恨不来。\r\n宦游良误我，老病赋怀哉。\r\n徇物终今世，量书尽几堆。\r\n归耕少忧患，惟有仰春雷。\r\n〈蜀中谓田无水利者为雷鸣田。\r\n龟山昔同到，松竹故依然。\r\n红印封咸豉，黄罂分井泉。\r\n青天携杖处，晚日落帆偏。\r\n无限相思意，新诗句句传。\r\n行役饶新喜，临川逢故人。\r\n相看对泉石，怜我在埃尘。\r\n会合终多故，分张类有神。\r\n南游得如愿，梦想霅溪春。"
        },
        {
            "title": "登嵩山十首 峰顶寺",
            "content": "重重山前峰，上上终非顶。\r\n行登众岭彻，始得山门迥。\r\n高风惨多寒，落日侧先暝。\r\n却视向所经，眇如在深井。"
        },
        {
            "title": "次韵答人幽兰",
            "content": "幽花耿耿意羞春，纫佩何人香满身。\r\n一寸芳心须自保，长松百尺有为薪。"
        },
        {
            "title": "幽兰花",
            "content": "李径桃蹊次第开，穠香百和袭人来。\r\n春风欲擅秋风巧，催出幽兰继落梅。\r\n珍重幽兰开一枝，清香耿耿听犹疑。\r\n定应欲较香高下，故取群芳竞发时。"
        },
        {
            "title": "次韵子瞻和渊明拟古九首",
            "content": "客居远林薄，依墙种杨柳。\r\n归期未可必，成阴定非久。\r\n邑中有佳士，忠信可与友。\r\n相逢话禅寂，落日共杯酒。\r\n艰难本何求，缓急肯相负。\r\n故人在万里，不复为薄厚。\r\n米尽鬻衣衾，时劳问无有。"
        },
        {
            "title": "次韵王巩廷评招饮",
            "content": "病忆故乡同越舄，性安田野似裨谌。\r\n都城岁晚不归去，客舍夜寒犹独吟。\r\n樽酒怜君偏好客，诗篇寄我谬知音。\r\n会须雪里相従饮，履迹旋平无处寻。"
        },
        {
            "title": "席上再送",
            "content": "人言虎头痴，勇作河朔游。\r\n黄河六七月，不辨马与牛。\r\n单车径北渡，横身障西流。\r\n虎头亦不痴，志在万户侯。\r\n徜徉历三边，归借坐上筹。\r\n腰垂黄金印，不受白发羞。\r\n此计虽落落，但问有志不。\r\n临岐且一醉，行役方未休。"
        },
        {
            "title": "次迟韵千叶牡丹二首",
            "content": "老人无力年年懒，世事如花种种新。\r\n百巧从来知是妄，一机何处定非真。\r\n园夫漫接曾无种，物化相乘岂有神。\r\n毕竟春风不拣择，随开随落自匀匀。"
        },
        {
            "title": "和文与可洋州园亭三十咏 菡萏轩",
            "content": "开花浊水中，抱性一何洁。\r\n朱槛月明时，清香为谁发。"
        },
        {
            "title": "题李简夫葆光亭",
            "content": "迳草侵芒屩，庭花堕石台。\r\n小亭幽事足，野色向人来。\r\n坐上乌皮几，墙间大瓠罍。\r\n老成无不可，谈笑得徘徊。"
        },
        {
            "title": "戏答",
            "content": "银瓶泻酒正霜天，玉麈生风夜更寒。\r\n下客不辞投辖饮，好花犹恐隔帘看。"
        },
        {
            "title": "再次前韵四首",
            "content": "谬将疏野托交游，平日论心亦有由。\r\n科第联翩叨旧契，利名疏阔少新忧。\r\n清谈已觉忘朱夏，浊酒先防虐素秋。\r\n多病无聊唯有睡，频频诗句未嫌不。"
        },
        {
            "title": "谢人惠千叶牡丹",
            "content": "东风催趁百花新，不出门庭一老人。\r\n天女要知摩诘病，银瓶满送洛阳春。\r\n可怜最後开千叶，细数余芳尚一旬。\r\n更待游人归去尽，试将童冠浴湖滨。"
        },
        {
            "title": "食鸡头",
            "content": "风开芡觜铁为须，斧斫沙磨旋付厨。\r\n细嚼兼收上池水，徐咽还成沧海珠。\r\n佳客满堂须一斗，闲居赖我近平湖。\r\n多年不到会灵沼，气味宛然初不殊。"
        },
        {
            "title": "李氏园",
            "content": "有客骑白驹，扬鞭入青草。\r\n悠悠无远近，但择林亭好。\r\n萧条北城下，园号李家媪。\r\n系马古车门，随意无洒扫。\r\n鸣禽惊上层，飞蝶纷入抱。\r\n竹林净如濯，流水清可澡。\r\n闲花不着行，香梨独依岛。\r\n松枝贯今昔，林影变昏早。\r\n草木皆苍颜，亭宇已新造。\r\n临风置酒樽，庭下取栗枣。\r\n今人强欢笑，古人已枯槁。\r\n欲求百年事，不见白发老。\r\n秦中古云乐，文武在丰镐。\r\n置囿通樵苏，养兽让麀麇。\r\n池鱼跃金碧，白鸟飞纻缟。\r\n牛羊感仁恕，行苇亦自保。\r\n当年歌灵台，后世咏鱼藻。\r\n古诗宛犹在，遗处不可考。\r\n悲哉李氏末，王霸出奴皂。\r\n城中开芳园，城外罗战堡。\r\n系鼓鸣巨钟，百姓皆懊恼。\r\n及夫圣人出，战国卷秋潦。\r\n园田赋贫民，耕破园前道。\r\n高原种菽粟，陂泽满粳稻。\r\n春耕杂壶浆，秋赋输秸藁。\r\n当年王家孙，自庇无尺?尞。\r\n空余百岁木，妄为夭巫祷。\r\n游人足讥骂，百世遭舌讨。\r\n老翁不愿见，垂涕祝襁褓。\r\n持用戒满盈，饮酒无醉倒。\r\n\r\n【注释】：李茂正园也俗谓皇后园盖茂正谓其妻也。"
        },
        {
            "title": "次韵子瞻独觉",
            "content": "咄咄书空中有怪，内热搜膏发痈疥。\r\n羹藜饭芋如固然，饱食安眠真一快。\r\n午鸡鸣屋呼不起，欠伸吉贝重衾里。\r\n此身南北付天工，竹杖芒鞋即行李。\r\n夜长却对一灯明，上池溢流微有声。\r\n幻中非幻人不见，本来日月无阴晴。"
        },
        {
            "title": "次韵子瞻和渊明拟古九首",
            "content": "闭门不复出，兹焉若将终。\r\n萧然环堵间，乃复有为戎。\r\n我师柱下史，久以雌守雄。\r\n金刀虽云利，未闻能斫风。\r\n世人欲困我，我已安长穷。\r\n穷甚当辟谷，徐观百年中。"
        },
        {
            "title": "放榜后次韵毛守见招",
            "content": "饱食安眠愧不材，疏帘翠帟幸相陪。\r\n深居正厌银袍乱，失喜初闻铁锁开。\r\n佳句径蒙探古锦，小槽仍报滴新醅。\r\n诸人欲见风流伯，不用招呼亦自来。"
        },
        {
            "title": "和王巩见寄三首",
            "content": "江秋北风多，归帆未应驶。\r\n天寒雁南向，家书空满纸。\r\n契阔幸安平，婚嫁须缨珥。\r\n交游何为者，空复念君至。"
        },
        {
            "title": "病中贾大夫相访因游中宫僧舍二首",
            "content": "东邻修竹野僧家，乱柳枯桑一径斜。\r\n逐客惯曾迂短策，使君何事驻高牙。\r\n萧条已似连村坞，邂逅应容设晚茶。\r\n惭愧病夫无气力，隔墙空听吏兵哗。"
        },
        {
            "title": "复病三首",
            "content": "病作日短至，病消秋气初。\r\n山深足氛瘴，俗俭少肴蔬。\r\n药乱曾何补，心安当自除。\r\n朝廷闵流落，已是脱迁居。\r\n寒作埋冰雪，热攻投火汤。\r\n今生那有此，宿业未应亡。\r\n委顺一无损，力争徒自伤。\r\n颓然付一榻，是处得清凉。\r\n一病五十日，复尔当解官。\r\n不才归亦乐，无食去犹难。\r\n黾勉人应笑，低徊意已兰。\r\n旧师摩诘老，把卷静中看。"
        },
        {
            "title": "次韵张恕戏王巩",
            "content": "二君豪俊并侯家，歌舞争妍不受夸。\r\n闻道肌肤如素练，更堪鬓发似飞鸦。"
        },
        {
            "title": "初成遗老斋二首",
            "content": "花时懒出伴游人，暑雨深藏养病身。\r\n新宅丁丁厌斤斧，旧书寂寂卷垘尘。\r\n久将生事累诸子，顿敛浮根付一真。\r\n遗老斋成谋宴坐，澹然无语接来宾。"
        },
        {
            "title": "同外孙文九新春五绝句",
            "content": "菊叶萱芽初出土，冻虀冷面欲宜人。\r\n老人脾病难随汝，洗釜磨刀待晚眷。"
        },
        {
            "title": "竞渡",
            "content": "史君欲听榜人讴，一夜江波拍岸流。\r\n父老不知招屈恨，少年争作弄潮游。\r\n长鲸破浪聊堪比，小旆逆风殊未收。\r\n角胜争先非老事，凭栏寓目思悠悠。"
        },
        {
            "title": "和王定国寄刘贡父",
            "content": "度岭当年惜远行，过淮今日似前生。\r\n留连秋思江侵海，摇荡春心花满城。\r\n欲寄尺书慵把笔，偶闻佳句独含情。\r\n何时复看清虚会，醉听蓁筝促柱声。"
        },
        {
            "title": "饮饯王巩",
            "content": "送君不办沽斗酒，拨醅浮蚁知君有。\r\n问君取酒持劝君，未知客主定何人。\r\n府中杯棬强我富，案上苜蓿知吾真。\r\n空厨赤脚不敢出，大堤花艳聊相亲。\r\n爱君年少心乐易，到处逢人便成醉。\r\n醉书大轴作歌诗，顷刻挥毫千万字。\r\n老夫识君年最深，年来多病苦侵凌。\r\n赋诗饮酒皆非敌，危坐看君浮太白。"
        },
        {
            "title": "次韵朱光庭司谏喜雨",
            "content": "焦枯连夏火，洗濯待秋霖。\r\n都邑沟渠净，郊原黍豆深。\r\n流膏侵地轴，晴意动风琴。\r\n谁似臣居易，先成喜雨箴。"
        },
        {
            "title": "次韵子瞻记十月十六日所见",
            "content": "君不见天高后土黄，变化出入唯阴阳。\r\n旋凝细雾作飞雹，复遣震雷追日光。\r\n可怜万物甚微细，坐听百变随颠僵。\r\n深根固蒂无计遁，倏来忽返安能防。\r\n平生未见实惊耳，稍远不知如隔墙。\r\n君看歌舞醉华屋，下有累絷排两廊。\r\n眼前苦乐尚悬绝，空中造化知有亡。\r\n我居宛丘厌凝冱，雪翻海水填陂塘。\r\n但知膏泽利牟麦，恣食饼饵真嘉祥。\r\n山阳所访亦何事，有酒胡不尽一觞。"
        },
        {
            "title": "冬至雪二首",
            "content": "一气潜萌九地中，雪花微落四无风。\r\n初阳便有回天力，宿瘴徐看卷地空。\r\n家酿再投犹恨薄，官酤多取定无功。\r\n时人浅陋终无益，径就天公借一丰。"
        },
        {
            "title": "奉使契丹二十八首其八赵君偶以微恙乘驼车而",
            "content": "高屋宽箱处豹裀，相逢燕市不相亲。\r\n忽闻中有京华语，惊喜开帘笑杀人。\r\n\r\n【注释】：【原题】：\r\n奉使契丹二十八首其八赵君偶以微恙乘驼车而行戏赠二绝句之二"
        },
        {
            "title": "用林侄韵赋雪",
            "content": "密雪来何晚，穷冬候欲差。\r\n投空落细米，布地净平沙。\r\n缭绕飞相著，重仍积暗加。\r\n雨微花破碎，风细脚倾斜。\r\n次第来如掺，冥濛堕不讹。\r\n燅鹅吹劲鞴，秀苇拂轻耞。\r\n画字飘还没，团球暖旋窊。\r\n出盐东海若，链石古皇娲。\r\n翻簸腾归骑，纷飘集晚鸦。\r\n庭梅辨红萼，垅麦覆黄芽。\r\n拨砌求新药，寻踪射伏?。\r\n埋楼平尽脊，集树短留槎。\r\n乱下曾何择，平铺欲尽遮。\r\n欺贫寒入褐，恼客重添车。\r\n积素聊成烛，烹甘强试茶。\r\n病僧添晓钵，老令放晨衙。\r\n融液曾何有，鲜明竟不奢。\r\n积多还避并，化早发従畲。\r\n溜滴檐垂箸，行观迳转虵。\r\n谁能相就醉，都市酒容赊。"
        },
        {
            "title": "联句嘲僧",
            "content": "玉筹扦银河，红裙蔈碧波。\r\n更行三五步，浸著老僧窠。"
        },
        {
            "title": "和李公择赴历下道中杂咏十二首其八梁山泊见",
            "content": "南国家家漾彩{左舟右灵}，芙蕖远近日微明。\r\n梁山泊里逢花发，忽忆吴兴十里行。\r\n\r\n【注释】：【原题】：\r\n和李公择赴历下道中杂咏十二首其八梁山泊见荷花忆吴兴五绝"
        },
        {
            "title": "送张正彦法曹",
            "content": "忆见君兄弟，相携谒侍郎。\r\n通经滉早岁，落笔旧章。\r\n试剧何轻锐，当官便激昂。\r\n三年知力竭，大府觉才长。\r\n知已未如格，归赀才满囊。\r\n旧书还读否，师说近凄凉。\r\n〈君以《三传》及第，今废此科。\r\n〉"
        },
        {
            "title": "上元前雪三绝句",
            "content": "腊中平地雪盈尺，嵩隗山田麦尚乾。\r\n不管上元灯火夜，飞花处处作春寒。"
        },
        {
            "title": "同子瞻泛汴泗得渔酒二咏",
            "content": "懒思久废诗，病肠不堪酒。\r\n强颜水石间，滥迹宾主後。\r\n不知白浪翻，但怪青山走。\r\n莫随使车尘，岂畏严城斗。"
        },
        {
            "title": "送转运判官李公恕还朝",
            "content": "我行未厌山东远，昔游历下今梁苑。\r\n官如鸡肋浪奔驰，政似牛毛常黾勉。\r\n幸公四年持使节，按行千里长相见。\r\n鹰掣秋田伏兔惊，骥驰平野疲牛倦。\r\n似怜多病与时违，未怪两州従事懒。\r\n除书夺去一何速，归袖翩然不容挽。\r\n黄河东注竭昆仑，钜野横流入州县。\r\n民事萧条委浊流，扁舟出入随奔电。\r\n回首应怀微禹忧，归朝且喜宁亲便。\r\n公知齐楚即为鱼，劝筑宣防不宜缓。"
        },
        {
            "title": "赠医僧善正",
            "content": "老怯江边瘴疠乡，城东时喜到公房。\r\n历言五藏如经眼，欲去三彭自有方。\r\n身厌远游安静默，术因多病更深长。\r\n时时为我谈尊宿，曾入南公古道场。"
        },
        {
            "title": "万蝶花",
            "content": "谁唱残春蝶恋花，一团粉翅压枝斜。\r\n美人欲向钗头插，又恐惊飞鬓似鸦。"
        },
        {
            "title": "戏题三绝",
            "content": "懊恼嘉荣白发年，逢人依旧唱阳关。\r\n渭城朝雨今谁听，砑鼓跳踉一破颜。"
        },
        {
            "title": "和文与可洋州园亭三十咏其十三吏隐亭",
            "content": "隐居亦非难，欲少求易遂。\r\n有意未成归，聊就茅檐试。"
        },
        {
            "title": "送林子中安厚卿二学士奉使高丽二首",
            "content": "官是蓬莱海上仙，此行聊复看桑田。\r\n鲲移鹏徙秋帆健，潮阔天低晓日鲜。\r\n平地谁言无嶮岨，仁人何处不安全。\r\n但将美酒盈船去，多作新诗异域传。"
        },
        {
            "title": "和强君瓦亭",
            "content": "君为魏博三年客，日有江湖万里心。\r\n暂得野亭留马足，强循疏柳步堤阴。\r\n无人携手共吴语，得意摇头时越吟。\r\n何日东郊过微雨，并骑鞍马去同寻。"
        },
        {
            "title": "腊雪五首",
            "content": "骄阳不能久，密雪自相催。\r\n急霰初鸣瓦，飞花旋集台。\r\n著人消瘴疫，覆麦长根荄。\r\n欲试樽中物，门前问客来。"
        },
        {
            "title": "和孔教授武仲济南四咏 槛泉亭",
            "content": "连山带郭走平川，伏涧潜流发涌泉。\r\n汹汹秋声明月夜，蓬蓬晓气欲晴天。\r\n谁家鹅鸭横波去，日暮牛羊饮道边。\r\n滓秽未能妨洁净，孤亭每到一依然。"
        },
        {
            "title": "记病",
            "content": "我病在脾胃，一病四十年。\r\n微伤辄暴下，倾注如流泉。\r\n去年医告我，此病犹可痊。\r\n试取姜豆附，三物相和丸。\r\n服之不旬浃，病去如医言。\r\n医言药有毒，病已当速捐。\r\n我意药有功，服久功则全。\r\n侵寻作风痹，雨足几蹒跚。\r\n徐悟药过量，医初固云然。\r\n旧病则已除，奈此新病缠。\r\n医言无甚忧，前药姑舍旃。\r\n药毒久自消，真气从此完。\r\n鄙夫不信医，私智每自贤。\r\n咄哉已往咎，终身此韦弦。"
        },
        {
            "title": "题韩驹秀才诗卷",
            "content": "唐朝文士例能诗，李杜高深得到希。\r\n我读君诗笑无语，恍然重见储光羲。"
        },
        {
            "title": "大秦寺",
            "content": "大秦遥可说，高处见秦川。\r\n草木埋深谷，牛羊散晚田。\r\n山平堪种麦，僧鲁不求禅。\r\n北望长安市，高城远似烟。"
        },
        {
            "title": "和子瞻记梦二首",
            "content": "兄从南山来，梦我南山下。\r\n探怀出诗卷，卷卷盈君把。\r\n诗词古人似，弟则吾弟也。\r\n相与千里隔，安得千里马。\r\n携手上南山，不知今乃夜。\r\n晨鶪隔墙唱，欹枕窗月亚。\r\n百语记一词，秋菊悲蛩吒。\r\n此语鲍谢流，平日我不暇。\r\n我本无此诗，嗟此谁所借。"
        },
        {
            "title": "马上见卖芍药戏赠张厚之二绝",
            "content": "春风欲尽无寻处，尽向南园芍药中。\r\n过尽此花真尽也，此生应与此花同。\r\n春来便有南园约，过尽春风约尚赊。\r\n绿叶成阴花结子，便须携客到君家。"
        },
        {
            "title": "闻王巩还京会客剧饮戏赠",
            "content": "闻君归去便招呼，笑语不知清夜徂。\r\n结束佳人试银甲，留连狂客恼金吾。\r\n灯花零落玉山倒，诗笔欹斜翠袖扶。\r\n暂醉何年依锦瑟，东斋还复卧氍毹。"
        },
        {
            "title": "次韵王君北都偶成三首",
            "content": "河转金堤近，天高魏阙新。\r\n千夫奉儒将，百兽伏麒麟。\r\n校猎沙场莫，谈兵玉帐春。\r\n关南知不远，谁试问蕃邻。\r\n天宝乱已定，河壖兵更多。\r\n故城埋白骨，遗俗喜长戈。\r\n卧兽常思肉，奔鲸不受罗。\r\n纵横竟安在，唯见冢嵯峨。\r\n禁御封金殿，清河贯石门。\r\n时平馀古木，兵散有空屯。\r\n形胜山围阔，蕃宣海内尊。\r\n川原不论顷，云梦可胜吞。"
        },
        {
            "title": "九日独酌三首",
            "content": "故国忘归懒问人，新居斫竹旋开门。\r\n菊生墙下不知节，酒滴床头初满樽。\r\n涨水骤来真有浪，浮云卷去自无根。\r\n凡心漫作颍滨传，留与他年好事孙。"
        },
        {
            "title": "次韵邦直见答二首",
            "content": "真能一醉逃烦暑，定胜三杯御腊寒。\r\n自有诗书供永日，莫将丝竹乱风滩。\r\n舞雩何处归春莫，叩角谁人怨夜漫。\r\n闻道丹砂近有术，锱铢称火共君看。\r\n五斗尘劳尚足留，闭门聊欲治幽忧。\r\n羞为毛遂囊中颖，未许朱云地下游。\r\n无事会须成好饮，思归时亦赋登楼。\r\n羡君幕府如僧舍，日向城隅看浴鸥。"
        },
        {
            "title": "九日三首",
            "content": "从古重此日，今人那得违。\r\n菊迟知岁闰，酒贵念人饥。\r\n身安且自慰，家远不成归。\r\n尚忆少年乐，惊呼人尽非。"
        },
        {
            "title": "春日耕者",
            "content": "阳气先从土脉知，老农夜起饲牛饥。\r\n雨深一尺春耕利，日出三竿晓饷迟。\r\n归子同来相妩媚，乌鸢飞下巧追随。\r\n纷纭政令曾何补，要取终年风雨时。"
        },
        {
            "title": "魏佛狸歌",
            "content": "魏佛狸，饮泗水，黄金甲身铁马箠。\r\n睥睨山川俯画地，画作西方佛名字。\r\n卷舒三军如使指，奔驰万夫凿山觜。\r\n云中孤月妙无比，青莲湛然俯下视。\r\n击钲卷箠抽行营，北徐府中军吏喜。\r\n度僧筑室依云烟，俯窥城郭众山底。\r\n兴亡一瞬五百年，细草荒榛没孤垒。"
        },
        {
            "title": "次韵筠守毛维瞻司封观修城三首",
            "content": "北垣荆棘旧成堆，留待公来次第开。\r\n车马已通城下路，榛芜尽付冶家灰。\r\n异时碧瓦千门合，应记红旌百度来。\r\n自笑裨谌便旷野，肩舆飞盖许追陪。\r\n拨弃案头文字堆，晓晴山色四门开。\r\n究怀民事老虽壮，俯首山城心已灰。\r\n荆棘烧残桑柘出，狐狸去尽犬鸡来。\r\n规模先遣通蹊隧，后乘应容众客陪。\r\n山脚侵城起阜堆，绕城徼道斩新开。\r\n闉阇半坏惊潮信，隍壑初深见劫灰。\r\n蚁聚千夫曾几日，鳞差万瓦看将来。\r\n史君才力轻山郡，朝论行闻急召陪。"
        },
        {
            "title": "奉使契丹二十八首其二十二学士院端午帖子二",
            "content": "九门已散秦医药，百辟初颁凌室冰。\r\n饮食祈君千万寿，良辰更上辟兵缯。\r\n\r\n【注释】：【原题】：\r\n奉使契丹二十八首其二十二学士院端午帖子二十七首之一皇帝阁六首"
        },
        {
            "title": "次韵韩宗弼太祝送游太山",
            "content": "羡君官局最优游，笑我区区学问囚。\r\n今日登临成独往，终年勤苦粗相酬。\r\n春深绿野初开绣，云解青山半脱裘。\r\n回首红尘读书处，煮茶留客小亭幽。"
        },
        {
            "title": "阴晴不定简唐觐秘校并敖吴二君五首",
            "content": "涨江方断渡，小棹信轻生。\r\n贫贱谁怜汝，漂浮空自惊。\r\n一官终窃食，何计早归耕。\r\n忽发骚人恨，凄凉久未平。"
        },
        {
            "title": "堂成",
            "content": "筑室三年，堂成可居。\r\n我初不知，诸子劳劬。\r\n父母老矣，风雨未除。\r\n橐装几何，勿问有无。\r\n伐木於山，因此旧庐。\r\n不约不丰，燕处无余。\r\n堂开六楹，南北四筵。\r\n昼明速然，夜冥黯然。\r\n四邻无声，布被粗毡。\r\n身非蚌螺，一睡经年。\r\n夜如何其，趺坐燕安。\r\n善恶不恩，此心自圆。\r\n东厢靖深，以奉尝烝。\r\n老佛之庐，朝香夜灯。\r\n西厢千卷，图书之林。\r\n先人所遗，子孙是承。\r\n杖屐经行，直如引绳。\r\n顾视而笑，此如我心。\r\n诸子之室，左右吾背。\r\n将食击板，一系而会。\r\n瓜畦芋区，分布其外。\r\n锄去瓦砾，壤而不块。\r\n废井重浚，泉眼仍在。\r\n辘轳雷鸣，甘雨时霈。\r\n园夫能勤，家足于菜。\r\n有客叩门，贺我堂成。\r\n揖客而笑，念我平生。\r\n三世读书，粗免躬耕。\r\n明窗修竹，惟我与兄。\r\n荫映茅茨，吐论峥嵘。\r\n猖狂妄行，以得此名。\r\n老而求安，匪以为荣。"
        },
        {
            "title": "次韵子瞻登望海楼五绝",
            "content": "山色潮声四面来，城中金碧烂成堆。\r\n不愁门外严扃锁，终日凭栏未拟回。\r\n湖色苍苍日向斜，烟波万状不容滉。\r\n画船人去浮红叶，石径僧归蹑白蛇。\r\n楼观争高不计层，雍雍过雁自相应。\r\n钱王旧业依稀在，岁久无人话废兴。\r\n荷叶初乾稻穗香，惊雷急雨送微凉。\r\n晚晴稍放秋山色，洗却浓妆作淡妆。\r\n白酒倾浆脍斫红，昼游未厌月明中。\r\n楼高只辨听歌鼓，不见游人转似蓬。"
        },
        {
            "title": "和文与可洋州园亭三十咏 二乐榭",
            "content": "动静惟所遇，仁智亦偶然。\r\n谁见二物外，犹有天地全。"
        },
        {
            "title": "题三游洞石壁",
            "content": "昔年有迁客，携手醉嵌岩。\r\n去我岁已百，游人忽复三。"
        },
        {
            "title": "楼观",
            "content": "老聃厌世入流沙，飘荡如云不可遮。\r\n弟子怜师将去国，关门望气载还家。\r\n高台尚有传经处，画壁空留驾犊车。\r\n一授遗书无复老，不知何苦服胡麻。\r\n\r\n【注释】：此观尹喜旧宅，《神仙传》言：“尹喜于流沙之西服苣胜实。”"
        },
        {
            "title": "次韵李曼朝散得郡西归留别二首",
            "content": "怀印徒行尚故衣，邸中掾史见犹疑。\r\n千人上冢乡关动，五马行春雨泽随。\r\n醉里坠车初未觉，道中破甑复谁悲。\r\n西行漫遣亲明喜，早赋陶翁归去诗。"
        },
        {
            "title": "和子瞻和陶渊明杂诗十一首",
            "content": "我来适恶岁，斗米如珠量。\r\n何时举头看，岁月守心房。\r\n念我东坡翁，忍饥海中央。\r\n愿翁勿言饥，稷调阴阳。\r\n玉池有清水，生肥满中肠。"
        },
        {
            "title": "次韵毛君烧松花六绝",
            "content": "美人寒甚懒开扉，金作松花插羃{上四下离}。\r\n几度低头疑堕落，青烟已断未消时。"
        },
        {
            "title": "寒食二首",
            "content": "寒食今年客汝南，余樽倾泻亦醺酣。\r\n道人久厌世间浊，僧舍犹存肉食惭。\r\n花折园夫时送客，饧留孙女尚分甘。\r\n欲游紫极谁为伴，长揖孤松对不谈。"
        },
        {
            "title": "奉使契丹二十八首其二十六太白山祈雨诗五首",
            "content": "山为灰，石为炭。\r\n水泉沸，百草烂。\r\n神予我，旱夺之。\r\n孰为是，骄不威，\r\n尚可弛兮。\r\n\r\n【注释】：【原题】：\r\n奉使契丹二十八首其二十六太白山祈雨诗五首之三"
        },
        {
            "title": "奉使契丹二十八首其二十送文太师致仕还洛三",
            "content": "国老无心岂为身，五年朝谒慰簪绅。\r\n元臣事业通三世，旧将威名服四邻。\r\n遍阅後生真有道，欲谈前事恐无人。\r\n比公惟有凌云桧，岁岁何妨雨露新。\r\n\r\n【注释】：【原题】：\r\n奉使契丹二十八首其二十送文太师致仕还洛三首之一"
        },
        {
            "title": "游净因院寄琏禅师",
            "content": "岁月潜消日里冰，依然来见佛堂灯。\r\n此身已自非前我，问法何妨似旧僧。\r\n洒面飞泉时点点，压池苍石尚层层。\r\n遥知近爱金山好，江水煎茶日几升。"
        },
        {
            "title": "同陈述古舍人观芍药",
            "content": "蔼蔼堂西十亩园，晚凉迎步绿阴繁。\r\n共惊春去已多日，争看花开最后番。\r\n未许狂风催烂熳，故将青幄强安存。\r\n请公作意勤欢赏，趁取残红照酒樽。"
        },
        {
            "title": "和文与可洋州园亭三十咏 寒芦港",
            "content": "芦深可藏人，下有扁舟泊。\r\n正似洞庭风，日莫孤帆落。"
        },
        {
            "title": "韩康公挽词三首",
            "content": "阀阅元高世，功名自发身。\r\n堂堂揖真相，矫矫出稠人。\r\n许国心先定，轻财物自亲。\r\n传经比韦氏，世世得良臣。\r\n耆年时一二，新第阙西南。\r\n好客心终在，忘怀日纵谈。\r\n规模人共记，风味我犹谙。\r\n谁是羊昙首，回车意不堪。\r\n师旷闻弦日，相如作赋年。\r\n虽惭众人后，贪值主文贤。\r\n北道初闻召，南江正远迁。\r\n平生阙亲近，遗恨属新阡。"
        },
        {
            "title": "次韵子瞻和渊明饮酒二十首",
            "content": "清秋九日近，菊酒皆可得。\r\n永愧陶翁饥，虽饥心不惑。\r\n怀忠受正命，赋命本通塞。\r\n斯人今苟在，可与同事国。\r\n惜哉委荆榛，忍饥长默默。"
        },
        {
            "title": "仙游潭五首·马融石室",
            "content": "扶风贵公子，早岁伴山家。\r\n吹笛堕秋叶，读书随晓鸦。\r\n业成心自叛，学苦我长嗟。\r\n石室非人住，穷山雪似沙。"
        },
        {
            "title": "和王适寒夜读书",
            "content": "久从市井役，百事废不理。\r\n感君读书篇，惜此寒夜晷。\r\n殷勤附灯烛，黾勉就图史。\r\n逡巡揖虞夏，汗漫驰刘李。\r\n斯文家旧物，早岁夙从事。\r\n一从慕膻腥，中弃如敝屣。\r\n今夕亦何夕，忽如旧游至。\r\n终篇再三叹，推枕不成寐。\r\n人生无百年，所欲知有几。\r\n悬知未必得，奔走若趋市。\r\n微言寄翰墨，开卷入心耳。\r\n胡为弃不收，所逐在难觊。"
        },
        {
            "title": "答荆门张都官维见和惠泉",
            "content": "荒凉荆门西，泉水谁为泄。\r\n发源虽甚微，来意不可折。\r\n平铺清池满，皎皎自明澈。\r\n甘凉最宜茶，羊炙可用雪。\r\n炎风五月交，中夜吐明月。\r\n太守燕已还，青嶂空嵲嵲。\r\n泉上白发翁，来饮杯馔阙。\r\n酌水自献酬，箕踞无礼节。\r\n区区游泉人，常值午日烈。\r\n回首忧重城，赏玩安能彻。"
        },
        {
            "title": "张安道尚书生日",
            "content": "出入三朝望愈尊，淮阳退卧避喧烦。\r\n崇高历遍知皆安，风俗频迁气独存。\r\n世事直须劳旧德，归心那复厌名藩。\r\n赤松作栏功虽切，白发忧时义所敦。\r\n仁比高山年自保，秋逢生日喜盈门。\r\n知公知命身无祷，聊为生灵举寿樽。"
        },
        {
            "title": "仙游潭五首·潭",
            "content": "潭深不可涉，潭小不通船。\r\n路断游人止，龙藏白沫旋。\r\n翦藤量水短，插石置桥坚。\r\n桥外居民少，躬耕不用钱。"
        },
        {
            "title": "洛阳试院楼上新晴五绝",
            "content": "天坛王屋北侵河，高比嵩丘一倍多。\r\n小有清灵今尚在，俗缘深重奈成魔。"
        },
        {
            "title": "司马君实端明独乐园",
            "content": "子嗟丘中亲艺麻，邵平东陵亲种瓜。\r\n公今归去事农圃，亦种洛阳千本花。\r\n修篁绕屋韵寒玉，平泉入畦纡卧蛇。\r\n锦屏奇种劚崖窦，嵩高灵药移萌芽。\r\n城中三月花事起，肩舆遍入公侯家。\r\n浅红深紫相媚好，重楼多叶争矜夸。\r\n一枝盈尺不论价，十千斗酒那容赊。\r\n归来曳履苔迳滑，醉倒闭门春日斜。\r\n车轮班班走金毂，印绶若若趋朝衙。\r\n世人不顾病杨绾，弟子独有穷侯芭。\r\n终年著书未曾厌，一身独乐谁复加。\r\n宦游嗟我久尘土，流转海角如浮槎。\r\n归心每欲自投劾，孺子渐长能扶车。\r\n过门有意奉谈笑，幅巾怀刺无袍靴。"
        },
        {
            "title": "和毛君州宅八咏其五李八百洞",
            "content": "洞府山川百里赊，洞门藤蔓锁烟霞。\r\n神仙不与人间异，弟妹还应共一家。"
        },
        {
            "title": "官舍小池有鸂鶒遗二小雏二首",
            "content": "清池定谁至，鸂鶒自来驯。\r\n知我无伤意，怜渠解托身。\r\n桥阴栖息稳，岛外往来频。\r\n勿食游鱼子，从交长细鳞。"
        },
        {
            "title": "次韵刘贡父登黄楼怀子瞻二首",
            "content": "蔼蔼才名世，駸駸日转禺。\r\n一时同接淅，平昔共栖梧。\r\n揽辔真壮士，拥旄良丈夫。\r\n尘埃脱缁绶，水石慰霜须。\r\n胜地来相失，清樽未暇俱。\r\n射余空见帖，铸罢祗观橅。\r\n归计何当决，徂年贵早图。\r\n槛中终为食，韝上耻闻呼。\r\n顾我千羊毳，平生一钓舻。\r\n微官不须满，也复试游吴。"
        },
        {
            "title": "养竹",
            "content": "病竹养经年，生笋大如母。\r\n初番放出林，末番任供口。\r\n欲求五寸围，更听三年後。\r\n萧疏尽椽桷，无复堪作帚。\r\n吾庐适营葺，便可开户牖。\r\n秀色到衣冠，清风荡尘垢。\r\n物生恨失养，养至无不厚。\r\n斧斤日摧剥，阴阳自难救。\r\n闲居玩草木，农圃即师友。\r\n养人如养竹，举目皆孝秀。"
        },
        {
            "title": "上元不出",
            "content": "春寒未脱紫貂裘，灯火催人夜出游。\r\n老厌歌锺空命酒，病嫌风露怯登楼。\r\n拥怉坐睡曾无念，结客追欢久已休。\r\n试问西邻传法老，此时情味似侬不。"
        },
        {
            "title": "磻溪石",
            "content": "吕公年已莫，择主渭河边。\r\n跪饵留双膝，临溪不计年。\r\n神专能陷石，心大岂营鳣。\r\n不到磻溪上，安知自守坚。"
        },
        {
            "title": "次韵子瞻寄黄子木杖",
            "content": "老至亦有渐，五十惟杖始。\r\n行年日辰匝，幸免乡闾耻。\r\n罪重疮难平，余痂未脱疻。\r\n登山足犹健，不用扶儿子。\r\n我兄念辛勤，赠此携且倚。\r\n他年赐环日，田舍尤须此。\r\n早收藤节杯，旋缀乌皮几。\r\n茅檐数间足，不用伐桐杞。"
        },
        {
            "title": "次韵子瞻送陈睦龙图出守潭州",
            "content": "海上石桥馀折栋，大舶记君过铁瓮。\r\n东行万里若乘空，老蜃辰鲸应入鞚。\r\n波摇风卷卧不起，免教髀肉鞍磨痛。\r\n归来过我话艰苦，惊汗津津尚流汞。\r\n海涯风物旧图，错落天吴兼紫凤。\r\n至今想象隔人世，往往风涛吹昼梦。\r\n长沙欲往压飞楫，幸有千兵作迎送。\r\n文章清逸世少比，科第峥嵘声自重。\r\n远行屡屈众所叹，出祖谁攀车欲动。\r\n明朝鼓角背王城，莫听单于吹晓弄。\r\n子雍奉使三韩，辙时在南都，见其往返，故此诗言之。"
        },
        {
            "title": "巫山庙乌",
            "content": "巫庙真人古列仙，高心独爱玉炉烟。\r\n饥乌巧会行人意，来去纷纷噪客船。"
        },
        {
            "title": "次韵范景仁侍郎移竹",
            "content": "双桧生南户，丛筠种北墙。\r\n交阴奉君子，为伴老中堂。\r\n露洗秋阶绿，风含夏簟凉。\r\n栽花知已误，新上一番霜。"
        },
        {
            "title": "次韵答张耒",
            "content": "客舟逝将西，日夜西北风。\r\n维舟罢行役，坐令鬓如蓬。\r\n偶従二三子，步上百尺台。\r\n云烟遍原隰，敞怳令人哀。\r\n山中难久居，噶在城郭。\r\n欲学扬子云，避世天禄阁。\r\n浮木寄流水，行止非所期。\r\n何须自为计，水当为我移。\r\n外物不可必，惟此方寸心。\r\n心中有乐事，手付瑟与琴。\r\n夜吟感秋诗，惜此芳物零。\r\n幽人亦多思，起坐再三听。\r\n白驹在空林，瓶罄有耻罍。\r\n尽我一杯酒，愁思如云颓。"
        },
        {
            "title": "成都僧法舟为其祖师宝月求塔铭於惠州还过高",
            "content": "少年能讲大乘经，法施堂中不出扃。\r\n为许先师传後世，径从西海集南溟。\r\n忘身直犯黄茅瘴，满意初成白塔铭。\r\n寄我泪痕归万里，遥知露滴涧松青。\r\n\r\n【注释】：【原题】：\r\n成都僧法舟为其祖师宝月求塔铭於惠州还过高安送归"
        },
        {
            "title": "次韵子瞻游罗浮山",
            "content": "客迷堕涧逢玉京，云行夭乔风号鸣。\r\n暗中过尽石髓滑，惊喜观阙朝霞明。\r\n东坡南去类此客，挤者力尽非求生。\r\n偶然濒海少氛气，复有福地容躬耕。\r\n诸侯历聘谢鲁叟，茅檐燕坐师老彭。\r\n天枢旋结日珠重，人寰下视鸿毛轻。\r\n俗缘渐觉冰雪解，元气户复蛟虬狞。\r\n远游脱屣入盖竹，初怪长史留家庭。\r\n後来玉斧小儿子，亦入真诰参仙经。\r\n试令子弟学诸许，还家不用剑阁铭。\r\n洞天闻亦有图籍，但恐未免如公卿。\r\n此心愿与世无事，不愿与世平不平。"
        },
        {
            "title": "和韩宗弼暴雨",
            "content": "执热卧北窗，淋漓汗流注。\r\n蛟龙遁水府，谁起叩天户。\r\n偶然终日风，振扰北山雾。\r\n崩腾转相轧，变化不容睹。\r\n雷声运车毂，雨点倾豆黍。\r\n逡巡溜河汉，指顾才笑语。\r\n破屋少乾床，茅苫固难御。\r\n出门泥没足，此厄比邻溥。\r\n苟令终岁熟，敢有今日怒。\r\n晚照上东轩，清风袭虚庑。\r\n微生免荷鉏，但喜脱烦暑。\r\n农父更事多，缺塘已增土。"
        },
        {
            "title": "洛阳试院楼上新晴五绝",
            "content": "嵩少犹藏薄雾中，前山迤逦夕阳红。\r\n高楼一闭三十日，遥忆岩头种药翁。"
        },
        {
            "title": "题李公麟山庄图其四云芗阁",
            "content": "清溪便种稻，秋晚连云熟。\r\n不待见新舂，西风芗自足。"
        },
        {
            "title": "大雪三绝句",
            "content": "闰岁穷冬已是春，当寒却暖未宜人。\r\n阴风半夜催飞霰，稍净天街一尺尘。"
        },
        {
            "title": "赠写真李道士",
            "content": "君不见景灵六殿图功臣，进贤大羽东西陈。\r\n能令将相长在世，自古独有曹将军。\r\n嵩高李师掉头笑，自言弄笔通前身。\r\n百年遗像谁复识，满朝冠剑多传人。\r\n据鞍一见心有得，临窗相对疑通神。\r\n十年江海须半脱，归来俯仰惭簪绅。\r\n一挥七尺倚墙立，客来顾我诚似君。\r\n金章紫绶本非有，绿蓑黄箬甘长贫。\r\n如何画作白衣老，置之茅屋全吾真。"
        },
        {
            "title": "初至金陵",
            "content": "山川过雨晓光浮，初看江南第一州。\r\n路绕匡庐更南去，悬知是处可忘忧。"
        },
        {
            "title": "次韵王适细鱼",
            "content": "群鱼一何微，仅比毛发大。\r\n嬉游极草草，须鬣自个个。\r\n造物赋群形，偶然如一唾。\r\n吞舟虽云巨，其乐不相过。\r\n若言无性灵，还知避船柂。\r\n斋"
        },
        {
            "title": "赋园中所有十首",
            "content": "葵花开已阑，结子压枝重。\r\n长条困风雨，倒卧枕丘垄。\r\n忆初始放花，岌岌旌节耸。\r\n得时能几时，狼籍成荒冗。\r\n浮根不任雪，采剥收遗种。\r\n末忍焚枯茎，积叠墙角拥。"
        },
        {
            "title": "索居三首",
            "content": "许蔡古邻国，风烟相杂和。\r\n萧然客舍静，不愿主人过。\r\n野荠春将老，淮鱼夏渐多。\r\n街南病居士，有酒对酣歌。"
        },
        {
            "title": "和文与可洋州园亭三十咏 望云楼",
            "content": "云生如涌泉，云散如翻水。\r\n百变一凭栏，悠悠定谁使。"
        },
        {
            "title": "次韵王巩游北禅",
            "content": "萧萧黄叶下城头，顿作野田风日秋。\r\n粗有樽罍随处好，暂无敲扑便能幽。\r\n人稀野鸟应同乐，水涸游鱼似欲愁。\r\n客去知君欢未已，绕城携手更迟留。"
        },
        {
            "title": "送赵?几秘书还钱塘",
            "content": "世人何局促，奔走鬓苍苍。\r\n闻道余杭守，独游何有乡。\r\n禅心朝吐月，元气夜生光。\r\n清静安罢瘵，宽仁服暴强。\r\n声名高一世，风采见诸郎。\r\n谒帝朱为绂，还家彩作裳。\r\n经过留画舫，谈笑接清觞。\r\n问讯颜依旧，峥嵘岁自长。\r\n人生真几许，世味不堪尝。\r\n归去闻诗罢，求余却老方。"
        },
        {
            "title": "病後",
            "content": "一经寒热攻骸骨，正似兵戈过室庐。\r\n柱木支撑终未稳，筋皮收拾久犹疏。\r\n芭蕉张王要须朽，云气浮游毕竟虚。\r\n赖有衣中珠尚在，病中点检亦如如。"
        },
        {
            "title": "杂兴二首",
            "content": "陋巷丈夫病且贫，悬鹑百结聊庇身。\r\n蠕蠕大虱长孙子，败缯敝絮开阳春。\r\n故襦宽博裹肩?坒，出没逡巡初莫畏。\r\n一朝换酒入邻家，顾视腰间犹犊鼻。\r\n入缝循腰还自足，肌肤转近尤为福。\r\n咋皮吮血无已时，应待渠家具汤沐。\r\n朱轮华盖事远游，厩无良马乘疲牛。\r\n青丝玉勒金络头，任重道远旁人忧。\r\n奔驰往来历山丘，腾坑投淖摧辕辀。\r\n已厌复起行未休，青刍黄粱为君羞。\r\n长路漫漫经九州，场有白驹胡不收。\r\n饥食玉山饮河流，朝秣幽冀莫炎陬。\r\n奔云掣电不少留，仆夫顾之心怀愁。\r\n王良不生谁与谋，哀哉骏骨千金酬。"
        },
        {
            "title": "种药苗二首其一种甖粟",
            "content": "甖小如甖，粟细如粟。\r\n与麦皆种，与穄皆熟。\r\n苗堪春菜，实比秋谷。\r\n研作牛乳，烹为佛粥。"
        },
        {
            "title": "奉使契丹二十八首其二十一李公麟阳关图二绝",
            "content": "西出阳关万里行，弯弓走马自忘生。\r\n不堪未别一杯酒，长听佳人泣渭城。\r\n\r\n【注释】：【原题】：\r\n奉使契丹二十八首其二十一李公麟阳关图二绝之二"
        },
        {
            "title": "再次前韵四首",
            "content": "野鹤应疑凫雁苦，夏虫未惯雪霜寒。\r\n隐居颜氏终安巷，垂钓严生自有滩。\r\n破宅不归尘可扫，下田初种水应漫。\r\n退耕尚作悠悠语，拙宦犹须步步看。"
        },
        {
            "title": "送鲁有开中大知洺州次子瞻韵",
            "content": "仲连虽不仕，而非绮与园。\r\n逡巡笑谈间，屡解战斗繁。\r\n子敬识二孙，长揖鼓鼙喧。\r\n意气感周郎，振策起江村。\r\n二贤继英风，千载为高门。\r\n曾孙事仁祖，风义夙所敦。\r\n台阁余故事，父老称遗言。\r\n白发识公子，十载友元昆。\r\n婆娑久不试，俯仰色愈温。\r\n五马忽嘶鸣，朱轮夹征轩。\r\n旌旄隔河至，部曲几人存。\r\n铜虎不可留，刍狗行当燔。\r\n秋潦决河防，遗黎化惊魂。\r\n忧心念千里，何暇把一樽。\r\n西城叩门别，南风吹帽翻。\r\n嗟我限出竭，未敢逾短垣。\r\n新晴水尚壮，想见民惊奔。\r\n安得万丈堤，止此百里浑。\r\n姑尔救一境，谁当理其源。\r\n百闻贵一见，尺书为我论。"
        },
        {
            "title": "严颜碑",
            "content": "古碑残缺不可读，远人爱惜未忍磨。\r\n相传昔者严太守，刻石千岁字已讹。\r\n严颜平生吾不记，独忆城破节最高。\r\n被擒不辱古亦有，吾爱善折张飞豪。\r\n军中生死何足怪，乘胜使气可若何。\r\n斫头徐死子无怒，我岂畏死如儿曹！匹夫受戮或不避，所重壮气吞黄河。\r\n临危闲暇有如此，览碑慷慨思横戈。\r\n\r\n【注释】：亦在忠州。"
        },
        {
            "title": "江州周寺丞泳夷亭",
            "content": "行过庐山不得上，湓江城边一惆怅。\r\n羡君山下有夷亭，千岩万壑长相向。\r\n山中李生好读书，出山作郡山前居。\r\n手开平湖浸山脚，未肯即与庐山疏。\r\n道州一去应嫌远，千里思山梦中见。\r\n青山长见恐君嫌，要须罢郡归来看。"
        },
        {
            "title": "立冬闻雷",
            "content": "阳淫不收敛，半岁苦常燠。\r\n禾黍饲蝗螟，粳稻委平陆。\r\n民饥强扶耒，秋晚麦当宿。\r\n闵然候一雨，霜落水泉缩。\r\n荟蔚山朝隮，滂沱雨翻渎。\r\n经旬势益暴，方冬岁愈蹙。\r\n半夜发春雷，中天转车毂。\r\n老夫睡不寐，稚子起惊哭。\r\n平明视中庭，松菊半摧秃。\r\n潜发枯草萌，乱起蛰虫伏。\r\n薪槱不出市，晨炊午未熟。\r\n首种不入土，春饷难满腹。\r\n书生信古语，洪范有遗牍。\r\n时无中垒君，此意谁当告。"
        },
        {
            "title": "奉使契丹二十八首其二十二学士院端午帖子二",
            "content": "寿康朝谒蚤，长信燕闲多。\r\n不有图书乐，其如昼漏何。\r\n\r\n【注释】：【原题】：\r\n奉使契丹二十八首其二十二学士院端午帖子二十七首之三皇太后阁六首"
        },
        {
            "title": "咏竹二首",
            "content": "湖滨宜草木，修竹可三寻。\r\n廛居多野思，移种近墙阴。\r\n及尔迷未醒，方予热正侵。\r\n无嫌不逮本，地薄肯成林。"
        },
        {
            "title": "宿荥阳甯氏园",
            "content": "喧卑背城市，旷荡临溪水。\r\n车流溯绝壁，河润及桃李。\r\n居人有佳思，过客得新喜。\r\n中桥一回顾，欲入迷所自。"
        },
        {
            "title": "送毛君致仕还乡",
            "content": "古人避世事，岂问家有无。\r\n但言鸿鹄性，不受樊笼拘。\r\n公家昔盛时，阡陌连三衢。\r\n食廪济寒饿，婚嫁营羁孤。\r\n千金赴高义，脱手曾须臾。\r\n晚为二千石，得不偿所逋。\r\n抚掌不复言，但以文字娱。\r\n我恨见公迟，冉冉重霜须。\r\n高吟看落笔，剧饮惊倒壶。\r\n负罪不自知，适意忘忧虞。\r\n忽闻叩天阍，言旋故山庐。\r\n朋友不及谋，亲戚亦惊呼。\r\n人生各有意，何暇问俗徒。\r\n嗟我好奇节，叹公真丈夫。\r\n天高片帆远，目断青风徂。\r\n惟应东宫保，迎笑相携扶。"
        },
        {
            "title": "游泰山四首 岳下",
            "content": "东来亦何求，聊欲观海岱。\r\n海西上千里，将行勇还退。\r\n岱阴即齐疆，南往曾历块。\r\n春深草木长，山暖冰雪溃。\r\n中巷无居人，南亩释耕耒。\r\n车従八方至，尘坌百里内。\r\n牛马汗淋漓，绮纨声綷纟蔡。\r\n喧阗六师合，汹涌众流汇。\r\n无复问谁何，但自舍耽爱。\r\n龙鸾画车服，贝玉饰冠佩。\r\n骅骝蹴腾骞，幡旆飞暗暧。\r\n腥膻及鱼鳖，琐细或蒲菜。\r\n游墯愧无赍，技巧穷殊态。\r\n纵观?咢未已，精意殚一酹。\r\n出门青山屯，绕廊遗迹昧。\r\n登封尚坛壝，古观写旗队。\r\n戈矛认毫末，舒卷分向背。\r\n雍容太平业，磊落丰碑在。\r\n往事半蓬蒿，遗氓但悲慨。\r\n回瞻最高峰，远谢徂徕对。\r\n欲将有限力，一放目所迨。\r\n天门四十里，预恐双足废。\r\n三宿遂徘徊，归来欲谁怼。\r\n前年道轘辕，直上嵩岭背。\r\n中休强饮食，莫宿时盥颒。\r\n稍知天宇宽，不觉人寰秽。\r\n岁时未云久，筋骸老难再。\r\n山林无不容，疲薾坐自碍。\r\n自知俗缘深，毕老守阛阓。\r\n何当御清风，不用车马载。"
        },
        {
            "title": "东西京二绝",
            "content": "犀箸金盘不暇尝，更须石上捣黄粱。\r\n数钱未免河东旧，不识前朝大练光。"
        },
        {
            "title": "舟中风雪五绝",
            "content": "江面澄清雪未融，扁舟荡漾水无踪。\r\n篙师不用匆匆去，遍看庐山群玉峰。"
        },
        {
            "title": "答吴和二绝",
            "content": "惯从李叟游都市，久伴蓝翁醉画堂。\r\n不似苏门但长啸，一生留恨与嵇康。"
        },
        {
            "title": "七十三岁作",
            "content": "一生有志恨无才，久尔萧萧白发催。\r\n力学当年真自信，初心到此未应回。\r\n旧人化去浑无几，新障重生拨不开。\r\n七十三年还住否，获麟後事转难裁。"
        },
        {
            "title": "筠州二咏 牛尾狸",
            "content": "首如狸，尾如牛，攀条捷险如猱猴。\r\n橘柚为浆栗为餱，筋肉不足惟膏油。\r\n深居简出善自谋，寻踪发窟并执囚，蓄租分散身为羞。\r\n松薪瓦甑烝浮浮，压入糟盎肥欲流，熊肪羊酪真比俦。\r\n引箸将举讯何尤，无功窃食人所仇。"
        },
        {
            "title": "次韵题画卷四首其二雪溪乘兴",
            "content": "亟往遄归真旷哉，聋人不信有惊雷。\r\n虽云不必见安道，已误扁舟犯雪来。"
        },
        {
            "title": "种药苗二首其二种决",
            "content": "老人平生，以书为累。\r\n夜灯照帷，未晓而起。\r\n百骸未病，两目告瘁。\r\n决明虽良，何补於是。"
        },
        {
            "title": "歙县岁寒堂",
            "content": "槛外甘棠锦绣屏，长松何者擅亭名。\r\n浮花过眼无多日，劲节凌寒尽此生。\r\n暗长茯苓根自大，旋收金粉气尤清。\r\n长官不用求琴谱，但听风吹作弄声。"
        },
        {
            "title": "故成都尹陆介夫挽词",
            "content": "拥节西来未一年，凄凉道路泣东辕。\r\n蜀都富乐真当惜，民事艰难谁复论。\r\n白马何人趋远日，青刍盈束更无言。\r\n异时归去逢遗老，空听咨嗟述旧恩。"
        },
        {
            "title": "春阴",
            "content": "春後谁令百日阴，雨淫风横雨相侵。\r\n天公未有惜花意，野老空存念麦心。\r\n共怪丛均亦黄落，终怜老桧独萧森。\r\n过中不克阳安在，夏旱前知未易禁。"
        },
        {
            "title": "奉使契丹二十八首 古北口道中呈同事二首△",
            "content": "独卧绳床已七年，往来殊复少萦缠。\r\n心游幽阙鸟飞处，身在中原山尽边。\r\n梁市朝回尘满马，蜀江春近水浮天。\r\n枉将眼界疑心界，不见中宵气浩然。\r\n△二副使主笑语相従正四人，不须嗟叹久离群。\r\n及春煮菜过边郡，赐火煎茶约细君。\r\n日暖山蹊冬未雪，寒生胡月夜无云。\r\n明朝对饮思乡岭，夷汉封疆自此分。\r\n\r\n【注释】：原题：奉使契丹二十八首 古北口道中呈同事二首△赵寺郎"
        },
        {
            "title": "次韵毛国镇赵景仁唱和三首一赠毛一赠赵一自",
            "content": "一纸新诗过雁衔，醒然何异接君谈。\r\n奉亲鱼蟹兼临海，退食琴书定有庵。\r\n一别经年真似梦，多忧不饮亦如酣。\r\n共君友契非今日，蔽芾棠阴自剑南。\r\n\r\n【注释】：【原题】：\r\n次韵毛国镇赵景仁唱和三首一赠毛一赠赵一自咏"
        },
        {
            "title": "试院唱酬十一首其八次前韵三首之二",
            "content": "门前溪水似渔家，流浪江湖归未涯。\r\n邂逅高人来说法，支离枯木旋开花。\r\n诸生试罢书如积，剧县归时讼正哗。\r\n安得骑鲸从李白，试看牛女转云车。"
        },
        {
            "title": "和文与可洋州园亭三十咏 北园",
            "content": "使君美且仁，遍地种桃李。\r\n岂独放春花，行看食秋子。"
        },
        {
            "title": "次韵子瞻题张公诗卷後",
            "content": "世俗甘枉尺，所愿求直寻。\r\n不知一律讹，大乐无完音。\r\n见利心自摇，虑害安得深。\r\n至人不妄言，淡如朱丝琴。\r\n悲伤感旧俗，不类骚人淫。\r\n又非避世翁，闵嘿遽阳瘖。\r\n嘐嘐晨鶪鸣，岂问晴与阴。\r\n世人积寸木，坐使高楼岑，\r\n晚岁卧草庐，谁听梁甫吟。\r\n它年楚倚相，傥能记愔愔。"
        },
        {
            "title": "蚕麦二首",
            "content": "疏慵自分人嫌我，贫病可怜天养人。\r\n蚕眠已报冬裘具，麦熟旋供汤饼新。\r\n撷桑晓出露濡足，拾穗暮归尘满身。\r\n家家辛苦大作社，典我千钱追四邻。"
        },
        {
            "title": "游太山四首其一初入南山",
            "content": "自我来济南，经年未尝出。\r\n不知西城外，有路通石壁。\r\n初行涧谷浅，渐远峰峦积。\r\n翠屏互舒卷，耕耨随欹侧。\r\n云木散山阿，逆旅时百室。\r\n兹人谓川路，此意属行客。\r\n久游自多念，忽误向所历。\r\n嘉陵万壑底，栈道百回屈。\r\n崖巘递峥嵘，征夫时出没。\r\n行李虽云艰，幽邃亦已剧。\r\n坐缘斗升米，被此尘土厄。\r\n何年道褒斜，长啸理轻策。"
        },
        {
            "title": "登封道中三绝 轘辕道",
            "content": "青山欲上疑无路，涧道相萦九十盘。\r\n东望嵩高分草木，回瞻原隰涌波澜。"
        },
        {
            "title": "和子瞻和陶渊明杂诗十一首",
            "content": "尝闻左师言，少子古所喜。\r\n二儿从两父，服辱了百事。\r\n佳子何关人，自怪余此意。\r\n看书时独笑，屡与古人值。\r\n他年会六子，道眼谁最驶。\r\n衣钵傥可传，田园不须置。"
        },
        {
            "title": "和强至太博小饮",
            "content": "谁能饮酒如倾水，醉倒坐中扶不起。\r\n形骸外物已如遗，升斗任君无复避。\r\n霜梨冰脆寒侵齿，未尽一杯先已醉。\r\n强将文字笑红裙，冷淡为欢何足贵。"
        },
        {
            "title": "和子瞻次韵陶渊明劝农诗",
            "content": "莫为之先，冥不谓鄙。\r\n一夫前行，百夫具履。\r\n以为不信，出视同轨。\r\n期尔十年，风变而美。"
        },
        {
            "title": "徐孺亭",
            "content": "徐君郁郁涧底松，陈君落落堂上栋。\r\n涧深松茂不遭伐，堂毁栋折伤其躬。\r\n二人出处势不合，譬如日月行西东。\r\n胡为宾主两相好，一榻挂壁吹清风。\r\n人生遇合何必同，一朝利尽更相攻。\r\n先号后笑不须怪，外物未可疑心胸。\r\n比干谏死微子去，自古不辨污与隆。\r\n我来故国空叹息，城东旧宅生茅蓬。\r\n平湖十顷照清庙，独书徐子遗陈公。\r\n二人皆合配社稷，胡不相对祠堂中。"
        },
        {
            "title": "泛潩水",
            "content": "早岁南迁恨舳舻，归来平地忆江湖。\r\n半篙春水花千片，八尺轻船酒一壼。\r\n徐转城阴平野阔，稍通竹径小亭孤。\r\n前朝宰相终难得，父老咨嗟今亦无。"
        },
        {
            "title": "欧阳文忠公夫人挽词二首",
            "content": "好礼忘耆老，持家历盛衰。\r\n谨严终致一，贫富各从宜。\r\n晚岁仍闻道，临终竟不疑。\r\n外人传一二，犹得载铭诗。"
        },
        {
            "title": "曾郎元矩见过逾月听其言久而不厌追感平昔为",
            "content": "胄子相从得佳婿，掖垣同直喜良朋。\r\n交情不意隔生死，世事休论有废兴。\r\n宿草芊锦泪入土，故琴牢落恨填膺。\r\n远来似觉清谈胜，试问传家今几灯。\r\n\r\n【注释】：【原题】：\r\n曾郎元矩见过逾月听其言久而不厌追感平昔为赋诗"
        },
        {
            "title": "寄题孔氏颜乐亭",
            "content": "颜巷久已空，颜井固不迁。\r\n荆榛翳蔓草，中有百尺泉。\r\n谁复饮此水，裹饭耕废田，有贤孔氏孙，芟夷发清源。\r\n废床见缏刻，古甃昏苔痕。\r\n引缸注瓢樽，千岁忽复然。\r\n嗟哉古君子，至此良独难。\r\n口腹不择味，四体不择安。\r\n遇物一皆可，孰为我忧患。\r\n阮生未忘酒，嵇生未忘锻。\r\n欲忘富贵乐，托物仅自完。\r\n无托中自得，嗟哉彼诚贤。"
        },
        {
            "title": "书郭熙横卷",
            "content": "凤阁鸾台十二屏，屏上郭熙题姓名。\r\n崩崖断壑人不到，枯松野葛相欹倾。\r\n黄散给舍多肉食，食罢起爱飞泉清。\r\n皆言古人不复见，不知北门待诏白发垂冠缨。\r\n袖中短轴才半幅，惨澹百里山川横。\r\n岩头古寺拥云木，沙尾渔舟浮晚晴。\r\n遥山可见不知处，落霞断雁俱微明。\r\n十年江海兴不浅，满帆风雨通宵行。\r\n投篙椓杙便止宿，买鱼沽酒相逢迎。\r\n归来朝中亦何有，包裹观阙围重城。\r\n日高困睡心有适，梦中时作东南征。\r\n眼前欲拟要真物，拂拭束绢付与汾阳生。"
        },
        {
            "title": "奉使契丹二十八首其九会仙馆二绝句之二",
            "content": "岭上西行双石人，临溪照水久逡巡。\r\n低头似愧南来使，居处虽高已失身。"
        },
        {
            "title": "北堂",
            "content": "吾庐虽不华，粗有南北堂。\r\n通廊开十窗，爽气来四方。\r\n风长日气远，六月有余凉。\r\n儿女避不居，留此奉爷娘。\r\n爷娘发如丝，不耐寒暑伤。\r\n单衣蕉葛轻，软饭菘芥香。\r\n无客恣卧起，有客罗壼觞。\r\n今年得风痹，摩膏沃椒汤。\r\n念终舍此去，故山松柏苍。\r\n此地亦何为，岁时但烝尝。"
        },
        {
            "title": "病愈二首",
            "content": "学道虽云久，沉奇竟未除。\r\n炎烝度三伏，晻暧觉中虚。\r\n嘉谷不自长，荒榛终费锄。\r\n何辞用兰石，梨枣得扶疏。"
        },
        {
            "title": "迟往泉店杀麦",
            "content": "罢民不耕获，岂利有攸往。\r\n古人为我言，许此亦无妄。\r\n一冬免锄犁，二麦盈瓮盎。\r\n火老金尚伏，雨过筑场壤。\r\n邻家助伯亚，苍耳割榛莽。\r\n朝阳得终日，经岁可无恙。\r\n老夫终病慵，长子幸可仗。\r\n劬劳慎勿厌，饼饵家共享。\r\n秋田雨初足，已作丰熟想。\r\n归来报好音，相对开腊酿。"
        },
        {
            "title": "喜雪呈鲜于子骏三首",
            "content": "春秋无麦自当书，况复秋田水潦余。\r\n一雪端来救焦槁，千箱乞与等亲疏。\r\n消残瘟疠曾非药，蚀遍陈根不用鉏。\r\n犹恐远村沾未足，试呼农圃问何如。"
        },
        {
            "title": "和李公择赴历下道中杂咏十二首 梁山泊见荷",
            "content": "南国家家漾彩?灵，芙蕖远近日微明。\r\n梁山泊里逢花发，忽忆吴兴十里行。\r\n终日舟行花尚多，清香无奈着人何。\r\n更须月出波光净，卧听渔家荡桨歌。\r\n行到平湖意自宽，繁花仍得就船看。\r\n回头却向吴侬说，従此远游心未阑。\r\n花开南北一般红，路过江淮万里通。\r\n飞盖靓妆迎客笑，鲜鱼白酒醉船中。\r\n菰蒲出没风波际，雁鸭飞鸣雾雨中。\r\n应为高人爱吴越，故于齐鲁作南风。\r\n\r\n【注释】：原题：和李公择赴历下道中杂咏十二首 梁山泊见荷花忆吴兴五绝〈次韵〉"
        },
        {
            "title": "临江萧氏家宝堂",
            "content": "高人不解作生涯，唯有中堂书五车。\r\n竹简多于孔氏壁，牙签新似邺侯家。\r\n田园岂是子孙计，青紫今为里巷夸。\r\n富贵早知皆有命，君应未厌十年赊。"
        },
        {
            "title": "次韵王适兄弟送文务光还陈",
            "content": "三君皆亲非复客，执手河梁我心恻。\r\n倚门耿耿夜不眠，挽袖匆匆有难色。\r\n君归使我劳魂梦，落叶鸣阶自相拥。\r\n君家西归在新岁，此行未远心先恐。\r\n故山万里知何许，我欲因君亦归去。\r\n清江仿佛钓鱼船，修竹平生读书处。\r\n青衫白发我当归，咀噍式微惭古诗。\r\n少年勿作老人调，被服荣名慰所思。"
        },
        {
            "title": "佛池口遇风雨",
            "content": "长江五月多风暴，欲行先看风日好。\r\n此风忽作东南来，阴云如涌拨不开。\r\n惊雷往还转车毂，狂波低昂起坑谷。\r\n中流一叶那复持，卷舒已付天公知。\r\n解帆转柁不容语，佛池口中幸可住。\r\n须臾急雨变昏霾，柁师喜贺风已回。\r\n澄溪不动萦白练，老木苍崖蔚葱蒨。\r\n系舟茅屋得青蔬，试问钓船还有鱼。\r\n开樽引满向妻子，明日复行未须怖。\r\n阴阳开阖良等闲，扁舟谁令乘险艰。"
        },
        {
            "title": "江上早起",
            "content": "朝看江上枯崖山，惟悴荒榛赤如赭。\r\n莫行百里一回头，落日孤云霭新画。\r\n前山更远色更深，谁知可爱信如今。\r\n唯有巫山最穠秀，依然不负远来心。"
        },
        {
            "title": "和文与可洋州园亭三十咏其十六露香亭",
            "content": "重露覆千花，繁香凝畦圃。\r\n不忍日将曦，散逐微风去。"
        },
        {
            "title": "鲁元翰中大挽词二首",
            "content": "遗直诵家声，持心本至诚。\r\n何劳求皦察，所至自安平。\r\n气象余前辈，才华属後生。\r\n飞腾看诸子，相继亦公卿。"
        },
        {
            "title": "读史",
            "content": "诸吕更相王，陈平气何索？千金寿绛侯，刘宗知有托！\r\n【注释】：说明】这首诗对汉初吕后专权事件作了评论。诗中热情歌颂了周勃粉碎吕氏集团的历史功绩。【解释】①诸吕--汉高祖（刘邦）皇后吕雉的亲属。更相王--一个个封为王。吕雉在刘邦死后。执\r\n政十六年。为了巩固她的统治，杀害了刘邦的几个儿子和功臣，封她的亲属吕台为吕王、吕产为梁王、\r\n吕禄为赵王、吕通为燕王，另封了六个亲属为列侯，追赠她父亲为吕宣王、哥哥为悼武王。②陈平--刘邦\r\n的重要谋臣，协助刘邦夺取天下，建立汉朝，封曲逆侯，历任惠帝、吕后、文帝的丞相。气索--恐惧、害\r\n怕。这句说：在诸吕更相封王时，陈平为什么害怕呢？③寿--作动词，祝福，致敬。绛侯--刘邦的大将\r\n周勃，封绛侯。他为人朴实，忠心耿耿，屡建奇功。吕后死，他和陈平等合计诛杀了吕产、吕禄等人，迎\r\n立汉文帝，任右丞相，④刘宗--刘氏宗室，指西汉刘氏王朝，托--寄托、希望。这两句说：应当用千金向\r\n周勃表示敬意，因为他诛了诸吕，汉朝江山才算有了希望。"
        },
        {
            "title": "次韵子瞻和渊明饮酒二十首",
            "content": "梦中见百怪，一一皆谓是。\r\n醉中身已忘，万事随亦毁。\r\n此心不应然，外物妄使尔。\r\n安心十年後，此语知非绮。"
        },
        {
            "title": "江州五咏 射蛟浦",
            "content": "万骑巡游遍，千帆破浪轻。\r\n射蛟江水赤，教战越人惊。\r\n山转楼船影，岸催连弩声。\r\n祈招无为赋，酣寝尽平生。\r\n〈浦上积水，相传汉武教楼船于此。\r\n〉"
        },
        {
            "title": "次韵子瞻寄贺生日",
            "content": "弟兄本三人，怀抱丧其一。\r\n颀然仲与叔，耆老天所骘。\r\n师心每独往，可否辄自必。\r\n折足非所恨，所恨覆鼎实。\r\n上赖吾君仁，议止海滨黜。\r\n凄酸念母氏，此恨何时毕。\r\n平生贤孟博，苟生不谓吉。\r\n归心天若许，定卜老泉室。\r\n凄凉百年後，事付何人笔。\r\n于今兄独知，言之泣生日。"
        },
        {
            "title": "岁莫二首",
            "content": "文章习气消未尽，般若初心老渐明。\r\n粗有春秋传旧学，终凭止观定无生。\r\n维摩晚亦谐生事，弥勒初犹重世名。\r\n须发来年应更白，莫留尘滓溷澄清。"
        },
        {
            "title": "题李公麟山庄图其九秘全庵",
            "content": "世道自破碎，全理未尝违。\r\n溪山亦何有，永觉平日非。"
        },
        {
            "title": "次远韵",
            "content": "万里谪南荒，三子从一幼。\r\n谬追春秋余，赖尔牛马走。\r\n忧病多所忘，问学非复旧。\r\n借书里诸生，疑事谁当叩。\r\n吾身虽懒教，擢颖既冠後。\r\n求友卷中人，玩心竹间岫。\r\n时令检遗阙，相对忘昏昼。\r\n兄来试讴吟，句法渐翘秀。\r\n暂时鸿雁飞，迭发埙箎奏。\r\n更念宛丘子，颀然何时觏。"
        },
        {
            "title": "和李公择赴历下道中杂咏十二首 桃园阻浅将",
            "content": "此生与物妄相仇，欲往长嫌苦见留。\r\n浅濑何知向人恶，涨溪岂复为公流。\r\n雨痕忽到工催客，风信初来转打头。\r\n举目汀洲都未改，忽添清兴满行舟。\r\n\r\n【注释】：原题：和李公择赴历下道中杂咏十二首 桃园阻浅将易小舟一夜大至复乘便风顷刻百里"
        },
        {
            "title": "题王诜都尉设色山卷后",
            "content": "还君横卷空长叹，问我何年便退休。\r\n欲借岩阿著茅屋，还当溪口泊渔舟。\r\n经心蜀道云生足，上马胡天雪满裘。\r\n万里还朝径归去，江湖浩荡一轻鸥。"
        },
        {
            "title": "初到陈州二首",
            "content": "久爱闲居乐，兹行恐遂不。\r\n上官容碌碌，饱食更悠悠。\r\n枕畔书成癖，湖边柳散愁。\r\n疏慵愧韩子，文字化潮州。"
        },
        {
            "title": "九日三首",
            "content": "黄菊与秋竞，白须随日添。\r\n时人知不憙，野老未相嫌。\r\n但酌清樽尽，犹存薄俸沾。\r\n日西闻客至，更问酒家帘。"
        },
        {
            "title": "丙戌十月二十三日大雪",
            "content": "秋成粟满仓，冬藏雪盈尺。\r\n天意愍无辜，岁事了不逆。\r\n谁言丰年中，遭此大泉厄。\r\n肉好虽甚精，十百非其实。\r\n田家有余粮，靳靳未肯出。\r\n闾阎但坐视，愍愍不得食。\r\n朝饥愿充肠，三五本自足。\r\n饱食就茗饮，竟亦安用十。\r\n奸豪得巧便，轻重窃相易。\r\n邻邦谷如土，胡越两不及。\r\n闲民本无赖，翩然去井邑。\r\n土著坐受穷，忍饥待捐瘠。\r\n彼哉陶钧手，用此狂且愎。\r\n天且无奈何，我亦长太息。"
        },
        {
            "title": "书庐山刘顗宫苑屋壁三绝",
            "content": "此山岩谷不知重，赤眼浮图自一峰。\r\n芒蹻随僧践黄叶，晓光消雪堕长松。\r\n石泉试饮先师锡，午饭归寻下寺钟。\r\n胜处转多浑恐忘，出山惟见白云浓。"
        },
        {
            "title": "郊祀庆成",
            "content": "盛礼弥三祀，初元正七年。\r\n祭兼天地报，仪自祖宗传。\r\n讲义金华久，斋心玉食鲜。\r\n秋成通四海，廪实到穷边。\r\n尘卷跳疆寇，琛来渡海船。\r\n人和神亦答，物备礼诚全。\r\n庙室开深靓，郊丘对广圜。\r\n翠帷新秘殿，宝仗溢通廛。\r\n周冕裘缯俭，唐车保介便。\r\n导前多旧德，迎拜或华颠。\r\n荐洁求阴燧，驰诚寄燎烟。\r\n垂精粲星斗，望秩遍山川。\r\n降辂追前躅，回班戒弗虔。\r\n彻絪深屈体，屏盖切承天。\r\n嶰谷灰初应，扶桑日欲躔。\r\n旌旗逐风转，歌舞送天旋。\r\n帘启瞻宸极，鸡号识漏泉。\r\n矜愚开罪罟，释欠靖民编。\r\n乐作波翻海，书行箭脱弦。\r\n东朝归福胙，南极本高仙。\r\n有道知难犯，无私每得贤。\r\n劬劳就圣德，谦畏绝私权。\r\n治道初无象，神功竟莫宣。\r\n下臣叨进玉，随见颂诚然。"
        },
        {
            "title": "次韵毛君偶成",
            "content": "年来衰病正相兼，薄宦奔驰尚未厌。\r\n诗句空多浑漫与，俗缘已重不须添。\r\n聱牙向物知难合，疏懒怜公独未嫌。\r\n时听渊明咏归去，犹应为我故迟淹。"
        },
        {
            "title": "唐修撰义问挽词二首",
            "content": "家风台柏老，遗直故依然。\r\n节见南迁後，神凝未瞑前。\r\n临民旧有法，训子适成篇。\r\n九转今犹在，参同岂妄传。"
        },
        {
            "title": "次韵文氏外孙骥以其祖父与可学士书卷还谢悰",
            "content": "西南自是贤俊府，衰老思归谩留许。\r\n舂禾磨麦非平生，子孙便推我作古。\r\n贤哉与可诗中杰，笔墨余功散缯楮。\r\n南阳诸谢世有人，此邦亦自非其土。\r\n一时与我俱作客，白发苍颜愧非伍。\r\n儒术真传汉太翁，风流未减晋诸庾。\r\n两家尚有往还帖，旧集脱遗应可补。\r\n明窗展卷清泪滴，恍然似与故人语。\r\n欲锁空厨付长康，恐君讥我不与取。\r\n\r\n【注释】：【原题】：\r\n次韵文氏外孙骥以其祖父与可学士书卷还谢悰学士"
        },
        {
            "title": "将筑南屋借功田家",
            "content": "先人敞庐寄西南，不归三纪今何堪。\r\n卜营菟裘阅岁三，西成黍豆余石甔。\r\n借功田家并钁杴，农事未起来不嫌。\r\n并遣浮客从丁男，芒鞋秃巾短後衫。\r\n杵声登登骇闾阎，期我一月久不厌。\r\n我方穷困人所谙，有求不答心自甘。\r\n一言见许不妄谈，饮汝信厚心怀惭。\r\n晨炊暮饷增醯盐，归时不碍田与蚕。"
        },
        {
            "title": "山胡",
            "content": "山胡拥苍毳，两耳白茸茸。\r\n野树啼终日，黔山深几重。\r\n啄溪探细石，噪虎上孤峰。\r\n被执应多恨，筠笼仅不容。"
        },
        {
            "title": "送程建用宣德西归",
            "content": "昔与君同巷，参差对柴荆。\r\n艰难奉老母，弦歌教诸生。\r\n藜藿饱臧获，布褐均弟兄。\r\n贫贱理则穷，礼义日益明。\r\n我亲本知道，家有月旦评。\r\n逡巡户牖间，时闻叹息声。\r\n善恶不可诬，孝弟神所听。\r\n我见此家人，处约能和平。\r\n它年彼君子，岂复地上行。\r\n尔来三十年，遗语空自惊。\r\n松阡映天末，苦泪缘冠缨。\r\n子亲八十五，皤然老人星。\r\n安舆及禄养，平反慰中情。\r\n月俸虽不多，足备甘与轻。\r\n今年复考课，得秩真代耕。\r\n倚门老鹤望，策马飞鸿征。\r\n归来岁云莫，手奉屠苏觥。\r\n我诗不徒作，以遗乡党铭。\r\n〈君昔尝税居，与敝庐东西相望，武昌君见其家事，知非贫贱人也。\r\n此语未尝语人，俯仰三十年矣。\r\n因君西归，作诗言之，不觉流涕。\r\n〉"
        },
        {
            "title": "次韵王钦臣秘监集英殿井",
            "content": "碧甃涵云液，铜瓶响玉除。\r\n汲花攒点罢，洒雾唤班初。\r\n龙饼煎无数，螭研滴有余。\r\n从官方醉饱，一酌解清虚。"
        },
        {
            "title": "雪中会饮李倅钧东轩三绝",
            "content": "众客喧哗发酒狂，逡巡密雪自飞扬。\r\n莫嫌作赋无枚叟，且喜延宾有孝王。\r\n雪花如掌堕阶除，剧饮时看卧酒壶。\r\n半夜琼瑶深没膝，欲归迷路肯留无。\r\n竹裹茅庵雪覆檐，炉香蔼蔼著蒲帘。\r\n欲求初祖安心法，笑我醺然已半酣。"
        },
        {
            "title": "上元夜适劝至西禅观灯",
            "content": "三年不踏门前路，今夜仍看屋里灯。\r\n照佛有余长自照，澄心无法便成澄。\r\n追欢狂客去忘返，入定孤僧唤不譍。\r\n更到西禅何所问，隔墙鱼鼓正登登。"
        },
        {
            "title": "奉使契丹二十八首 十日南归马上口占呈同事",
            "content": "南辕初喜去龙庭，入塞犹须阅月行。\r\n汉马亦知归意速，朝旸已作故人迎。\r\n经冬舞雪长相避，屈指新春旋复生。\r\n想见雄州馈生菜，菜盘酪粥任纵横。"
        },
        {
            "title": "次韵子瞻和渊明饮酒二十首",
            "content": "昔在建城市，盐酒昼夜喧。\r\n夏潦恐天漏，冬雷知地偏。\r\n妻孥日告我，胡不反故山。\r\n一来朝廷上，七年不知还。\r\n有寓均建城，且志昔日言。"
        },
        {
            "title": "和迟田舍杂诗九首",
            "content": "老佛同一源，出山便异流。\r\n少小本好道，意在三神洲。\r\n子房见黄石，愿封小国留。\r\n终老预人事，断谷为吕忧。"
        },
        {
            "title": "奉使契丹二十八首其二十二学士院端午帖子二",
            "content": "六宫无事著嬉游，百药初成及早收。\r\n菖歜还羞十二节，椿年自占八千秋。\r\n\r\n【注释】：【原题】：\r\n奉使契丹二十八首其二十二学士院端午帖子二十七首之三皇太后阁六首"
        },
        {
            "title": "次韵筠守毛维瞻司封观修城三首",
            "content": "拨弃案头文字堆，晓晴山色四门开。\r\n究怀民事老虽壮，俯首山城心已灰。\r\n荆棘烧残桑柘出，狐狸去尽犬鸡来。\r\n规模先遣通蹊隧，後乘应容众客陪。"
        },
        {
            "title": "记岁首乡俗寄子瞻二首其二蚕市",
            "content": "枯桑舒牙叶渐青，新蚕可浴日晴明。\r\n前年器用随手败，今冬衣着及春营。\r\n倾囷计口卖余粟，买箔还家待种生。\r\n不惟箱篚供妇女，亦有鉏鎛资男耕。\r\n空巷无人斗容冶，六亲相见争邀迎。\r\n酒肴劝属坊市满，鼓笛繁乱倡优狞。\r\n蚕丛在时已如此，古人虽没谁敢更。\r\n异方不见古风俗，但向陌上闻吹笙。"
        },
        {
            "title": "次韵毛国镇赵景仁唱和三首一赠毛一赠赵一自",
            "content": "治剧従容缓策衔，铃轩无事日清谈。\r\n隼旟画戟明千里，纸帐绳床自一庵。\r\n金奏屡陈容客和，玉山不动看宾酣。\r\n我来邂逅逢宽政，忘却漂流身在南。\r\n一纸新诗过雁衔，醒然何异接君谈。\r\n奉亲鱼蟹兼临海，退食琴书定有庵。\r\n一别经年真似梦，多忧不饮亦如酣。\r\n共君友契非今日，蔽芾棠阴自剑南。\r\n远谪江湖舳尾衔，到来辛苦向谁谈。\r\n畏人野鹤长依岭，厌事山僧只住庵。\r\n黄雀顿来成一饱，白醪新熟喜初酣。\r\n疏顽近日尤堪笑，坐任飘风去自南。\r\n\r\n【注释】：原题：次韵毛国镇赵景仁唱和三首一赠毛一赠赵一自咏"
        },
        {
            "title": "孙宾叟道人",
            "content": "万里飘然不系舟，酒垆一笑便相投。\r\n千金不换金丹诀，何事惟须一布裘。"
        },
        {
            "title": "赠马正卿秀才",
            "content": "男儿生可怜，赤手空腹无一钱。\r\n死丧三世委平地，骨肉不得归黄泉。\r\n徒行乞丐买坟墓，冠帻破败衣履穿。\r\n矫然未肯妄求取，耻以不义藏其先。\r\n辛勤直使行路泣，六亲不信相尤愆。\r\n问人何罪穷至此，人不敢尤其怨天。\r\n孝慈未省鬼神恶，兄弟宁有木石顽。\r\n善人自古有不遇，力行不废良谓贤。"
        },
        {
            "title": "示诸孙",
            "content": "少年真力学，玄月闭书帷。\r\n老去浑无赖，心空自不知。\r\n交游谁识面，文字略存诗。\r\n笑向诸孙说，疏慵非汝师。"
        },
        {
            "title": "次韵子瞻上元扈从观灯二首",
            "content": "虏去边城少奏章，雪残中禁罢焚香。\r\n都人知有新年喜，争看琱舆金凤凰。"
        },
        {
            "title": "司马温公挽词四首",
            "content": "少年真狷浅，射策本粗疏。\r\n欲广忠言地，先收众弃余。\r\n流离见更化，邂逅奉除书。\r\n赵孟终知厥，他人恐骂予。"
        },
        {
            "title": "滕达道龙图挽词二首",
            "content": "南窜逢公弄水亭，北归留我阖闾城。\r\n壮年不见日千里，余论犹惊敌万兵。\r\n简册何人知迼膝，边防触处竦先声。\r\n伤心系舸城东地，目断安知有死生。"
        },
        {
            "title": "逍遥堂会宿二首",
            "content": "秋来东阁凉如水，客去山公醉似泥。\r\n困卧北窗呼不起，风吹松竹雨凄凄。"
        },
        {
            "title": "逍遥堂会宿二首",
            "content": "逍遥堂后千寻木，长送中宵风雨声。\r\n误喜对床寻旧约，不知漂泊在彭城。"
        },
        {
            "title": "次韵子瞻闻不赴商幕三首",
            "content": "埙动篪鸣只自知，忧轻责少幸官卑。\r\n声名谩作耳中瑱，科第空收颌底髭。\r\n西鄙猖狂犹将将，中朝闲暇自师师。\r\n近成新论无人语，仰羡飞鸿两翅差。"
        },
        {
            "title": "次韵子瞻闻不赴商幕三首",
            "content": "南商西洛曾虚署，长吏居民怪不来。\r\n妄语自知当见弃，远人未信本非才。\r\n厌从贫李嘲东阁，懒学谀张缓两腮。\r\n知有四翁遗迹在，山中岂信少人哉。"
        },
        {
            "title": "竹枝歌",
            "content": "舟行千里不至楚，忽闻竹枝皆楚语。\r\n楚言啁哳安可分，江中明月多风露。\r\n\r\n扁舟日落驻平沙，茅屋竹篱三四家。\r\n连春并汲各无语，齐唱竹枝如有嗟。\r\n\r\n可怜楚人足悲诉，岁乐年丰尔何苦。\r\n钓鱼长江江水深，耕田种麦畏狼虎。\r\n\r\n俚人风俗非中原，处子不嫁如等闲。\r\n双鬓垂顶发已白，负水采薪长苦艰。\r\n\r\n上山采薪多荆棘，负水入溪波浪黑。\r\n天寒斫木手如龟，水重还家足无力。\r\n\r\n山深瘴暖霜露乾，夜长无衣犹苦寒。\r\n平生有似麋与鹿，一旦白发已百年。\r\n\r\n江上乘舟何处客，列肆喧哗占平碛。\r\n远来忽去不记州，罢市归船不相识。\r\n\r\n去家千里未能归，忽听长歌皆惨栖。\r\n空船独宿无与语，月满长江归路迷。\r\n\r\n路迷乡思渺何极，长怨歌声苦凄急。\r\n不知歌者乐与悲，远客乍闻皆掩泣。"
        },
        {
            "title": "游西湖",
            "content": "闭门不出十年久，湖上重游一梦回。\r\n行过闾阎争问讯，忽逢鱼鸟亦惊猜。\r\n可怜举目非吾党，谁与开尊共一杯。\r\n归去无言掩屏卧，古人时向梦中来。"
        },
        {
            "title": "次韵子瞻闻不赴商幕三首",
            "content": "怪我辞官免入商，才疏深畏忝周行。\r\n学从社稷非源本，近读诗书识短长。\r\n东舍久居如旧宅，春蔬新种似吾乡。\r\n闭门已学龟头缩，避谤仍兼雉尾藏。"
        },
        {
            "title": "归宗寺",
            "content": "来听归宗早晚钟，疲劳懒上紫霄峰。\r\n墨池漫叠溪中石，白塔微分岭上松。\r\n佛宇争雄一山甲，僧厨坐待十方供。\r\n欲游山北东西寺，岩谷相连更几重?"
        },
        {
            "title": "渔家傲",
            "content": "七十馀年真一梦。朝来寿斝儿孙奉。忧患已空无复痛。心不动。此间自有千钧重。早岁文章供世用。中年禅味疑天纵。石塔成时无一缝。谁与共。人间天上随他送。"
        },
        {
            "title": "水调歌头",
            "content": "离别一何久，七度过中秋。去年东武今夕，明月不胜愁。岂意彭城山下，同泛清河古汴，船上载凉州。鼓吹助清赏，鸿雁起汀洲。坐中客，翠羽帔，紫绮裘。素娥无赖，西去曾不为人留。今夜清尊对客，明夜孤帆水驿，依旧照离忧。但恐同王粲，相对永登楼。"
        },
        {
            "title": "怀渑池寄子瞻兄",
            "content": "相携话别郑原上，共道长途怕雪泥。\r\n归骑还寻大梁陌，行人已度古崤西。\r\n曾为县吏民知否？旧宿僧房壁共题。\r\n遥想独游佳味少，无方骓马但鸣嘶。"
        }
    ]
}