{
    "dynasty": "宋",
    "author": "宋祁",
    "intro": "宋祁（998-1061） 字子京，安州安陆（今属湖北）人，徙居开封雍丘（今河南杞县）。仁守天圣二年（1024）与其兄宋庠同举进士。初任复州军事推官。召试，授直史馆。历官龙图阁学士、史馆修撰、知制诰、工部尚书、翰林学士承旨。曾与欧阳修同修《新唐书》。与其兄庠齐名，时呼“小宋、大宋”。因其词《玉楼春》中有“红杏枝头春意闹”之句，人称红杏尚书。为人喜奢侈，多游宴。其词多抒写个人生活情怀，未摆脱晚唐五代艳丽旧习。但构思新颖，语言流丽，描写生动，一些佳句流传甚广。原有文集一百五十卷，已散佚。清人辑有《宋景文集》；近人辑有《宋景文公集》；赵万里辑有《宋景文公长短句》。",
    "items": [
        {
            "title": "蜀地海棠繁媚有思加腻幹豐條苒弱可爱北方所",
            "content": "蜀道天馀煦，珍葩地所宜。\r\n浓芳不隐叶，并艳欲然枝。\r\n襞采分群萼，均霞点万蕤。\r\n迴文锦成后，夹煎燎烘时。\r\n蜂蕊迎衔密，莺梢向坐危。\r\n浅深双绝态，啼笑两妍姿。\r\n绛节排烟竦，丹釭落带垂。\r\n童容鄣畏薄，便面到忧迟。\r\n媚日能徐照，暄风肯遽吹。\r\n惜观当晼晚，留恨付离披。\r\n丽极都无比，繁多僅自持。\r\n损香饶麝柏，照影欠瑶池。\r\n画要精侔色，歌须巧骋辞。\r\n举尊频语客，细摘玩芳期。\r\n\r\n【注释】：【原题】：\r\n蜀地海棠繁媚有思加腻幹豐條苒弱可爱北方所未见诸公作诗流播西人余素好玩不能自默然所道皆在前人陈迹中如国风申章亦无愧云"
        },
        {
            "title": "送连庶",
            "content": "之子远参卿，劳劳千里行。\r\n素衣因客变，华发看秋生。\r\n遇鲤频为讯，逢蒪试作羹。\r\n尘埃半通绶，何地免将迎。"
        },
        {
            "title": "答朱彭州惠茶长句",
            "content": "芳茗标图旧，灵芽荐味新。\r\n摘侵云崦晓，收尽露腴春。\r\n焙煖烘苍爪，罗香弄缥尘。\r\n铛浮汤目遍，瓯涨乳花匀。\r\n和要琼为屑，烹须月取津。\r\n饮萸闻药录，奴酪笑伧人。\r\n雪沫清吟肺，冰甆爽醉唇。\r\n嗅香殊太觕，瘠气定非真。\r\n坐忆丹丘伴，堂思陆纳宾。\r\n由来撤腻鼎，讵合燎劳薪。\r\n得句班条暇，分甘捉麈晨。\r\n二珍同一饷，嘉惠愧良邻。"
        },
        {
            "title": "十日宴江渎亭",
            "content": "节去欢犹在，宾来赏更延。\r\n悠扬初短日，凄紧乍寒天。\r\n霁沼元非涨，秋花自少妍。\r\n蚁留新献酎，蕙续不残烟。\r\n戏鰋冲馀藻，游龟避折莲。\r\n流芳真可惜，从此遂凋年。"
        },
        {
            "title": "真宗永定陵",
            "content": "金石凝虚筍，旌旗落暗尘。\r\n唐尧遂不见，空有进羹人。"
        },
        {
            "title": "答书",
            "content": "乐乐馀病骨，踽踽本孤臣。\r\n夷饿怀餐粟，轲居忆徙邻。\r\n旧围宽肋带，镵刻暗书筠。\r\n亲见扬雄者，容仪不动人。"
        },
        {
            "title": "观邻人卖饼大售",
            "content": "初日关门照上旌，芬肴无算客庖盈。\r\n本源渐大囊钱足，不复还家唱渭城。"
        },
        {
            "title": "明月湖",
            "content": "湖色淡无际，月华相与闲。\r\n临波双璧映，照浦一珠还。\r\n宿火灯洲外，横烟桑柘间。\r\n不妨清思剧，举国尽溪山。"
        },
        {
            "title": "和人禁中作",
            "content": "前殿笼童昼鼓赊，对论兵食近袍纱。\r\n此时刻意言颇牧，不为云中首级差。"
        },
        {
            "title": "祗答相国庞公将至并部马上垂寄",
            "content": "大旆前驱拂晋云，寒天迎望静无氛。\r\n幄中旧借留侯筯，麾下今分邓禹军。\r\n驰属橐鞬随指顾，卖残刀剑事耕耘。\r\n据鞍抒思真馀力，又占风骚第一勋。"
        },
        {
            "title": "送韩廷评婺州市征",
            "content": "去程烟草妬蓝袍，越绝天文宝婺高。\r\n五两樵风船画鹢，九秋犀烛鹭翻涛。\r\n吴监煮海通关赋，陆橐收金析利毫。\r\n仙酎油囊鲈鱠洁，未妨馀暇左持螯。"
        },
        {
            "title": "闻新榜恩除异等辄成自咏",
            "content": "兰署曾叨异等名，当年不与赋天庭。\r\n尘容此际支离极，惭见唐家千佛经。"
        },
        {
            "title": "同张子春淮上作",
            "content": "南风今日好，归棹上淮津。\r\n川迥舟如叶，山遥石似人。\r\n波光篙底动，沙垒涨馀新。\r\n谁信机心少，溪鸥伴此身。"
        },
        {
            "title": "王君瑞秘丞同理青社",
            "content": "诏押平明出未央，便随公府汎牙樯。\r\n即时趋坐多留帻，几夕登楼共踞床。\r\n胜国遗官沉雪雾，从军旧沼认莲房。\r\n翘材宴隙还家早，紫叶丛萱映寿觞。"
        },
        {
            "title": "僦舍西斋小圃竹树森植秋日摇落对之翛然因作",
            "content": "避事长卿志，闲居郎将流。\r\n无心婴外物，有兴为高秋。\r\n僦舍馀三亩，畸人代一邱。\r\n园空树色至，日淡暝烟浮。\r\n绀叶繁江蓼，丹须亚海榴。\r\n青松七鬣嫩，黄菊万钉稠。\r\n露泫梨津熟，风乾芰扇愁。\r\n小池圆写镜，卧石侧盘虯。\r\n爱竹惟惭赋，逢萱即忘忧。\r\n信非吾土美，聊并小山留。\r\n胜托三馀暇，幽寻五日休。\r\n沼蛙观聿役，簷雀听啁啾。\r\n心有冥鸿伴，歌烦警鹤酬。\r\n兹焉为乐地，时事判悠悠。\r\n\r\n【注释】：【原题】：\r\n僦舍西斋小圃竹树森植秋日摇落对之翛然因作长句尽道所见"
        },
        {
            "title": "湖上",
            "content": "嵩騩凌秋爽气来，川原高下一屏开。\r\n溪云尽日无还意，正自天边作雨回。"
        },
        {
            "title": "天台梵才师长吉在都数以诗笔见授因答以转句",
            "content": "惟师墨海多雄藻，具足身中无欠宝。\r\n先追御寇跨泠风，后伴骚人拾香草。"
        },
        {
            "title": "潄玉斋前杂卉皆龙图王至之所植各赋一章凡得",
            "content": "织茎寒始密，秀叶晚逾滋。\r\n芳意君须识，群葩摇落时。\r\n\r\n【注释】：【原题】：\r\n潄玉斋前杂卉皆龙图王至之所植各赋一章凡得八物或赏或否亦应乎至之意欤遂写寄至之··菊"
        },
        {
            "title": "出野观农二首",
            "content": "杏蕊菖芽正及春，风烟万顷缥陂匀。\r\n果然庄腹三餐饱，悒悒深耕不顾人。"
        },
        {
            "title": "谒四陵下宫",
            "content": "四陵烟柏蔽团晖，晓束朝绅拜庙闱。\r\n台下俗无西向谢，寝中人护月游衣。\r\n垂髯上汉龙难见，耘野连天鸟自飞。\r\n酹毕驱车循故道，经时回望怅依依。"
        },
        {
            "title": "寄献许昌晏相公",
            "content": "右辅风烟接上都，功成番爱驻州旟。\r\n炉经万物为铜后，田是诸侯假璧馀。\r\n合宴金匏催大白，当年宾从照红蕖。\r\n向来病守成惆怅，不预怀铅奉相车。"
        },
        {
            "title": "家居",
            "content": "赁庑接中林，迷途感慨深。\r\n穷年不材木，提月退飞禽。\r\n官宇昏投版，私囊利挫针。\r\n病呻无用怪，不是显时吟。"
        },
        {
            "title": "重葺敝庐有作",
            "content": "履市喧卑极，家林改筑初。\r\n藩倾犹置笔，楹破尚逢书。\r\n径草临江府，园畦洛涘居。\r\n凭谁遗真意，仁义亦蘧庐。"
        },
        {
            "title": "春霁",
            "content": "一雨初晴小雾披，海天羊胛报晨晖。\r\n寒消艳雪沈楼唱，暖入重帘御袷衣。\r\n柳外轻黄纷漠漠，梅梢残白怅微微。\r\n烟皋笑电无穷乐，行御鲸牙逐锦翚。"
        },
        {
            "title": "林缺",
            "content": "林缺榛苞绽，溪平芡嘴开。\r\n衰烟稍辞柳，寒雨并饶苔。\r\n天意凄凄早，乡愁衮衮来。\r\n此时论四戚，方验楚人材。"
        },
        {
            "title": "侨屋睹燕葺旧巢因赠",
            "content": "穷檐双越燕，一再共年华。\r\n巢户差眠尾，泥痕燥哺花。\r\n惜无文杏庇，犹免翠帘遮。\r\n所赖同鸡德，新丰遂识家。"
        },
        {
            "title": "句",
            "content": "谢病归装能办未，葛洪丹灶景山铛。"
        },
        {
            "title": "早春出近郊",
            "content": "回望三条接上兰，野霏山秀似堪餐。\r\n冰翻断影回鱼暖，云作轻阴借雁寒。\r\n即席缥清宜玉斝，何人苏合费金丸。\r\n风长麦浅如皋路，雉子斑斑锦羽乾。"
        },
        {
            "title": "旬休",
            "content": "散带家居首任蓬，闭关穷巷避雌风。\r\n官非言责如馀裕，流在儒家觉少功。\r\n慢熊已成书几积，黠姿无半画厨空。\r\n此生信有天年乐，堪置蒙庄大社中。"
        },
        {
            "title": "东亭",
            "content": "左圃鱼鳞阔，前轩翚翅开。\r\n虹将一雨罢，潮送万艘来。\r\n山净秋妍露，林虚晚籁回。\r\n此时萧散乐，谁奉醉言杯。"
        },
        {
            "title": "古意",
            "content": "博妖齐许取侯封，褒贬都归竹帛中。\r\n三虎有无空逞辩，一狐埋伏妄贪功。\r\n轮囷自许先枯木，首鼠何曾忌秃翁。\r\n堪笑云罗弥薮泽，不知天外有冥鸿。"
        },
        {
            "title": "南斋二首",
            "content": "隐有山林愿，閒非江海身。\r\n孔书罕言命，庄意闇同人。\r\n敢衒能鸣雁，须惭不猎鹑。\r\n缘何无丽句，多病极漳滨。"
        },
        {
            "title": "吴感勾归安簿",
            "content": "苑花联醉七经春，猎佩当年一采纶。\r\n京邑风尘初倦客，楚伧涂辙欲妨人。\r\n信潮暮送吴艎稳，公秫秋供箬酎醇。\r\n江外何因凭尺素，宕渠波恶损文鳞。"
        },
        {
            "title": "滕寺守丞弃导江宰还家侍太夫人",
            "content": "戴罢华星軷帐催，紫兰芳意遍南垓。\r\n人思孟母三邻养，车避王阳九折回。\r\n渐北征鞭多拗柳，稍西官驿尚传梅。\r\n板舆素有家园乐，早趁新年进寿杯。"
        },
        {
            "title": "惊乌",
            "content": "远梦回时路已迷，三更霜月倚楼西。\r\n惊乌有底无穷恨，取向琴中作夜啼。"
        },
        {
            "title": "答刑部王侍郎病中见寄",
            "content": "请告烦开许，循衰分退藏。\r\n病淹三折臂，愁热九回肠。\r\n冻酌思同釂，仙丸得遍尝。\r\n深惭白云老，相忆未相忘。"
        },
        {
            "title": "柳花",
            "content": "休夸濯濯映高楼，枝里征花自不收。\r\n回雪有风尝借舞，落梅无笛可供愁。\r\n白门暝早随鸦背，京兆情多拂马头。\r\n莫惜馀温添翠被，有人凝绝在孤舟。"
        },
        {
            "title": "马上逢雪",
            "content": "马上逢飞雪，都城触望新。\r\n天如不拟暝，树欲顿成春。\r\n霰急初鸣瓦，涂轻自压尘。\r\n洒逵先映璐，飘阙欲藏银。\r\n宛转呈歌丽，裴回逼舞真。\r\n散监拂波乱，飞荚点星匀。\r\n密影俄飞盖，乾花看钿轮。\r\n无烦湿潘鬓，今是二毛人。"
        },
        {
            "title": "和承旨学士喜资政侍郎休退五绝",
            "content": "声名自昔拘如锁，富贵由来薄似云。\r\n今日冥鸿到天外，世间矰缴漫纷纷。"
        },
        {
            "title": "泌阳王介夫",
            "content": "上笏兰台彦，能文江汉灵。\r\n贪持御史劾，不顾大夫醒。\r\n诋毁真销骨，嫌疑畏杀青。\r\n投冠集乌署，解绂堕鸢溟。\r\n毛脱荷囊笔，尘昏宝带钉。\r\n书空宁咄咄，避弋更冥冥。\r\n校尉贪厨釀，临川集贝经。\r\n光华覆盆日，哆侈谮人星。\r\n生计依江芷，年芳老砌蓂。\r\n无人举幡救，挥涕望明庭。"
        },
        {
            "title": "夏日池上",
            "content": "独坐溪堂上，炎天客少过。\r\n红垂初熟果，碧捲未开荷。\r\n曳絮云更坞，摇金日弄波。\r\n一杯聊自举，凉意雨前多。"
        },
        {
            "title": "少年行",
            "content": "君不见汉家五陵诸少年，白马骊驹大道边。\r\n紫纶裁帽映两纽，黄金错带佩双鞬。\r\n经过主第赐绿帻，归宴前堂罗曲筵。\r\n长安多逐韩嫣弹，别藏仍收张氏钱。\r\n传言天子将羽猎，千乘万骑向甘泉。\r\n奉车金吾共驰骋，外家戚里见招延。\r\n径去平冈驰狡兔，虚弯天际落飞鸢。\r\n朅来别馆恣行乐，胡姬当罏酒十千。\r\n薄暮聊归渭桥曲，明旦复会黄山前。"
        },
        {
            "title": "省舍晚景",
            "content": "日稷城阴生，尘露稍云歇。\r\n密树抱烟沈，高禽映天没。\r\n外物既不扰，清机亦徐发。\r\n何意羲皇风，吹我襟袖末。\r\n少驻北堂陲，娟娟待明月。"
        },
        {
            "title": "和庞丞相",
            "content": "顾我支离甚，惟公念不才。\r\n朱颜为列郡，白发入中台。\r\n阁道通天禄，宫门拂斗魁。\r\n论班元后郑，作赋或延枚。\r\n病肘垂杨老，危心一橹摧。\r\n根愁江北变，叶喜洛阳来。\r\n自昔边州重，当年蜀驭催。\r\n烧烽看朔漠，扪井歷崔嵬。\r\n粗可繙前史，何能调禁财。\r\n流光成浩荡，孤宦易嫌猜。\r\n曲外悲絃剩，机头谤锦开。\r\n无功惭远志，有吏笑然灰。\r\n左辖真虚忝，仙曹复滥陪。\r\n门鶋愁眩转，轩鹤老毡毸。\r\n倾否知攸往，成章恧所裁。\r\n贾生空问卜，楚客但劳媒。\r\n特召依明主，生还揖上台。\r\n缇油观册府，巾履记翘材。\r\n长跪怀人句，徐传道旧杯。\r\n今兹宣父冶，终得铸颜回。"
        },
        {
            "title": "和石学士直舍晨兴",
            "content": "高阁休残暝，层梁逼早暾。\r\n芳风万年树，残月九重阍。\r\n枕歇渊鱼梦，裘贪睡貉温。\r\n星杓压城角，天汉落河源。\r\n肃唱千庐寂，传闻万户喧。\r\n烟浮紫藜观，春著翠梧园。\r\n有客方岑寂，紬书滞讨论。\r\n新年居右席，此地到西崑。\r\n砚泻含毫滴，刀馀削柿痕。\r\n谈高白马度，颂罢碧鸡翻。\r\n幸接雌黄几，同欢清白樽。\r\n不因窥丽句，谁刮翳瞳昏。"
        },
        {
            "title": "退居五首",
            "content": "干禄非三釜，躬耕恋一丘。\r\n才无作奏巧，穷有著书愁。\r\n雀噪门罗晚，蓬飞鬓葆秋。\r\n平生鸥鸟志，未去恋沧洲。"
        },
        {
            "title": "春日出浣花溪",
            "content": "侧盖天长荡晓霏，暖风才满使君旗。\r\n水通江渚容鱼乐，草遍山梁报雉时。\r\n场雨灭尘盘马疾，楼云碍曲进觞迟。\r\n少陵宅畔吟声歇，柳碧梅青欲向谁。"
        },
        {
            "title": "秋日四首",
            "content": "短影悠扬日，薄寒憀慄天。\r\n林声蝉后老，陂影雁宾联。\r\n悽感客自尔，变衰时适然。\r\n何须问容鬓，所遇是凋年。"
        },
        {
            "title": "春雪",
            "content": "银砾欺春乱眼来，重阴万里压平台。\r\n光沈后牖将飞瓦，艳补南枝已落梅。\r\n池曲平翻冰共泮，山腰未积玉争颓。\r\n长安并长旗亭價，蜀女当垆自涤盃。"
        },
        {
            "title": "余在北门时每立春必前索宫中春词十馀解今逢",
            "content": "汉宫节物重年华，宝胜迎春绰绰斜。\r\n不待东风吹煦力，剪刀催出上林花。\r\n\r\n【注释】：【原题】：\r\n余在北门时每立春必前索宫中春词十馀解今逢兹日块坐州阁追怀旧题续作六章"
        },
        {
            "title": "晚冬行园",
            "content": "官舍同山舍，萧然日杖藜。\r\n饥鸥守冰沼，寒荠犯蔬畦。\r\n霜逼晴空迥，霞牵晚照低。\r\n城鸦栖已定，无事莫惊啼。"
        },
        {
            "title": "闻蛙二首",
            "content": "蛙声直可厌，聒耳横相干。\r\n怒气何关勇，私鸣不为官。"
        },
        {
            "title": "宛丘作",
            "content": "宛丘真善地，承诏幸班春。\r\n铃下听无讼，日边来有人。\r\n吟馀多感客，睡足本慵身。\r\n虮虱休相贺，吾今汤沐频。"
        },
        {
            "title": "林鸦",
            "content": "林鸦泊泊飞，剩欲送斜规。\r\n城头八九子，月中三币枝。\r\n嚮晨常自警，邻暝不应移。\r\n王孙无巧弹，此夜正羁雌。"
        },
        {
            "title": "句",
            "content": "色映堋云烂，声迎羽月迟。"
        },
        {
            "title": "公会亭",
            "content": "吏罢得休沐，襟怀萧散中。\r\n静时飞蝶梦，闲处上皇风。\r\n稚篠因依碧，疏花磔索红。\r\n素餐无所事，天幸一衰翁。"
        },
        {
            "title": "汉南使君数以公醪见问",
            "content": "江上春阴柳万条，离人无处不无憀。\r\n阮生块垒胸中极，故待兵厨著酒浇。"
        },
        {
            "title": "乐府",
            "content": "花外超超百尺楼，碧帘深下蒜条钩。\r\n石城何似卢家好。曲里分明两莫愁。"
        },
        {
            "title": "寄大固山嘉佑院长吉上人",
            "content": "名高身愈隐，孤锡倚岩扃。\r\n园布黄金地，台藏白马经。\r\n菴云吞暝烛，涧月泻虚瓶。\r\n坐想溪桥路，莓苔又几青。"
        },
        {
            "title": "拟杜子美峡中意",
            "content": "天入虚楼倚百层，四方遥谢此登临。\r\n惊风借壑为寒籁，落日容云作暝阴。\r\n岘井北抛王粲宅，楚衣南逐女媭砧。\r\n十年不识长安道，九签宸开紫气深。"
        },
        {
            "title": "儒林",
            "content": "穷巷空伤老治经，由来命薄是诸生。\r\n正须尽力排黄老，刺彘才能得利兵。"
        },
        {
            "title": "光禄叶大卿哀词",
            "content": "偃息朋三寿，生平定四知。\r\n乡人荣衣绣，光禄号能诗。\r\n未赴安车召，遽成埋玉悲。\r\n方珉纪遗受，无诳冢中辞。"
        },
        {
            "title": "寿州十咏·熙熙阁",
            "content": "东谯已自高，复此构层宇。\r\n谁谓淮南远，风物美无度。\r\n飞岑纳昼碧，流月遗宵素。\r\n揆予乏仙气，楼居庶可慕。"
        },
        {
            "title": "感事寄子明中丞",
            "content": "久玷三云从，仍叨千石荣。\r\n羸躯付多病，怯计会无成。\r\n出守非嚴助，何年召郤萌。\r\n风摧向阳藿，霜变度江橙。\r\n画阁勤听讼，春畴力劝耕。\r\n遂惭循吏术，姑促县官征。\r\n害马直宜去，劳鱼实恐赬。\r\n人心久忘战，朝议近论兵。\r\n戍锁关南数，边烽陇右明。\r\n将机犹嚄唶，贼膽尚纵横。\r\n说士争操牍，谋臣屈请缨。\r\n已闻疲转粟，安得但婴城。\r\n且许和戎利，重寻挠酒盟。\r\n安危击公等，指授尽时英。\r\n幸有千金募，须容八阵精。\r\n待衰曹刿鼓，长揖亚夫营。\r\n刷愤宜修德，时巡况作京。\r\n矢方射嶓冢，力欲斩长鲸。\r\n宪纸言常屡，王涂日以清。\r\n悉心前席重，直指佞人惊。\r\n仗下霜馀凛，班回佩倚鸣。\r\n早调黄铉鼎，催献恶枭羹。\r\n顾我罹飞语，于兹类倒行。\r\n鬼神惭贾谊，唇舌避君卿。\r\n直道今寥落，狂辞先猥并。\r\n椎如莫邪钝，伥若小冠盲。\r\n秦俗矜车甲，周诗赋旆旌。\r\n会当濡橐笔，企咏二边平。"
        },
        {
            "title": "哭郭仲微三首",
            "content": "我作鱼符守，君司凤诏文。\r\n他时谈笑罢，今日死生分。\r\n怨涕翻荣浪，悲魂引郑云。\r\n山阳怀旧笛，肠断不堪闻。"
        },
        {
            "title": "昭文王相公出镇青社",
            "content": "西汉无双彦，中兴第一流。\r\n二篇应商梦，七圣首轩游。\r\n昔会光华旦，时当物色求。\r\n从容赐官笔，都穆润缇油。\r\n芝押兼泥熟，鳌峰驾浪浮。\r\n扪天陪累{左石右感}，敲鼎识掊钩。\r\n帝欲中阶正，公参九庙谋。\r\n危言天下事，坐胜幄中筹。\r\n斤斤宣嘉绩，岩岩树壮猷。\r\n异时思大冶，此日咏崇邱。\r\n承弼图勋盛，蕃宣席宠优。\r\n均劳九州伯，重序富民侯。\r\n真庙方凭几，祗宫奉委裘。\r\n扶天八柱正，披日五云收，\r\n尧后除凶代，周王访落秋。\r\n尽归千里马，无复少阳牛。\r\n熙縡官咸事，端朝茹不柔。\r\n兜烽閒塞警，财饵抚夷酋。\r\n再侍钦柴祭，仍赓筑瓠讴。\r\n奉承汤恤祀，力赞禹勤沟。\r\n国赖萧公画，言无赵孟偷。\r\n深恩及行苇，和气蔼鸣球。\r\n几欲辞名遂，何尝为智忧。\r\n屡居移病苦，连赐上尊醅。\r\n敦免深慈扆，猗违动邃旒。\r\n坐槐聊罢府，剖竹更为州。\r\n昼锦贪过里，晨装趣戒驺。\r\n邳垠访祠石，稷下按行楸。\r\n列第今容驷，横川本是舟。\r\n娱宾罗鼎食，坐阁便巾{鞲革换巾}。\r\n故事南宫在，沨歌北海流。\r\n人祈卫武岁，三入对王休。"
        },
        {
            "title": "晚秋月夕",
            "content": "万里冰轮转斗城，薄帷开望暝寒轻。\r\n金从佛国初移地，玉与仙家便作京。\r\n乾鹊绕枝经下苑，汉刀持夜发连营。\r\n谢郎莫恼修然意，欲把织云点太清。"
        },
        {
            "title": "喜雨",
            "content": "阴霞袭晓混层晖，雨势连天泱泱垂。\r\n泼火正投寒食日，催耕并及杏花时。\r\n波生客浦扬舲远，润逼宵挝作掺迟。\r\n把酒命宾聊一笑，吾农喜罢及吾私。"
        },
        {
            "title": "夜分不寐二首",
            "content": "西风已飘上林叶，北斗直挂建章城。\r\n愁人底事最堪恨，络纬啼时无妇惊。"
        },
        {
            "title": "西园早春二首",
            "content": "樽酒不常满，年华祗自春。\r\n言归虽薄澣，业已负良辰。\r\n野翠欣欣遍，林红扑扑新。\r\n其如好风景，料理爱诗人。"
        },
        {
            "title": "除夕",
            "content": "一杯芳酒夜分天，万虑劳劳耿不眠。\r\n明日新春到何处，菱花影里二毛边。"
        },
        {
            "title": "七夕",
            "content": "西南新月玉成鉤，奕奕神光渡饮牛。\r\n素彩低浮承露掌，清香不散曝衣楼。\r\n天边华幄催云卷，星外横桥伴客愁。\r\n莫使银河到沧海，人间沟水易东流。"
        },
        {
            "title": "和延州经略庞龙图八咏·翠漪亭",
            "content": "凭栏玩文漪，日兴赏心遇。\r\n汀篠陵砌繁，沙禽冒波翥。"
        },
        {
            "title": "晚夏北轩",
            "content": "螟崦霞霏罢，严城鼓叠通。\r\n梧阴破阶月，筵吹乱林风。\r\n浩露来无际，明河望若空。\r\n玉绳低影处，知是建章宫。"
        },
        {
            "title": "皇子封建诗",
            "content": "晬表歧姿茂，皇基庆祚融。\r\n玉圭先启国，银榜后题宫。\r\n茅袭封坛旧，金颁瑞节雄。\r\n恩添少海润，欢激小山风。\r\n抱拜殊藏纽，敭言异戏桐。\r\n燕诒光祖烈，调护切宸衷。\r\n育德吾君子，庸亲天下公。\r\n异时瞻出阁，绵瓞颂无穷。"
        },
        {
            "title": "反骚",
            "content": "我闻上天乐，仙圣并游宾。\r\n离楚何所据。招回逐客魂。\r\n谓门有九关，虎豹代守阍。\r\n砥舌饥涎流，触之辄害人。\r\n讥呵自有常，帝意宁不仁。\r\n穷壤苦恨隔，传闻恐失真。\r\n我欲稽首问，无梯倚青云。\r\n块然守下土，此愤何由伸。"
        },
        {
            "title": "章判官诜赴吴兴幕",
            "content": "素领潘郎滞进阶，东南沿牒得卿材。\r\n隋河鼓柜波成箭，越驿蒸衣雨是梅。\r\n客咏南风蒱齿胜，食无寒具画厨开。\r\n政馀底处邀真赏，洲上风蘋若下醅。"
        },
        {
            "title": "偶书",
            "content": "病骨岩岩怯早衰，月枝三绕寄身危。\r\n避风宁望鶢鶋享，出卜频遭偻句欺。\r\n烟糁蔽江怀隐伴，雨苗颓垄负耕期。\r\n开年几许他乡泪，尽付穷途与素丝。"
        },
        {
            "title": "直讲周岁",
            "content": "本自悲凉葆发多，何缘末至滥中阿。\r\n马肝不食非论味，狗曲犹轻枉为歌。\r\n旧学空疏缘病废，壮情牢落伴年过。\r\n终然野鹿江鱼性，长在云林与素波。"
        },
        {
            "title": "潄玉斋前杂卉皆龙图王至之所植各赋一章凡得",
            "content": "压枝高下锦，攒蕊浅深霞。\r\n叠采晞阳媚，鲜葩照露斜。\r\n\r\n【注释】：【原题】：\r\n潄玉斋前杂卉皆龙图王至之所植各赋一章凡得八物或赏或否亦应乎至之意欤遂写寄至之·牡丹"
        },
        {
            "title": "送令狐秀才赴举",
            "content": "荐衡上表独垂蜺，密雪梁园逼赋期。\r\n秦市千金怀拱璧，舜韶九奏待长离。\r\n刘桢病久曾淹卧，宋玉才多故剩悲。\r\n几日绣衣荣白昼，郡章惊绂驷车驰。"
        },
        {
            "title": "南斋二首",
            "content": "曩宦缘三釜，今归分一丘。\r\n杯棬非柳性，涂尾是龟谋。\r\n薪意矜来仕，瓜名托故侯。\r\n恍然桑下计，蚕妾讵相尤。"
        },
        {
            "title": "送万池秀才",
            "content": "有客柅征轮，羁怀慰蓼辛。\r\n来乘访戴雪，归趁浴沂春。\r\n酒所留飞盖，谈馀换爨薪。\r\n异时更月品，知冠汝南人。"
        },
        {
            "title": "行客",
            "content": "游子何方客，征裾满素尘。\r\n疲骖不进道，还犬复迎人。"
        },
        {
            "title": "寄献南京致政杜相公",
            "content": "调元罢后久忘机，三见东山拜诏时。\r\n言在典谟经舜问，规留廊庙许曹随。\r\n人间岁月尊黄发，方外讴谣续紫芝。\r\n举酒祝公千万寿，逍遥长与赤松期。"
        },
        {
            "title": "卜居",
            "content": "自乐颜居陋，非论晏市嚣。\r\n西山宜托疾，东路便归樵。\r\n穴邃狐情乐，巢完鸟意遥。\r\n居然深隐去，宁待左生招。"
        },
        {
            "title": "寿州十咏·斋云亭",
            "content": "肇允缔层宇，岧岧少城隈。\r\n凭轩肄师孑，中坐合宾罍。\r\n白日披霞上，苍山障雾回。\r\n眷言西北道，吾师安在哉。"
        },
        {
            "title": "应诏内苑牡丹三首·三花",
            "content": "九城蕃瑞殖，三山俨英蕤。\r\n巽采昭天造，同心奉帝嬉。\r\n繁疑交昼影，重欲亚晴枝。\r\n恩露方均泫，王风亦遍吹。\r\n并柯由内附，纷艳表重熙。\r\n幸觌由庚瑞，惭陪可嬉嗣。"
        },
        {
            "title": "送人归衡阳",
            "content": "别曲惨鵾鸡，沿湘望翠微。\r\n人从南浦别，客向洞庭归。\r\n晓雁并芦远，宵禽负叶飞。\r\n还家落秋后，社橘老金衣。"
        },
        {
            "title": "出城所见赋五题",
            "content": "二月花堪爱，全开未落时。\r\n香轻长抱蕊，霞破即团枝。\r\n舞蝶何曾定，流莺不待期。\r\n劳君金缕唱，更尽拍浮卮。"
        },
        {
            "title": "答彭州职方朱员外公绰",
            "content": "四忝方州换隼旟，九番官树老储胥。\r\n淹留太史编残藁，废忘河东箧里书。\r\n远想渊云才不逮，略通邛僰计仍疏。\r\n梦回密友偏矜我，时损瑶音附鲤鱼。"
        },
        {
            "title": "海棠",
            "content": "万萼霞乾照曙空，向来心赏已多同。\r\n未如此日家园乐，数遍繁枝衮衮红。"
        },
        {
            "title": "将解职抒怀上郡守",
            "content": "空函檄草聚浮埃，日愧西园缀上才。\r\n著帽每容司马进，脱巾多伴使君来。\r\n孤根易变江南橘，归梦先随陇首梅。\r\n惟有酬恩无限泪，异时应溅别离杯。"
        },
        {
            "title": "杨秘校秋怀",
            "content": "上天分四序，素秋独可悲。\r\n商风劲危条，寒露鲜繁蕤。\r\n依依燕去巢，嘒嘒蝉抱枝。\r\n抚物喟然叹，流光忽已驰。\r\n危衿恧新壮，华领移故缁。\r\n愿君策高足，无后功名时。"
        },
        {
            "title": "远行",
            "content": "平原已超忽，山径亦纡馀。\r\n匹练迷征马，孤蓬伴客车。\r\n江枫极目外，陇水断肠初。\r\n行行不顾返，秋露泫人裾。"
        },
        {
            "title": "衰感",
            "content": "秋色遍华颠，真成私自怜。\r\n身慵宁复事，秋早不依年。\r\n作吏惟思隐，从僧寖悟禅。\r\n支离果如此，只称据梧眠。"
        },
        {
            "title": "早济江步",
            "content": "南浦招招子，中途靡靡心。\r\n归舟一叶小，秋水两厓深。\r\n露鹤凄仍断，风蜩细欲沈。\r\n桂华翻落月，榆影送横参。\r\n壮志兼时晚，劳愁已日侵。\r\n霜摧过江枳，钟眩避风禽。\r\n薄宦真蓬累，归期问藁砧。\r\n惟馀摇落意，天宇共登临。"
        },
        {
            "title": "送陈动之",
            "content": "绨帙抛蓬观，军牙佐柳屯。\r\n伏熊均轼宠，睡貉袭裘温。\r\n睢苑寒云隔，渔挝暝鼓喧。\r\n帛书无厌数，知有雁为门。"
        },
        {
            "title": "中山公损疾二首",
            "content": "自有西京七发才，蠲疴不待更延枚。\r\n摐金广乐迷魂寤，蔽月飞云病膜开。\r\n宫鼠晦须抛赐琯，蓬鱼霏缕强晨杯。\r\n何人过问维摩室，定有文殊作礼来。"
        },
        {
            "title": "三封田墅",
            "content": "清和迁首序，岑寂此凭栏。\r\n涧雨虹前罢，林樱鸟后残。\r\n野姿连草向，天影入池宽。\r\n日暮严城阻，裴回惜据鞍。"
        },
        {
            "title": "怀滕秘校书",
            "content": "解职青袍困，惊年素发多。\r\n囊中彭泽米，门外下邽罗。\r\n露鹤惊霄岛，风蜩喝暝柯。\r\n此时潘簟冷，争奈近秋何。"
        },
        {
            "title": "张宫苑拜嘉州刺史知恩州",
            "content": "二年同守梦刀城，遥节初为北道行。\r\n飞将负才曾捕虏，伏波见上数论兵。\r\n剑南剩腊梅迎使，塞下新春柳映营。\r\n贵宠逼身头未白，七貂终嗣汉西京。"
        },
        {
            "title": "和晏相公夜归遇雪",
            "content": "孝王台下糅花飞，草草归骖骤碧啼。\r\n斗作暝寒凌冒絮，更回馀舞拂鄣泥。\r\n城连迥阙迷苍凤，人度长桥压素霓。\r\n颓玉正酣天幕静，不妨清思入新题。"
        },
        {
            "title": "句",
            "content": "都缘赋色浅，燧不趁春繁。"
        },
        {
            "title": "杂兴",
            "content": "寒暑亟徂谢，日月如崩波。\r\n稚容不再妍，戚戚奈老何。\r\n闻有遯世客，安处西山阿。\r\n手操九籥契，昼夜养丹砂。\r\n药成可化金，举身凌紫霞。\r\n我愿从之游，脱身此世罗。\r\n办装秣吾马，临路更自诃。\r\n古来松乔流，矜已好浮夸。\r\n万一为药误，得无我计差。\r\n速还具肴酒，毋为后人嗟。"
        },
        {
            "title": "惊鸥",
            "content": "渔拽乱溪来，白鸥惊已屡。\r\n不应畏机心，却下沧波去。"
        },
        {
            "title": "晚秋集晏太尉西园",
            "content": "造适衔杯醑，情来念物华。\r\n乔柯寒自籁，荒菊晚犹花。\r\n滚滚飘谈麈，焞焞下日车。\r\n归驺侵暝鼓，无复避堤沙。"
        },
        {
            "title": "送段秘丞同理金陵",
            "content": "赭丹濡笔狱无冤，佐守初依凤沼莲。\r\n南土出藩申伯宠，辟书为首嗣宗贤。\r\n蟠龙运厌山围国，燬角宵凉水际天。\r\n哲辅定知三入相，期君同赴渭滨畋。"
        },
        {
            "title": "反舌",
            "content": "默默过桃园，穿条叠叶翻。\r\n夫君犹舌在，时晏便无言。"
        },
        {
            "title": "寒夜",
            "content": "孤客伤时晏，遥帷对夜分。\r\n虚轮抱初月，侧阵捲归云。\r\n霜蕙披寒颖，陂凫叫暝群。\r\n村砧与营杵，不寐最先闻。"
        },
        {
            "title": "盛谏议赴维扬",
            "content": "汉家规地遍青蒲，绣扆恩深拜命初。\r\n朱画车轓频出守，仙移院额别修书。\r\n贡图星橘兼苞柚，宴筯金齑和鱠鱼。\r\n奉计不应三满岁，荷囊法许从雕舆。"
        },
        {
            "title": "程密学知益州",
            "content": "墀涂昼对光尧蓂，细札芝泥袭绶馨。\r\n三独旧台呼辐宠，十连新府梦刀灵。\r\n云梯霁日明钩栈，雨阁苍苔蚀剑铭。\r\n只恐廉襦歌未厌，萤煌归应六符星。"
        },
        {
            "title": "和三司晏尚书漫成",
            "content": "日烈花休树结阴，红牙贪调万黄金。\r\n伯松不学陈遵饮，为识鸱夷是酒箴。"
        },
        {
            "title": "春晖寓目二首",
            "content": "春序倏云晚，高台芳意多。\r\n花成风地缬，鸟作暝林歌。\r\n树气薰繁幄，池文叠细波。\r\n夹城归骑散，烟絮遍铜驼。"
        },
        {
            "title": "九日宴射",
            "content": "佳节凭高驻采旗，亭皋雾罢转晨曦，\r\n堋间羽集号猿后，台外尘飞戏马时。\r\n芳菊治疴争泛蕊，丹萸解恶遍传枝。\r\n明年此会知何处，醉玉颓山不用辞。"
        },
        {
            "title": "邑外晚景",
            "content": "林梢规日透霞鲜，滞穗累累遍大田。\r\n豺口祭馀开猎禁，豚蹄祝罢得逢年。\r\n云容不动寒垂地，陂影无涯静合天。\r\n一国似狂予独尔，长吟饥腹伴残蝉。"
        },
        {
            "title": "七月二十七日",
            "content": "客雁归何处，寒螀鸣不休。\r\n兼之清夜永，副以长年愁。\r\n家令有移带，中郎馀白头。\r\n此怀诚自感，何赖怨高秋。"
        },
        {
            "title": "月中嘲鹊",
            "content": "月驭初明露掌西，翩翩犹伴夜乌啼。\r\n驾巢树冷空三币，却是鸣鸠得稳栖。"
        },
        {
            "title": "小池",
            "content": "细溜沙渠逗曲池，碧浔馀润渍蚌衣。\r\n风休浪静如圆鉴，时有文禽照影飞。"
        },
        {
            "title": "送王庾",
            "content": "倦客衣空化，求知刺欲漫。\r\n孤飞回鷁路，别泪溢鲛盘。\r\n待举秋槐老，承颜夏枕安。\r\n新篇时寄我，鱼信接长澜。"
        },
        {
            "title": "夏日池上",
            "content": "溪流来不近，永日映霞霏。\r\n水荇自相缭，汀禽无次飞。\r\n颓沙时损路，幽濑忽藏矶。\r\n谁欲留连我，相将日暮归。"
        },
        {
            "title": "古邑二首",
            "content": "古邑蓬池上，私居市道邻。\r\n初抛三釜粟，来作一廛民。\r\n乞火黔薪突，繙经振隙尘。\r\n何从复何去，更欲问圆神。"
        },
        {
            "title": "答京西提刑张司封次韵",
            "content": "乞得二千石，终非循吏才。\r\n霜蓬根易动，笼鸟翅难开。\r\n梦寤惭封邑，陶埏仰铉台。\r\n报言殊丽藻，虚附驿筩回。"
        },
        {
            "title": "僖宗在蜀谏官孟昭图上疏言田令孜屏书不奏沈",
            "content": "密疏即储胥，指言刀锯馀。\r\n难排赵高鹿，竟葬楚江鱼。\r\n愤魄栖长濑，冤氛犯太虚。\r\n无人抉君目，他日见诛除。\r\n\r\n【注释】：【原题】：\r\n僖宗在蜀谏官孟昭图上疏言田令孜屏书不奏沈之蝦蟆津诗人郑谷伤之略曰徒将心许国不识道消时予钦其人作诗投吊"
        },
        {
            "title": "秋日射堂寓目呈应之",
            "content": "射圃云堋枕庾园，危亭虚白敞南轩。\r\n霜柯橘嫩金衣薄，风沼荷倾钿扇翻。\r\n谢枕吟魂迷带草，嵇襟真虑属堂萱。\r\n岸巾昼日聊相对，坐听凝笳出缭垣。"
        },
        {
            "title": "江上送客",
            "content": "十里长皋五里亭，天涯送月泪缘缨。\r\n洛辞但许凌波渡。桃曲犹烦用楫迎。\r\n远信即时劳裂素，客心何日免摇旌。\r\n芳晨莫遣归期晚，碧草江南正乱鸾。"
        },
        {
            "title": "七不堪诗七首",
            "content": "四不堪，不喜谢书疏。\r\n正无力笔能，拙作餐饭句。"
        },
        {
            "title": "光禄叶大卿哀词",
            "content": "八十浮龄尽，三千去日长。\r\n丛兰秋寂寞，卿月夜苍茫。\r\n里友歌迎绋，州民酹续浆。\r\n英魂知所托，桥梓蔼成行。"
        },
        {
            "title": "老去",
            "content": "老去惯摇落，第看芳岁阴。\r\n穗残饥鸟集，荷破曝龟沈。\r\n远岫多馀紫，寒溪有定浔。\r\n残蝉何所畏，缄口抱秋林。"
        },
        {
            "title": "郡将病免檄委郡事",
            "content": "郡将移书卧阁频，假提千骑出班春。\r\n校中宁免时髦诮，欲作宣明面向人。"
        },
        {
            "title": "苦热二首",
            "content": "夜火虽中气未清，箑频□倦若为情。\r\n峰云不动林烟热，正为蜩螗作沸羹。"
        },
        {
            "title": "冬日野外",
            "content": "野迥人来少，天平鸟去长。\r\n鱼梁四寸罟，樵市五家浆。\r\n谷转留寒雾，霞休罢夕阳。\r\n不须教目极，即是到回肠。"
        },
        {
            "title": "幽禽",
            "content": "已伴传书燕，休随匝树鸦。\r\n春鸣变高柳，暮散落馀花。\r\n格磔林烟迥，啁啾观月斜。\r\n宁同七十二，镇在莫愁家。"
        },
        {
            "title": "送鱼太傅通判汉州",
            "content": "绵野喜相依，长亭亟解携。\r\n寒销云栈北，春遍锦城西。\r\n邛酱传芳蒟，岩祠颂缥鸡。\r\n时平通守贵，千骑斗鄣泥。"
        },
        {
            "title": "喜屯田凌员外至",
            "content": "昔岁裁诗送为郡，今年把袂喜还台。\r\n遒妍赋笔悲秋罢，寂寞衣囊被谤回。\r\n劲节肯凋霜外叶，惊湍须畏岸前堆。\r\n抚尘旧友今皆在，笑口何妨为数开。"
        },
        {
            "title": "和三司尚书宣德门侍观灯",
            "content": "觚棱南抱綵山连，楼下沈香百炬然。\r\n此夜有人之帝所，默裁馀韵记钧天。"
        },
        {
            "title": "句",
            "content": "于今尚未好，漠漠宜秋雨。"
        },
        {
            "title": "潄玉斋前杂卉皆龙图王至之所植各赋一章凡得",
            "content": "有名见郑风，今赏异畴日。\r\n采花当采根，可能治民疾。\r\n\r\n【注释】：【原题】：\r\n潄玉斋前杂卉皆龙图王至之所植各赋一章凡得八物或赏或否亦应乎至之意欤遂写寄至之··芍药"
        },
        {
            "title": "对雪二首",
            "content": "风过龙山万里沙，密霙疏霰渺无涯。\r\n台疑穆满都成璧，树忆黄奴并是花。\r\n曾许轻姿饶白羽，解将寒力减流霞。\r\n梁王不悦邹枚老，同坐睢园念岁华。"
        },
        {
            "title": "玉玫瑰",
            "content": "瑶楮镂空蒙，冰纨卷重疊。\r\n寒光欲冲斗，迴秀难藏叶。\r\n谁碎辟邪香，氤氲飞作蝶。"
        },
        {
            "title": "元夜观正阳锡宴",
            "content": "云端峣阙下呼鞭，采树遥分坐狄前。\r\n山戏百层平乐地，佛轮千影瑞陁天。\r\n祥风入助银花丽，宝月来供雉扇圆。\r\n献岁承平多乐事，击靴谁美唱唐年。"
        },
        {
            "title": "秋气",
            "content": "清浊还二仪，秋气飒然肃。\r\n溪洁潦已残，林疏条自矗。\r\n寒蛩思长階，归燕眷华屋。\r\n凋年自兹始，乡怀念松菊。"
        },
        {
            "title": "北归",
            "content": "一水清波驶，还将桧檝归。\r\n缨緌成素滥，猿鹤恐长违。\r\n斗外城隅出，云端阙影微。\r\n定知朝夕鸟，却望汉台飞。"
        },
        {
            "title": "杨柳词四解",
            "content": "垂杨无态不堪夸，犹有馀情解作花。\r\n三月纷纷飞似雪，白门啼杀叛儿鸦。"
        },
        {
            "title": "春晏北园三首",
            "content": "日晏休尘虑，中园眷物华。\r\n惊禽曳啼去，弱柳受吹斜。\r\n暝早月沈碧，凉生水进涯。\r\n悠然望层堞，千翅度昏鸦。"
        },
        {
            "title": "到官三岁四首",
            "content": "塞下静无事，军中奚告劳。\r\n青山侧身远，白日举头高。\r\n作奏閒双笔，流年耗二毛。\r\n惟应不能饮，元解读离骚。"
        },
        {
            "title": "看雪",
            "content": "惨淡繁云密霰狂，结瑶城堞俨相望。\r\n偷寻柳絮思隋岸，误折蔾光认洛阳。\r\n斜透绮帘欺翡翠，旋迷楼瓦失鸳鸯。\r\n平台宾客今何在，谁继邹枚从孝王。"
        },
        {
            "title": "咏菊",
            "content": "寿客若为情，风流友麯生。\r\n殿秋安晚节，为隐被香名。\r\n曼衍南阳种，凄凉楚泽英。\r\n见山应自语，今古几渊明。"
        },
        {
            "title": "和晏太尉西园晚春",
            "content": "涡曲攀花泥酒卮，西园春去一凝思。\r\n谢公今击苍生望，无复东山携妓时。"
        },
        {
            "title": "秋夕池上",
            "content": "楚江枫老树无烟，池上悲秋一惘然。\r\n素蚌虧盈长伴月，戏思南北各依莲。\r\n风驱野燐寒争出，露警皋禽怨不眠。\r\n伏槛临流未成下，紫荷声外转珠躔。"
        },
        {
            "title": "九日药市作",
            "content": "阳九协嘉辰，斯人始多暇。\r\n五药会广廛，游肩闹相驾。\r\n灵品罗贾区，仙芬冒闉舍。\r\n撷露来山阿，斸烟去岩罅。\r\n载道杂提携，盈簷更荐藉。\r\n乘时物无贱，投乏利能射。\r\n饔苓互作主，参荠交相假。\r\n曹植谨赝令，韩康无二价。\r\n西南岁多疠，卑湿连春夏。\r\n佳剂止刀圭，千金厚相谢。\r\n刺史主求瘼，万室击吾化。\r\n顾赖药石功，扪襟重惭唶。"
        },
        {
            "title": "宣徽太尉郑公挽词二首",
            "content": "谁为云亡恨，曾无可赎身。\r\n江山归国路，桃李泣蹊人。\r\n追册君恩厚，题功史笔新。\r\n所嗟经济事，不及相平津。"
        },
        {
            "title": "虚名",
            "content": "身外虚名莫妄求，强关事事判悠悠。\r\n试看云将三年役，止博鸿蒙一掉头。"
        },
        {
            "title": "庭石",
            "content": "嗟尔一拳质，块生天地中。\r\n柱云蒸作润，山溜滴成空。\r\n松盖何年化，星槎此路穷。\r\n无邀什袭裹，近出宋台东。"
        },
        {
            "title": "送蔡元翰贤良昆仲",
            "content": "美箭出东南，之子裒然秀。\r\n绰绰令兄弟，茂器偕年就。\r\n九流无近讨，六艺乃遐究。\r\n诏书求异等，二惠兹来观。\r\n牍均方朔多，辐比吾丘凑。\r\n蹀足蚁封场，刷羽桐花囿。\r\n孤音或少和，至宝不期售。\r\n肇允褰褐衣，薄言返岩窦。\r\n江皋看鱼乐，山径怀雉嗅。\r\n无忽豫章材，行参柏梁构。"
        },
        {
            "title": "送同年叶文卿尉高邮",
            "content": "桧檝舣河滣，东南再命新。\r\n还家倦游客，隐市谪仙人。\r\n驿舍霜梅早，乡壶蚁酎醇。\r\n疏林摇落尽，持底赠萧辰。"
        },
        {
            "title": "小渠",
            "content": "唐溪析春溜，一股入清渠。\r\n循庭始演漾，走圃辄萦纡。\r\n淙淙潄幽石，唯唯泳织鱼。\r\n瀑来聊激浊，澄罢复涵虚。\r\n恃源纔自润，流波愧挹馀。"
        },
        {
            "title": "忆与唐公游西湖",
            "content": "荷花深处放舟行，棹触荷珠碎又成。\r\n莫道使君迷醉曲，分明认得采莲声。"
        },
        {
            "title": "寄王崇",
            "content": "筑室占層峰，高眠商岭东。\r\n钵薰诸佛饭，窗占上皇风。\r\n饵桂将成父，搴芝固有童。\r\n惊猿参唳鹤，伸鸟杂经熊。\r\n客有希何点，人多拜德公。\r\n春云不持寄，谁欲问山中。"
        },
        {
            "title": "送范希文",
            "content": "日夕朋簪远，空成咄咄嗟。\r\n危言犹在口，飞语已磨牙。\r\n室救鸱鴞毁，庭喧獬豸邪。\r\n青蒲空顿首，白简遂为瑕，\r\n身历千金险，头经一夕华。\r\n便应过楚泽，河异向长沙。\r\n篑土障河拙，园葵望日赊。\r\n尽焚温室草，尚得使君车。\r\n胜壤堪怀古，扁舟复载家。\r\n此时能痛饮，努力咏馀霞。"
        },
        {
            "title": "山中晚春",
            "content": "新火暮春天，穷山寄一廛。\r\n畹兰催酒熟，溪草作茵眠。\r\n落絮轻无定，残花浅自怜。\r\n缁帷谈久倦，江上问挐船。"
        },
        {
            "title": "送伊阙郑著作",
            "content": "君年已艾服，沿牒困风尘。\r\n硎新始发刃，鸣晚逾惊人。\r\n毋辞滞下邑，姑欲慰斯民。\r\n此路尘车往，明年郊雉驯。\r\n恨乏双凫舄，从子伊水滨。"
        },
        {
            "title": "嵇中散画像",
            "content": "彼美云章子，翛然天外情。\r\n凝眉逐层翥，俯手散馀清。\r\n霄迥心逾远，徽迁曲暗成。\r\n千秋想萧散，方觉绘毫精。"
        },
        {
            "title": "秋日西望",
            "content": "晚襟清旷属层楼，摇落乾坤共作秋。\r\n正为中山存阙意，得无平子侧知愁。"
        },
        {
            "title": "寄献澶渊太傅",
            "content": "使旆高翻西北云，舟梁横过九江濆。\r\n文书吏乐轻车府，表帜人知大树军。\r\n引溉劭农渠雨密，感凉邀会帐霞醺。\r\n花门车子能歌地，乐职声诗日夕闻。"
        },
        {
            "title": "送刘学士守衡阳兼还故里",
            "content": "名帖唐家十二时，囊封自乞阮咸麾。\r\n三行牛酒过乡墅，九向云山驻使旗。\r\n兰露夕薰欢洁膳，桂风秋遣怨丛枝。\r\n不应晚计还台约，紫掖深沈伫演辞。"
        },
        {
            "title": "偶作寄季长学士",
            "content": "已是南宫素发郎，尚持衰味对风光。\r\n爱吟讵敢追梁甫，倚醉时能问葛彊。\r\n才苦空疏残史牒，分从澄汰补衣囊。\r\n江楼夜月清高地，试问同君一据床。"
        },
        {
            "title": "送屯田张中行罢成德军通判还朝",
            "content": "中山花下举离樽，缟发萧萧重黯魂。\r\n假节共辞金马闼，满更先入玉关门。\r\n弥年锦帐残香燎，几夕兰陔撷露痕。\r\n早伏青规奏边事，五芝泥熟待新恩。"
        },
        {
            "title": "提刑张都官回文诗",
            "content": "欢馀惜对清谈剧，远路行嗟又怆违。\r\n寒蚁酒空催客别，晓骊歌罢怨人归。\r\n乾风摆柳衰条短，骤霰迷鸿侧阵微。\r\n残岁念君同恨恨，丽章贻我慰依依。"
        },
        {
            "title": "章靖冯公哀词",
            "content": "风旌引素辕，歌紼远犹喧。\r\n此路成千古，何人叹九原。\r\n未亡钟淑俪，不朽寄空言。\r\n兄子今为后，春秋无馁魂。"
        },
        {
            "title": "浮屠",
            "content": "乞食古为耻，浮屠名自修。\r\n黎明抱应器，禺中饫乾餱。\r\n果腹固其愿，之墦非所羞。\r\n歉歉常不足，遑遑兹有求，\r\n素饱聊安坐，调饥复来游。\r\n顾尔殊灵辄，翳桑何用酬。"
        },
        {
            "title": "三月二十一日集海云鸿庆院",
            "content": "地胜祠仍古，春馀物遍华。\r\n山云时抱石，佛雨不萎花。\r\n岭挟楼梯峻，岩牵殿墄斜。\r\n淙溪杂环佩，怪蔓走龙蛇。\r\n供坐僧飞钵，香园客戏沙。\r\n吾游真草草，深意负青霞。"
        },
        {
            "title": "四日汎舟马家园",
            "content": "浅蒲垂蔓两厓深，閒刺烟篙到碧浔。\r\n会待乘春留禊帖，茂林脩竹似山阴。"
        },
        {
            "title": "春集东园诗赋得筍字",
            "content": "茂气遍春逵，结客并游轸。\r\n胜践属园墟，欢言驻驺引。\r\n跼情适野豁，远目向天尽。\r\n林馥树纔花，町疏篁未筍。\r\n饮来无留酹，嘲往有馀冁。\r\n耳热谢时人，戚戚良可悯。"
        },
        {
            "title": "泛涡水二首",
            "content": "漠漠新茸上渚蒲，日痕波态共涵虚。\r\n无人解作江南曲，荷底田田自戏鱼。"
        },
        {
            "title": "西壁画松",
            "content": "数株森立写皴坚，霜骨鳞肤千万年。\r\n秦帝从官徒自苦，取封不及大夫贤。"
        },
        {
            "title": "和晏太尉三月十三日锡庆院二首",
            "content": "绀宇传香鹭序回，南趋别馆宴庭开。\r\n正因恩厚心先醉，不待君王常满杯。"
        },
        {
            "title": "野望",
            "content": "皋壤一摇落，年华此向阑。\r\n雪云从北暝，霜日带西寒。\r\n浆酒喧神鼓，风毛送猎鞍。\r\n去邦犹未远，差认汉宫盘。"
        },
        {
            "title": "白兆山寺值雨呈同坐",
            "content": "飞轩凭望俯丹梯，星雨囊风暝夕曦。\r\n翠阜天遥云待簇，绀园花老树低枝。\r\n巾车预畏烟畴迥，蜡屐先忧磴道危。\r\n未似庾公年最少，桑郊盘马帽檐敧。"
        },
        {
            "title": "送江西转运李定度支",
            "content": "江西使节拥朱轮，正用中台鹤发人。\r\n漕米争衔千鹢舶，即山催铸万蚨缗。\r\n宴斋螺岫披云出，醉馆星苞照露匀。\r\n双笔讵能藏藻思，落霞孤鹜向萧辰。"
        },
        {
            "title": "赠文雅度大士",
            "content": "高腊颔髭霜，栖閒寄宝坊。\r\n秘园金侧布。薰夹字旁行。\r\n赐服恩华重，分灯祖意长。\r\n祗陀学久遍，馀力在雕章。"
        },
        {
            "title": "万州齐都官",
            "content": "熛阙归心恋九关，凭高郡阁见南山。\r\n彤轓冒雨春畴阔，紫闼焚香夜帐閒。\r\n宴弁侧星陪卜昼，妍歌抽雪送酡颜。\r\n西京地大民风厚，蜀秭沈波月蚌还。"
        },
        {
            "title": "天台梵才师长吉在都数以诗笔见授因答以转句",
            "content": "比来缁侣颇言文，局促啁啾宁足论。\r\n私地蛙鸣徒聒耳，长沙国小仅回身。"
        },
        {
            "title": "黄注昆仲赴举",
            "content": "君家日下有高名，骥子双驰嗣世灵。\r\n沧海赋毫多洒白，南山书简偏蒸青。\r\n县歌酒釂催鸣鹿，学舍綀寒乱散萤。\r\n崑玉林枝期帝问，差肩唱第迩尧蓂。"
        },
        {
            "title": "僧房白莲",
            "content": "水风披玉花，溪露泫瑶津。\r\n花意如师意，宗雷社里人。"
        },
        {
            "title": "西园早春二首",
            "content": "芳意稍菲菲，春城沈淡晖。\r\n霞留早阴住，风遣薄寒归。\r\n细溜兼沙漾，初禽隐叶飞。\r\n要知刀笔暇，文酒得相依。"
        },
        {
            "title": "题景陵乾明院湖亭",
            "content": "东眺湖波十里平，竹椽疏舍瞰澄瀛。\r\n山花暗落谈经地，水鸟时闻念佛声。\r\n荠树绕天春色晚，采云垂地夕凉生。\r\n后车官冷曾过此，祗得幽人笑缚缨。"
        },
        {
            "title": "送黄灏",
            "content": "横步文林二十春，华颠初得半通纶。\r\n江边又濯沧浪水，堂上宁招骯髒人。\r\n未分尘缨惭蕙帐，不缘羊酪弃羹蒪。\r\n思家夕梦还都信，并附秋波六六鳞。"
        },
        {
            "title": "旬休",
            "content": "火云叠影抱炎曦，沾沐身閒与胜宜。\r\n卷叶初开芰荷沼，轻房半击石榴枝。\r\n茶枪早翠吟魂适，蔗境馀佳渴肺知。\r\n汗马属鞬非我事，到头攘臂是支离。"
        },
        {
            "title": "答常山屯田张中行寄赠",
            "content": "紫荷焦脱燥宫毫，万里边霜扰鬓毛。\r\n不称衰年开幕府，只堪平世掾功曹。\r\n飞蓬转野初无定，疮雁惊弦久未高。\r\n犹有一愁何计奈，掷{缗纟换石}难报美人刀。"
        },
        {
            "title": "祗答公序相国二兄见寄二首",
            "content": "前时同出守，星鬓各萧萧。\r\n蹊李伐不食，原禽行自摇。\r\n棹前饶沸浪，蓬处但惊飚。\r\n素愿山林隐，公乎不在招。"
        },
        {
            "title": "读退之集",
            "content": "素瑟朱家古韵长，有谁流水辨汤汤。\r\n东家学嗜蒲葅味，蹙頞三年试敢尝。"
        },
        {
            "title": "湖上见擔稻者",
            "content": "压塍霜稻报丰年，镰响枷鸣野日天。\r\n辅郡不知为水耨，楚农新教命家田。"
        },
        {
            "title": "祗役道中二首",
            "content": "濩落无容物，嵚碕可笑人。\r\n唯当荷农笠，不称荐华绅。\r\n宦味真缰锁，生涯累水薪。\r\n穷途计安出，祗是有沾巾。"
        },
        {
            "title": "感秋",
            "content": "乐事行将晚，华年怯早衰。\r\n翻车壮士速，落叶长年悲。\r\n别燕风帘静，惊乌月树危。\r\n播精宁有用，皮骨极支离。"
        },
        {
            "title": "答庞丞相",
            "content": "安车就第上优贤，不使当关损晏眠。\r\n勋重旧更三府地，体强初过六身年。\r\n游篮净贮茶经具，醉幕閒垂酒颂天。\r\n独念相如久称疾，时时令预雪台篇。"
        },
        {
            "title": "送马房",
            "content": "百五天长甚雨回，祖筵离思冷如灰。\r\n骋辞睢苑繁云散，拄颊西山晓气来。\r\n草色不须争去袂，花光正欲傍迎醅。\r\n相君卧镇群英集，一府翘然用楚材。"
        },
        {
            "title": "次韵罢相游故园",
            "content": "戟棨严门第，镮金倦带围。\r\n如公三事老，从古几人归。"
        },
        {
            "title": "春帖子词·皇帝阁十二首",
            "content": "日华初丽上林天，殿里春花百种鲜。\r\n驱出馀寒还故腊，收回和气作新年。"
        },
        {
            "title": "杂兴",
            "content": "不学诗书君勿嗤，人间情伪古难知。\r\n第看陵麦青青句，尽是当年发冢词。"
        },
        {
            "title": "物外亭",
            "content": "飞宇冠苍岑，盘盘上百寻。\r\n风含太虚爽。云作下方阴。\r\n坞桂寒仍燠，岩猿暝始吟。\r\n知君有高兴，天壤共登临。"
        },
        {
            "title": "朱舜卿南游有寄",
            "content": "汉皋烟浪泼醅春，弭节江干一问津。\r\n南浦草平偏送客，大堤花晚欲留人。\r\n归心怨逐摇摇旆，尺素愁迷六六鳞。\r\n湘册聚萤嵇几静，露轩香粉暗书筠。"
        },
        {
            "title": "咏史",
            "content": "一马浮江拥瑞图，青规群彦掎长裾。\r\n本缘献替居门下，不为江蝦与{上制下鱼}鱼。"
        },
        {
            "title": "早秋有感",
            "content": "一叶飞足惊，要是变衰始。\r\n毛泽自兹竭，多露方夜委。\r\n凉蜩抱空号，腐燐变幽燬。\r\n怊然感物化，须发不常美。\r\n羲和鞭白日，已复向蒙汜。\r\n功名未及见。轩冕胡足恃。\r\n坐客悯予忧。粲然启玉齿。\r\n辍嗟谢诸郎，长年行自尔。"
        },
        {
            "title": "三月晦日",
            "content": "静弹尘帻照溪流，落泊春芳向尽头。\r\n早叶乍浓留客坐，晚花犹在索人愁。\r\n最怜幽草能萦带，已觉浮云解映楼。\r\n玉发未多须剧饮，赢输宁属阿戎筹。"
        },
        {
            "title": "家居",
            "content": "郁郁行何适，肩肩体寖臞。\r\n安人非善宦，甯子是真愚。\r\n北化随江枳，东游谢海桴。\r\n何须命私驾，危涕避穷途。"
        },
        {
            "title": "章靖冯公哀词",
            "content": "读易三编断，当朝万事知。\r\n由来不语怪，何意遂无儿。\r\n酒德欢长绝，书林藁尚遗。\r\n异时逢玉尺，方为阮咸悲。"
        },
        {
            "title": "七不堪诗七首",
            "content": "七不堪，束绅对文案。\r\n史若凫鸭趋，文惊朱墨抏。"
        },
        {
            "title": "题挽邓亭",
            "content": "邓守挽不住，眷予番久留。\r\n决非人所挽，胡不理归舟。"
        },
        {
            "title": "擬王右丞瓜园",
            "content": "荷锄往瓜田，烟蔓纷广畴。\r\n植杖未及憇，有客眷林丘。\r\n驺哄罗户前，冠盖荫道周。\r\n进客北堂上，藉以氍毺柔。\r\n持盃再三跪，酌我清白酧。\r\n时时高兴酣，矫首望神州。\r\n长衢贯广陌，反宇注飞楼。\r\n惠风林间翔，早晖花上浮。\r\n新叶向蒙密，彀雏已啁啾。\r\n时哉物可玩，況复忘吾忧。\r\n故人心偿尔，驾言时见求。"
        },
        {
            "title": "杂兴",
            "content": "残暑辞遥夕，初凉澹萧辰。\r\n燕索西飞伴，雁作南来宾。\r\n霁峦静矗矗，远水清鳞鳞。\r\n由来摇落恨，先付长年人。"
        },
        {
            "title": "和晏尚书咏芙蓉金菊",
            "content": "千叠绡红抱蕊乾，一番金雨映趺攒。\r\n比来醉笔赓新曲，简上飞霜不拟寒。"
        },
        {
            "title": "草木杂咏五首·楠",
            "content": "童童挺十寻，一盖摩空绿。\r\n斜月碍枝回，凉烟附叶宿。\r\n拙斧无妄加，要经匠者目。"
        },
        {
            "title": "春日溪上示南正四首",
            "content": "莫言雨后长蓬蒿，恍惚溪边见小桃。\r\n待得数朝开烂漫，更须防避晚风号。"
        },
        {
            "title": "春夕闻雁",
            "content": "声繁知并举，阵急想斜分。\r\n臆饱江南稻，身随代北云。\r\n足书烦远寄，箭道怯虚闻。\r\n口噤悲黄鹄，相望不及群。"
        },
        {
            "title": "忆与唐公游西湖",
            "content": "红鲜高下照横溪，勃窣含情欲上堤。\r\n手揽缃茎那忍折，戏鱼长在叶东西。"
        },
        {
            "title": "和三司晏尚书秋咏",
            "content": "溪滣水净莲茎倒，林杪风乾栗罅开。\r\n迥眺独吟俄夕景，毕逋鸦尾过墙来。"
        },
        {
            "title": "郡圃",
            "content": "侧曲艳歌閒送日，晚花初叶暗留春。\r\n舞狂风蝶时过树，啼熟林莺不避人。"
        },
        {
            "title": "退居五首",
            "content": "勇退方藏密，营生信有涯。\r\n千株素封栗，五色故侯瓜。\r\n虞骨诚非媚，潘毛故易华。\r\n履穿谁复问，新进竞青緺。"
        },
        {
            "title": "惠民堤河晚瞩",
            "content": "远水同萦带，联堤类筑垣。\r\n行舟压天底，卧木拥沙痕。\r\n鲂鱮逃空罶，凫鹥泊迥村。\r\n层波真可羡。由此到都门。"
        },
        {
            "title": "玉堂北栏丛竹",
            "content": "玉署凝严处，朱栏封殖恩。\r\n其谁赏高节，祗自保孤根。\r\n密幹青杠矗，危梢翠纛翻。\r\n故林兹地隔，新实几时繁。\r\n细籁供风枕，斜阴叠月轩。\r\n雀惊冲叶堕，蝉静抱枝喧。\r\n戴氏当年谱，梁王自古园。\r\n对容金马客，深在玉堂门。\r\n本以萧萧擢，还由冉冉存。\r\n烟能留暝色，粉解记春痕。\r\n拾箨题吟墨，披丛爽醉魂。\r\n爱君同省树，不敢为人言。"
        },
        {
            "title": "丛祠树木尤岑蔚",
            "content": "祠凭怪神树不伐，树得岑阴神托威。\r\n乡人奠酒女巫醉，祠树不知谁是非。"
        },
        {
            "title": "元会诗五首",
            "content": "穆穆集华蕤，煌煌开燕席。\r\n寿荐万年觞，音谐四厢石。\r\n右秉矗文羽，左轩扬武戚。\r\n再饭人属厌，三行酒温克。"
        },
        {
            "title": "纪圣诗",
            "content": "沙麓披祥牒，金刀袭裔昆。\r\n嫔虞冠妫汭，生子首姜嫄。\r\n自昔仪椒壶，乘时正翟轩。\r\n袆褕躬象服，黄老好名言。\r\n慈荫天同广，柔风律并暄。\r\n露光流月姊，秘纬应星鼋。\r\n嗣统开横兆，遵遗奉寿原。\r\n爱亲周道始，加太汉仪尊。\r\n参务丝言慎，临朝玉色温。\r\n从容携日月，指顾靖乾坤。\r\n尽散脂田邑，亲缲茧舍盆。\r\n纪功彤管史，贻训濯龙门。\r\n宝稼兴东户，佳兵戢左鞬。\r\n万灵翔气辨，五始匝春元。\r\n夜陨西方雨，神清积石源。\r\n良时标历凤，延祝动廷鸳。\r\n缫玉虹光射，丝囊露采翻。\r\n斋科蕊珠馆，供会佛家园。\r\n荐寿超千劫，同寅望九阍。\r\n南风来助曲，北斗下临罇。\r\n瑞鉴红摇旭，香罂碧袅昏。\r\n钦承子道至，奉养母仪敦。\r\n雉翣横霏雾，仙盘滟瑞暾。\r\n紫云回幄影，银蒜动钩痕。\r\n我有吹笙宴，朝均湛露恩。\r\n伻图迈明辟，杂霸掩曾孙。\r\n束帛沾群后，张旜答树惇。\r\n思贤君子荇，循法大夫繁。\r\n赆贝南浮海，邦图北际鲲。\r\n此时归宝算，仙石奉绵存。"
        },
        {
            "title": "赠吴太博二首",
            "content": "银兔频年滞使麾，曲台犹掌一王仪。\r\n四巡奏颂推严笔，千牍程书入汉帷。\r\n驷里飞觞酣玉液，天街叠鼓候金羁。\r\n前期侍从丹涂地，秘殿螟风拂翠緌。"
        },
        {
            "title": "书怀寄郭正",
            "content": "侨籍依三辅，愁颠遍二毛。\r\n星灰对遒尽，泪卷掩劬劳。\r\n并欢丝兼路，都捐笔与刀。\r\n思旌初不定，离绪僅堪缲。\r\n丑是流离子，材真朴速曹。\r\n未成虞弁进，旋似郭竽逃。\r\n邑聚巑岏合，都城郁律高。\r\n惟馀故人意，恋恋剧绨袍。"
        },
        {
            "title": "木芙蓉",
            "content": "一作淮南守，再逢霜艳新。\r\n花前今日酒，却是去年人。"
        },
        {
            "title": "送孙皋",
            "content": "江边瑶草斗袍青，所乐从军得四明。\r\n新水一篙催泛鹢，故林三月及闻莺。\r\n羽书无警栖毫熟，谈幄多欢醉叶倾。\r\n我亦中都厌羊酪，为传秋思与蒪羹。"
        },
        {
            "title": "次望喜驿始见嘉陵江得予友天章张文裕西使日",
            "content": "江流东去各西行，江水无情客有情。\r\n此地怀归心自苦，不应空枉夜滩声。\r\n\r\n【注释】：【原题】：\r\n次望喜驿始见嘉陵江得予友天章张文裕西使日咏嘉陵江诗刻于馆壁有感别之叹予因戏答二章他日见文裕以为一笑"
        },
        {
            "title": "上许州吕相公嗣崧许康诗二首·嗣崧诗",
            "content": "公迈厥德，祗祗翼翼。\r\n柔嘉而直，模我彝伦。\r\n揉我方国，施于夷貊。\r\n百度是毗，庶绩允熙。"
        },
        {
            "title": "赋成中丞临川侍郎西园杂题十首·柳",
            "content": "散漫飞绵阿娜枝，家家眺赏霁霜威。\r\n尽将烟叶偷眉妩，不为章街走马归。"
        },
        {
            "title": "送赵御史仲礼之任南台并柬兼善逹公经歴元载",
            "content": "天子龙沙拜法官，议郎亲戴辟邪冠。\r\n晓辞漠北冰霜重，秋到江南草树寒。\r\n谏疏频烦明主听，题诗长共故人看。\r\n应怜闾里诛求急，尚布朝廷礼意宽。\r\n幕下风清鸣一鹗，台端雪霁见双鸾。\r\n寥寥渡海三冬翮，翽翽凌空五色翰。\r\n晋代新亭苍藓合，梁朝旧地土花残。\r\n石城慷慨悲袁粲，别墅风流忆谢安。\r\n千里凭高麾绣斧，几回揽辔并银鞍。\r\n诤臣事业须公等，努力明时匪素餐。\r\n\r\n【注释】：【原题】：\r\n送赵御史仲礼之任南台并柬兼善逹公经歴元载王公用道孔公二御史"
        },
        {
            "title": "讌集",
            "content": "素节倐已宴，高风送浮凉。\r\n拂席进宾客，酾酒罗壶觞。\r\n黄鷄跖跖美，紫蟹螯螯香。\r\n莫矜来欢早，须念后戚长。\r\n奔川无缓澜，徂日不还光。\r\n愿客且安坐，调絃未遽央。"
        },
        {
            "title": "将还都寄献臣",
            "content": "茂陵移病在穷年，尚省长安在日边。\r\n生意不随枯树尽，危心重伴死灰燃。\r\n秋风压苑檀栾近，夕斗横台睥睨连。\r\n侧注旧冠尘满屋，定须弹拂故人前。"
        },
        {
            "title": "寄题相台太尉韩公昼锦堂",
            "content": "瑞节前驱昼锦身，堂成署榜示州民。\r\n迁莺贺燕翩翻集，大树甘棠次第春。\r\n漳岸夕波能沼溜，魏堂暾日弄梁尘。\r\n君看千古青编上，得意如公有几人。"
        },
        {
            "title": "秋夕不寐",
            "content": "槭槭始遥夜，骚骚无寐时。\r\n啼螀思岁晚，寒叶伴人衰。\r\n白发生将遍，丹砂化苦迟。\r\n多情是残月，通晓共遥帷。"
        },
        {
            "title": "喜有秋",
            "content": "顺气绵区广，嘉生告稔初。\r\n人惊万箱入，天赐九年储。\r\n绝塞元休马，吾农先梦鱼。\r\n牛应卖刀后，酒是乞浆馀。\r\n祀续田神鼓，邮喧粟尉车。\r\n是年名大有，敢告史臣书。"
        },
        {
            "title": "甲申岁首",
            "content": "故岁时光漏中去，新正甲子卷头开。\r\n迎新送故祗如此，且尽灯前蓝尾杯。"
        },
        {
            "title": "晚秋客庑",
            "content": "凉叶日幡幡，西风振旅魂。\r\n客来聊解榻，童小未应门。\r\n蝉噪专林响，蜗移乱壁痕。\r\n缺然禽鹿性，持底报君恩。"
        },
        {
            "title": "真珠龙柏",
            "content": "彼美夜光喻，益之新甫名。\r\n纍纍云际艳，皎皎月中英。\r\n勿诮素为绚，相期隆德声。"
        },
        {
            "title": "学舍直归",
            "content": "衣满天街车马尘，学庐番下已迎曛。\r\n敝裘欹帽驱羸马，官长多能骂广文。"
        },
        {
            "title": "答通判张太博贺雪应期",
            "content": "亲祝星鱼裂绘绡，再旬方见瑞英飘。\r\n阴连腊底寒威在，润压春头疠气销。\r\n碎粒有声欺瓦屋，乱花无次恼林条。\r\n府中上客真才子，首为常民续楚谣。"
        },
        {
            "title": "续抒感怀",
            "content": "出案屯营卧治州，黄云三结塞垣秋。\r\n敦诗未必真谋帅，有恨何妨老不侯。\r\n百虑参差非壮境，一樽寥落但边愁。\r\n此时自躍知无愧。万物炉中许见收。"
        },
        {
            "title": "答道卿舍人桐竹之嘲",
            "content": "桐竹连云阿阁西，脩茎浓叶蔽璇题。\r\n本来鸾鸑排翔地，正恐羁禽不借栖。"
        },
        {
            "title": "李少傅逸老亭",
            "content": "逸驾欢迎养，飞轩适所宜。\r\n营菟兹寓老，趋鲤即闻诗。\r\n地胜心逾放，人閒趣自奇。\r\n嵩云来冒栋，荥溜下通池，\r\n静偶惟黄卷，仙谣杂紫芝。\r\n窗风伴披衽，簷月对支颐。\r\n相笔留齐榜，邦侯庆寿卮。\r\n美哉翚棘咏，兼记挂冠时。"
        },
        {
            "title": "自讼",
            "content": "坐氈无客冻鸱愁，谈树萧然两见秋。\r\n执戟不知身寂寞，写书犹得罪风流。\r\n官闲无日惭轩鹤，机尽多年谢海鸥。\r\n借问殿科能免否，杜陵男子有耕畴。"
        },
        {
            "title": "送越州陆学士",
            "content": "梅天霞破候旗乾，乡树依然越绝间。\r\n挟策当年逢掖去，怀章此地绣衣还。\r\n亭馀内史浮觞水，路入仙人取箭山。\r\n牛酒盛夸先墅宴，不妨春诏得亲班。"
        },
        {
            "title": "偶作二首",
            "content": "衰翁好藏密，移病此侨居。\r\n白眼慵迎客，青泥倦补书。\r\n风侵残昼纲。烟锁蔽春樗。\r\n惟有伊蒲士，相从乐饭蔬。"
        },
        {
            "title": "送四舅朱掾赴英州",
            "content": "拗柳亭皋晚，攀梅岭路长。\r\n北辞鳷鹊月，南冒鹧鸪霜。\r\n越蠹催征候，珍鲑奉庆觞。\r\n片言民讼息，归计伫林光。"
        },
        {
            "title": "假节",
            "content": "误持军印摄中牙，朔雪添成两鬓华，\r\n大抵不侯宁战罪，由来寡要是儒家。\r\n山南近暖先迎日，树北缘寒晚作花。\r\n岁晏知非宦情薄，颍田归兴满苍霞。"
        },
        {
            "title": "送吕太初法曹之许田",
            "content": "秋涯舣客艫，潘鬓不胜梳。\r\n去决卿军事，还亲城旦书。\r\n驿鸦啼月早，庖鲤躍冰馀。\r\n白晢公庭步，翘材首曳裾。"
        },
        {
            "title": "三年",
            "content": "三年宦牒托东侯，旌荡危心斛貯愁。\r\n一命鸿毛徒许国，单身萤火若惊秋。"
        },
        {
            "title": "读桓伊传",
            "content": "上前奏笛串奴髯，自倚哀筝咏刺谗。\r\n太傅一闻流涕久，使君于此信非凡。"
        },
        {
            "title": "重阳不见菊",
            "content": "戏马佳辰菊未黄，有人惆怅独持觞。\r\n心知不作匆匆意，故欲凌寒报早霜。"
        },
        {
            "title": "木芙蓉",
            "content": "芙蓉本作树，花叶两相宜。\r\n慎勿迷莲子，分明立券辞。"
        },
        {
            "title": "答朱彭州喜雪",
            "content": "雪集先何所，天彭关内州。\r\n云澌结河汉，风砾洒林丘。\r\n眩晃三霄接，缤纷一气浮。\r\n光逢晨睍薄，花得冥寒稠，\r\n拂树琼争动。萦墙粉暂留。\r\n缩毛惊莋马，埋目惮吴牛。\r\n客至兰矜曲，仙归鹤拥裘。\r\n监边混熬素，玉处乱方流。\r\n并响鸣岩竹，分滋浃垄麰。\r\n印沙鸿雁喜，蔽叶鹧鸪愁。\r\n蒙福沾馀润，称觞隔并游。\r\n锦官才涷雨，赓和负妍讴。"
        },
        {
            "title": "春帖子词·夫人阁十首",
            "content": "银阙崔嵬对未央，春来始觉好年光。\r\n风生禁苑无穷丽，日向仙壶一倍长。"
        },
        {
            "title": "陕府祖择之学士",
            "content": "白发书林作丈人，陕郊迢递驾朱轮。\r\n谩夸燕许文章手，未得严徐侍从臣。\r\n列岫倚窗吟榭晓，乱花窥酒宴堂春。\r\n几篇新咏留珉刻，首记銮舆八月巡。"
        },
        {
            "title": "送潘秘校赴颍上簿",
            "content": "捧檄去三铨，招招客叩船。\r\n倦游惊密雪，离思着幺絃。\r\n淮月开帆暝，京尘减绶鲜。\r\n枳鸾非久息，刷羽伫来旋。"
        },
        {
            "title": "去州三宿八公山宛然在望",
            "content": "山长如不去，三宿趁行舟。\r\n未必缘人意，祗能搅客愁。\r\n倦程方浩荡，回首更夷犹。\r\n独有相思恨，因之东北流。"
        },
        {
            "title": "西斋夜思",
            "content": "萧宇斋空夜景深，长康勉力效长吟。\r\n池风过处琴遗韵，墙月斜时树倒阴。\r\n几隐原灰同木槁，书繙故纲有鱼侵。\r\n漏壶渐促星榆转，独背篝灯拥薄衾。"
        },
        {
            "title": "上许州吕相公嗣崧许康诗二首·许康诗",
            "content": "公之相攸，孔乐于许。\r\n其原朊朊，其川于于。\r\n有芃禾麻，有京稷黍。\r\n薮焉麋麕，渚焉鲂鱮。\r\n有李有桃，有柘有檀。\r\n树我之园，令居则安。"
        },
        {
            "title": "和晏太尉三月初五日",
            "content": "东南郊日上团红，浩荡天区望始穷。\r\n独爱暖云如擘絮，纷纷无事映晴空。"
        },
        {
            "title": "兰皋亭",
            "content": "信美兰皋地，疏椽構迥轩。\r\n山林闲处乐，溪濑静中喧。\r\n春桂开前坞，秋菘接后园。\r\n舟来无尽曲，客到不空罇。\r\n夕月生帷鉴，晴云抱栋痕。\r\n主人贪紬績，未暇答惊猿。"
        },
        {
            "title": "句",
            "content": "要待花馀见秋实，缥肌细肉荐盘珍。"
        },
        {
            "title": "和承旨学士喜资政侍郎休退五绝",
            "content": "翰墨班中推旧老，功名罢后得高眠。\r\n钦风最有鳌山长，技癢思归不待年。"
        },
        {
            "title": "溪亭",
            "content": "规日平空晚，澄波极望鲜。\r\n帘飞古陶瓦，梁负会稽椽。\r\n战绿低寒杜，漂红泊晚莲。\r\n黄昏无限意，江月对娟娟。"
        },
        {
            "title": "王沂公挽词三首",
            "content": "尽瘁辞当国，均劳得偃藩。\r\n幄中留秘画，天下满危言。\r\n日企还三事，宁图閟九原。\r\n谁将河海泪，一洒问乾坤。"
        },
        {
            "title": "赠通教大士善升",
            "content": "此心通妙法，他劫侍尊颜。\r\n水月何尝动，烟云相与闲。\r\n香浮经叶暗，霜点颔髭班。\r\n施宝上人往，衔花谷鸟还。\r\n梵潮鸣夜浦，天柱落秋山。\r\n句偈聊持赠，非缘文字间。"
        },
        {
            "title": "杂咏三首",
            "content": "有客款我庐，念我衰暮齿。\r\n自言上真书，有药名不死。\r\n黄金乃能化，白发安足治。\r\n谓我刀圭馀，已足度年纪。\r\n驱还扶桑面，黄昏付蒙汜。\r\n主人诡谢客，吾生本尘滓。\r\n少来诵诗书，不识怪神理。\r\n惊闻河汉言，浩然弗知涘。\r\n今也病未能，异日从吾子。"
        },
        {
            "title": "送闻大夫遊西天",
            "content": "五竺能仁里，重游路不迷。\r\n诏辞丹凤北，身到白龙西。\r\n野净榴花早，林暄贝叶齐。\r\n暮云程次阔，斜月笠前低。\r\n燕岭长衔雾，金河不貯泥。\r\n梵王分供食，戍校接征鼙。\r\n窣堵方增饰，祇园得遍跻。\r\n无容带归锡，秦跸待新题。"
        },
        {
            "title": "赠潘斋郎",
            "content": "吟塘春草夺袍青，兰玉仙姿出谢庭。\r\n刻羽彫章传雪市，煎波丽赋淹云溟。\r\n逢衣四座开宾榻，采服千金献寿醽。\r\n汉殿前期思削牍，紫园翔步弁如星。"
        },
        {
            "title": "登清思堂写望",
            "content": "迢递陟城隅，飞轩浩气扶。\r\n春容来迥野，天脚入平芜。\r\n暖吹时披拂，晴烟乍有无。\r\n耨痕经雨遍，村迳值林迂。\r\n长庌初休马，荒陴稍集乌。\r\n水生蒲泽满，林缺弩台孤。\r\n客思纷难泊，愁襟愧自拘。\r\n久之成怅望，西北认皇都。"
        },
        {
            "title": "月",
            "content": "西颢凉飚度，金枢宿霭收。\r\n映波休混璧，入幔且迷钩。\r\n蚌冷侵珠润，罗疏逼帐秋。\r\n风流知不浅，庾令在江楼。"
        },
        {
            "title": "戏答天休",
            "content": "老书堆几宁堪读，酸酒盈樽不用赊。\r\n料得君非贪九锡，短辕长柄趣还家。"
        },
        {
            "title": "胡同年恢信州弋阳簿",
            "content": "笼樱沈醵宴，津鼓怆离群。\r\n道出东南水，心留西北云。\r\n秫田供醖剂，练幅换书裙。\r\n熛阙方呼俊，归来伫献文。"
        },
        {
            "title": "旬沐二首",
            "content": "待诏官非急，还家体不勤。\r\n里无休汝骑，窗有上羲人。\r\n密树稍迎夏，晚花犹及春。\r\n幽怀谁与晤，杯酒强相亲。"
        },
        {
            "title": "祗答天平相国庞公追记旧游见寄",
            "content": "把酒同为花下宾，东风一十五回春。\r\n欢情坠若瓶边绠，感绪多干臼里辛。\r\n枚马老能持从笔，夔龙今已避鸿钧。\r\n附尘旧好公须忆，憔悴惟残厌次人。"
        },
        {
            "title": "还乡",
            "content": "自昔去先閈，乃今还故庐。\r\n陇桑濡露外，岩桂遣风馀。\r\n稍识乌衣巷，相过栗里舆。\r\n感存横涕数，道旧愬杯徐。\r\n水涸溪容耗，林残野气疏。\r\n鸟喧晴处陌，烟宿暝时墟。\r\n彭泽期归去，临邛喜第如。\r\n击鲜无久慁，趋局畏官书。"
        },
        {
            "title": "东亭",
            "content": "櫺槛馀凉日未斜，海天相合碧无涯。\r\n樵风不动樯乌静，时见孤云伴落霞。"
        },
        {
            "title": "初宿东阁追忆文简丁公作",
            "content": "辞阁玉堂东，依然昔所从。\r\n旧池空叹凤，残友不成龙。\r\n制藁流尘积，砖花驳鲜重。\r\n过车三步约，何日酹茔松。"
        },
        {
            "title": "刘立德同年赴淝州幕",
            "content": "春榜连题千佛经，两藩交辟滞弓旌。\r\n幕中仍是红莲客，门下今为玉筍生。\r\n林逗楚风披醉衽，浪摇淮月渍离缨。\r\n归来上赋趋行在，足继西豪旧弟兄。"
        },
        {
            "title": "按行府城通判张太博有诗美山川风俗因继作",
            "content": "百尺谯城一凭栏，提封占尽古常山。\r\n公私雨足耕畴遍，赤白囊空寒候閒。\r\n拨剌河鲂供大嚼，含糊赵瑟劝酡颜。\r\n正应此地从军乐，先播辞人丽藻间。"
        },
        {
            "title": "大礼庆成",
            "content": "上帝怀明德，圆坛展盛仪。\r\n南城七里路，三岁一郊时。\r\n豫动森华盖，乾行俪绛螭。\r\n山河对旒冕，辰象倚旍旗。\r\n乐祏前增谧，皇灵下告慈，\r\n密都俄奠玉，清庙遍尝粢。\r\n田烛纷先置，轩营肃左移。\r\n礼行忘景晏，恩厚觉寒迟。\r\n紫宙天鸿洞，宾柴燎陆离。\r\n合祛联祭秸，妥侑判纯牺。\r\n腏食千华炬，陪祠万翠緌。\r\n开天浮协气，亘海受洪釐。\r\n爱日兼祥至，随风与令驰。\r\n群心乐更始，徽册贶颛辞。\r\n尧舜文章焕，渊云颂叹疲。"
        },
        {
            "title": "咏怀二首",
            "content": "尽信书奚信，难言命敢言。\r\n竟谁成简册，无客问乾坤。\r\n值狩麟犹泣，遭君鹤乃轩。\r\n滔滔千古事，惟有付芳樽。"
        },
        {
            "title": "寄连元礼屯田员外",
            "content": "忆共西州把酒卮，酒酣风味未全衰。\r\n人惊李郭同舟日，句索羊何共和时。\r\n省帐飘香君觐早，箧书腾谤我归迟。\r\n他年会面须惊怅，瘦尽崑山玉树枝。"
        },
        {
            "title": "清明",
            "content": "晓日东南欲照梁，藏鸦密柳暗横塘。\r\n行庖束蜜停晨爨，别馆熏衣冷夜香。\r\n陌上鲜风横去幰，阳滨翠潋泛行觞。\r\n独嗟楚客流芳晚，淹卧愔愔带眼长。"
        },
        {
            "title": "初到郡斋",
            "content": "专城四十外，中石二千馀。\r\n旷日惭良术，班春赖细书，\r\n学慵前志忘，身远故人疏。\r\n姑俟天藏疾，雌堂日燕居。\r\n省分由来拙，操心本自危。\r\n十年今得调，三匝此逢枝。\r\n攘臂贪丰粟，装怀倦诉词。\r\n竹林谁见忆，迢递始平麾。"
        },
        {
            "title": "杂咏三首",
            "content": "金炉焚蕙荃，香播蕙已灰。\r\n郁馥诚可贵，无乃为蕙灾。\r\n上瓦编翠烟，下礎挺沈质。\r\n所用不必同，相济所宫室。"
        },
        {
            "title": "送韩太祝",
            "content": "云阵星躔促传车，长安初日望储胥。\r\n金闺引籍中天阙，玉字藏家上帝书。\r\n祖道泛萍觞易釂，赋园飞雪席应虚。\r\n承明再过怀先业，磐石深沈禁树疏。"
        },
        {
            "title": "见寄",
            "content": "云梯叱马赋西征，满岁无功答盛明。\r\n收得桑榆真晚计，倚为箕斗是空名。\r\n瘢逢美玉终能治，曲诉幺弦久未平。\r\n壮思虽衰犹得在，一篇申甫为公成。"
        },
        {
            "title": "春帖子词·夫人阁十首",
            "content": "春阙风光丽，春城歌吹喧。\r\n琼苏献春酒，金薄镂春旛。"
        },
        {
            "title": "寄公序兄资政给事",
            "content": "再分铜虎滞侯藩，别后兼闻素领繁。\r\n契阔不成騑服马，急难空念脊令原。\r\n壮心干镆年年钝，世路风波衮衮翻。\r\n韁锁虚名应只尔，早同私驾老邱樊。"
        },
        {
            "title": "喜药山贤师见过",
            "content": "风林曾语别，王舍此相逢。\r\n净月常涵水，孤云易去峰。\r\n供缘宾阁饮，耳界帝城钟，\r\n却举当年话，无言促麈松。"
        },
        {
            "title": "离宛丘舟中作",
            "content": "孑孑归樯五两斜，浮云尽处是京华。\r\n不随东鲁人浮海，正似新丰犬识家。\r\n笏首新荷寻珥笔，腰间故印解垂緺。\r\n多年蹇足蹒跚甚，却畏丹泥九墄赊。"
        },
        {
            "title": "杪秋官舍念归",
            "content": "独计年华念鬓华，秋来依旧滞天涯。\r\n半分沈约愁销臂，一束钟繇忆赐花。\r\n寂寞林蝉应自叹，氃氋庭鹤待谁夸。\r\n西江闻道通星汉，试借君平问客槎。"
        },
        {
            "title": "出城所见赋五题",
            "content": "二月草堪爱，一番芳意还。\r\n远迷天泱泱，低隐雉斑斑。\r\n细雨鲜原润，东风古道閒。\r\n王孙归定否，持问桂枝山。"
        },
        {
            "title": "李德林",
            "content": "内史兵机是所长，东师飞度取降王。\r\n谁知一夕谗言入，不得文皇七宝装。"
        },
        {
            "title": "答庞龙图塞下秋意",
            "content": "故人握节远屯边，三见寒飚折塞绵。\r\n俎豆何妨学军旅，兜鍪遂欲出貂蝉。\r\n酒酣帐下摐金夕，雪洒军中蹋鞠天。\r\n不惜裁章报吾党，欲将馀力镂燕然。"
        },
        {
            "title": "咏史",
            "content": "古有容容福，人讥龊龊员。\r\n生能巧非奏，死戒直如弦。\r\n欲重高门地，非论媚灶天。\r\n诗书大儒冢，丝竹后堂旃。\r\n东阁翻刍马，西园竊富钱。\r\n道谋谁执咎，户選不因贤。\r\n朱鼓成妖日，羌鹖入贺年。\r\n须防反室诏，终取阖门怜。\r\n异日讒成锦，先时默似蝉。\r\n空贻后人叹，流涕掩青编。"
        },
        {
            "title": "题朱四郊墅",
            "content": "菌阁平窥倚杵天，绮塍鳞隰逗春泉。\r\n谁将六国黄金印，拟换东周二顷田。"
        },
        {
            "title": "春晖寓目二首",
            "content": "春意都无几，还持欢绪归。\r\n游蜂抱蕊去，惊燕失泥飞。\r\n风下幡幡影，霞留暝暝霏。\r\n既知瑶席恨，不减欲沾衣。"
        },
        {
            "title": "汉南都监官廨射亭",
            "content": "的晕遥连射圃墙，碧帘烟瓦斗翚翔。\r\n庭中桂树含春早，席外簾衣拂地长。\r\n鱠缕荐盘鳊项缩，酒杯行算蟹螯香。\r\n主翁绶带多欢极，宾辖沈声在井床。"
        },
        {
            "title": "谢都官监建安郡",
            "content": "郎署新畴出宰功，海闽关夹使旌雄。\r\n晨涂倦伏双毫奏。暮席贪随五两风。\r\n芳荈摘山唐贡远，薧鱼升豆汉祠丰。\r\n赌囊贵胃膏腴盛，丽唱行闻溢褚中。"
        },
        {
            "title": "七不堪诗七首",
            "content": "三不堪，坐痹不得摇。\r\n汤沐乏薰濯，虮蝨喜爬搔。"
        },
        {
            "title": "寿上人南游",
            "content": "拂晓镮鸣月，迎寒毳拥霞。\r\n众香摩诘饭，五叶祖师花。\r\n托宿林枝俯，分风夕影斜。\r\n前期逢晤赏，持对碧云誇。"
        },
        {
            "title": "寄题眉州孙氏书楼",
            "content": "鲁简多年屋壁藏，始营翚棘瞰堂皇。\r\n髹厨四匝香防蠹，镂椠千题缥制囊。\r\n定与乡人评月旦，何妨婢子诵灵光。\r\n良辰更此邀清赏，庭树交阴隽味长。"
        },
        {
            "title": "西斋新植萱草甚多作问答绝句二首·答",
            "content": "我有忘忧号，君为忧世人。\r\n欲忧忧底事，胡不暂怡神。"
        },
        {
            "title": "祗答晏尚书怀寄之什",
            "content": "赤白边书费坐筹，尚馀清暇寄冥搜。\r\n知公擿句多情意，虚忆卢谌唱和流。"
        },
        {
            "title": "和成上人",
            "content": "西山有尊者，秀出于稻麻。\r\n遍参居第一，诸佛素所嗟。\r\n锡声来赤县，被祴垂青霞。\r\n流出一切妙，普见大千沙。\r\n我法果无在，昧者兹有涯。\r\n是凡方是圣，归正即归邪。\r\n妄怀万缘息，举意千里差。\r\n有客谢病免，清辞春月赊。\r\n静眠金粟室，厌坐马融纱。\r\n观化哂罨勒，自呼嗤镆铘。\r\n瞻言世外友，相期心不遐。\r\n挥斤郢匠室，流水子期家。\r\n披云示驶月，拂果去空花。\r\n师叹未曾有，君对无以加。\r\n清襟互默遣，所得非齿牙。\r\n层阴朋盍阻，坐久丹霏斜。\r\n涵毫泚仙滴，抒藻扬晨葩。"
        },
        {
            "title": "学舍石榴",
            "content": "曾见芳英上舞裙，缘何此地寄轮囷。\r\n烟滋黛叶千条困，露裂星房百子匀。\r\n未羡扶南收作酿，曾经骑省赋为珍。\r\n须知博望来时晚，莫促幽芳趁暮春。"
        },
        {
            "title": "闻蝉",
            "content": "秋风日夕惊，庭树喝蝉声。\r\n衰意先鶗鴃，繁音伴沸羹。\r\n斜阳挂高柳，落日淡遥城。\r\n此际君怀苦，非徒客子情。"
        },
        {
            "title": "春帖子词·皇帝阁十二首",
            "content": "春风长乐地，春仗大明天。\r\n春酒皆千日，春枝即万年。"
        },
        {
            "title": "和王君贶禁中寓直",
            "content": "长乐疏钟断，昆池夕照收，\r\n晚风生似雨，仙雾爽如秋。\r\n钧曲来深殿，宫花出御沟。\r\n云天正如画，璧月在西楼。"
        },
        {
            "title": "寄弋阳王学士",
            "content": "新年给札汉家台，爱伏枚皋受诏才。\r\n偃蹇不随虞弁进，栖迟翻逐阮麾来。\r\n倡优技拙飞觞浅，寒具盘空秘画开。\r\n早暮传车趋一节，敝冠犹望振穷埃。"
        },
        {
            "title": "春日溪上",
            "content": "溪上和风吹薄云，溪边花木亦欣欣。\r\n州人未散烦携酒，行乐先须让使君。"
        },
        {
            "title": "春帖子词·皇帝阁十二首",
            "content": "苍龙东阙转春旂，綷羽林梢最早知。\r\n青帝回风还习习，黄人捧日故迟迟。"
        },
        {
            "title": "试秩秘书",
            "content": "绿底封书矞露光，试名仙局霭芸香。\r\n固惭卫国乘轩宠，犹胜唐家脱腕郎。"
        },
        {
            "title": "送王龙图镇秦亭",
            "content": "皂衣京兆数论兵，西护秦台暂抗旍。\r\n顕父百壶连帐出，良家六郡佩鞬迎。\r\n甘泉路迩烽槔偃，非子川长马庌平。\r\n左右汉臣聊作帅，非缘侍从厌承明。"
        },
        {
            "title": "同年李宗太平法掾",
            "content": "俊名参吏启，掾事补编堂。\r\n尽取黄金酒，重纡碧鹤裳。\r\n佐庖鲑菜厚，束帙秘厨香。\r\n认得公庭步，鬑鬚白皙郎。"
        },
        {
            "title": "和音",
            "content": "危弦度曲汎孤钩，一世知音未易求。\r\n直把将雏为陌上，主人犹复自摇头。"
        },
        {
            "title": "贺紫微舍人改镇",
            "content": "星翼分疆镇上游，江山和气拥行舟。\r\n芝房照露供盘剂，萍日横波送棹讴。\r\n楚塞路长云恋幕，孺亭天晚月呈钩。\r\n汉家夜席归期近，宫箧书空谤焰收。"
        },
        {
            "title": "和季长学士绵汉道中作",
            "content": "一辔澄清暂按州，却因风景独夷犹。\r\n弦残汉月驺前晓，粉叠巴云盖外秋。\r\n持节频年烦出使，富民虚日待封侯。\r\n省纡丽藻嗟行役，正恐才多剩四愁。"
        },
        {
            "title": "途中新岁忆三城兄长相公",
            "content": "马上逢元朔，匆匆记物华，\r\n趁盘呈柏叶，偷笔弄椒花。\r\n臈暝残晨炬，春晖上早霞。\r\n三城今日酒，知我独思家。"
        },
        {
            "title": "酴醿",
            "content": "来自蚕丛国，香传弱水神。\r\n析酲疑破鼻，并艳欲留春。"
        },
        {
            "title": "文遣吏视诸公茔树回有感·文惠陈丞相",
            "content": "岩廊号元老，礼数盛中台。\r\n万石父子贵，八元兄弟才。\r\n新诗玉可扣，奇隸鹊争回。\r\n今日看碑字，真缘洒泪来。"
        },
        {
            "title": "游瞩",
            "content": "颢风肃九旻，楼榭注明迥。\r\n林爽无剩繁，溪澄有馀映。\r\n四阿延清霏，六幕尽高兴。\r\n号枝蝉腹厉，掠野鹘拳劲。\r\n山意日久高，差差插空净。"
        },
        {
            "title": "有怀旧隐",
            "content": "官事未易了，田家胡不归。\r\n烟原射雉乐，春糁养鱼肥。\r\n菜密成岩幄，萝长代石衣。\r\n无为落吾事，坐老故山薇。"
        },
        {
            "title": "杂咏三首",
            "content": "乐羊振归旅，光艳充国都。\r\n矜心激盛气，奮若长虹舒。\r\n君王劳军罢，为出一箧书。\r\n避席再拜跪，功非臣所图。\r\n不待一盈箧，寸书已有馀。\r\n成功在主君，斯语不可诬。"
        },
        {
            "title": "房陵旧第股引蔡水养鱼於池败日或有塞其水窦",
            "content": "后园平日引春渠，浴凤翔鸳两自如。\r\n一旦绣衣来簿责，馀灾犹得及池鱼。\r\n\r\n【注释】：【原题】：\r\n房陵旧第股引蔡水养鱼於池败日或有塞其水窦鱼多涸矣"
        },
        {
            "title": "送杨子奇赴辟潭渊",
            "content": "老避嘲师昼不眠，喜闻书辟冠初筵。\r\n车陪魏馆鸣笳路，食对何侯下箸钱。\r\n使驿马归催露檄，学帷鱣堕晦馀编。\r\n知君此举伸知已，宁似他人有一天。"
        },
        {
            "title": "送倪敦复朝奉",
            "content": "倪侯喜清旷，遇物乃虚舟。\r\n富贵知轻视，胸怀肯误投。\r\n青云非近器，沧海纳群流。\r\n道在从顕，功名晚可收。"
        },
        {
            "title": "曲幌",
            "content": "曲幌囊风入，前轩峡雨收。\r\n醉罗初解夕，珍簟暗知秋。\r\n衰柳金城恨，幽兰楚国愁。\r\n更堪闻短笛，珪月在西楼。"
        },
        {
            "title": "遣吏视诸公茔树回有感·宣献宋公",
            "content": "昔去劝明辟，俄归参大钧。\r\n公孙未及相，诸葛已伤神。\r\n名待天渊蔽，文争日月新。\r\n英魂同玉树，不向土中春。"
        },
        {
            "title": "郑天休舍人言中丞晏尚书西园见忆",
            "content": "闻道青云友，曾过广武庐。\r\n中园玩萧寂，嘉树日扶疏。\r\n坞静蝉鸣急，花翻鸟集馀。\r\n赋成谁见忆，唯是沈尚书。"
        },
        {
            "title": "庄懿皇太后哀挽应制二首",
            "content": "遗馔行将彻，哀笳咽不前。\r\n风惊长乐树，月苦鲋隅天。\r\n恤典袆章备，神涂騩驾联。\r\n故奁脂泽具，留待上陵年。"
        },
        {
            "title": "送郑天休",
            "content": "春筠蒸遍擿锋摧，剡奏飘然别上台。\r\n授简客惊枚乘去，探书人继史公来。\r\n爆桐度曲离筵惨，樵的分风使棹催。\r\n千万禊滨传善序，永和三月有流盃。"
        },
        {
            "title": "肃简鲁公挽词四首",
            "content": "密勿千龄旦，生平三命恭。\r\n承家男得凤，择婿女乘龙。"
        },
        {
            "title": "后苑赏花钓鱼应制",
            "content": "清御披兰路，雕舆眷蕙辰。\r\n汉池平浴日，温树暗留春。\r\n乐石来威凤，恩波上翠鳞。\r\n成文传睿唱，赓曲遍华绅。"
        },
        {
            "title": "郑子产庙",
            "content": "不知东里叟，遗迹但堪寻。\r\n语爱东家泪，论交季子心。\r\n故坟犹有石，遗鼎遂无金。\r\n谬政为邦久，千秋谢所钦。"
        },
        {
            "title": "辨才少白师归天台",
            "content": "壤色拥行肩，南方应有缘。\r\n归艎素车浪，宝戺赤城天。\r\n宴树春园密，谈花画祴鲜。\r\n凭师无阂智，呵黜二宗禅。"
        },
        {
            "title": "书怀",
            "content": "功成有意避斋坛，睨柱无瑕玉更寒。\r\n万里长风收戍旆，三年零雨拂归鞍。\r\n樽中酒美催高会，圯上书閒得细看。\r\n岁晏雪园宾盖少，要须枚叟奉馀欢。"
        },
        {
            "title": "送李芝还旧隐",
            "content": "章冠惯趁舞雩春，属疾弥年素产贫。\r\n旧隐却招三径菊，归装不受九街尘。\r\n平时戏服欢为采，日后迎蒲待裹轮。\r\n天下书生皆皓首，牛溪休访续经人。"
        },
        {
            "title": "出城所见赋五题",
            "content": "二月水堪爱，泮流清复浑。\r\n影深天在底，红乱日摇痕。\r\n鹜没小舟度，鱼喁新藻翻。\r\n有人无限思，惭愧仲长言。"
        },
        {
            "title": "唐诏监簿池阳市征",
            "content": "五鼓歇津亭，风帆去斗城。\r\n美材王国秀，独木县官征。\r\n萍密浮罂剂，蒪丝杂釜羹。\r\n袁郎秋咏去，江月对盈盈。"
        },
        {
            "title": "道中二首",
            "content": "故岁南趋寿，今兹北向陈。\r\n淹留桂枝客，还入玉关人。\r\n鬓发都成葆，缨瓖幸濯尘。\r\n心知来往数，不敢问迷津。"
        },
        {
            "title": "病免",
            "content": "股锡飘然指上方，翠微岩腹腌鹰房。\r\n江山极睇才多助，竿木投机戏几场。\r\n麝墨洗馀池溜变，玉瓷清极茗华香。\r\n秋风莫负重来约，净社霜莲遍碧塘。"
        },
        {
            "title": "哭中山公三十韵",
            "content": "天欲鸣文铎，公先露上珍。\r\n谈锋贯千载，文纬补三辰。\r\n海浪扶鹏徙，雝朝簉鹭振。\r\n盪邪初奏雅，闢路近还淳。\r\n汗竹刊讹遍，仙蔾遞宿勤。\r\n汉家方授记，赵世本多神。\r\n稍上窔遼禅，亲逢堀吻巡。\r\n每篇称陆贾，四颂识崔駰。\r\n接昼来词禁，轩霞切睿宸。\r\n金声兼振玉，丝绪遂成纶。\r\n预读兰图字，时参豹尾尘。\r\n批成五色诏，乞守两朱轮。\r\n虎幄思贤数，龟山召节新。\r\n请闻裨帝采，有意靖宫邻。\r\n畀虎潜兴谮，犹龙讵肯驯。\r\n符鱼贪六六，国猘避狺狺。\r\n东震重光启，南箕哆焰沦。\r\n触邪观豸久，敛手避骢频。\r\n勇退宁无谓，斜飞故有因。\r\n终承紫芝召，还返碧桃春。\r\n丁直何尝屈，兰幽止自纫。\r\n歌成接舆凤，书止太初麟。\r\n竟遂东平乐，非忧宣子贫。\r\n蒙庄祥止止，尼父诲循循。\r\n久负骑星望，非图徹瑟晨。\r\n夜歌忽稀薤，仙寿顿摧椿。\r\n奠乏刍如玉，碑须臼受辛。\r\n成蹊三榜士，坠泪四州民。\r\n自此亡遗直，谁将赎百身。\r\n他年虎贲饮，无复老成人。"
        },
        {
            "title": "小雪",
            "content": "低云淡河界，零霰集天涯。\r\n树乱三眠絮，丛迷五出花。\r\n舞风都拟重，入隙故成斜。\r\n密瓦平将半，前山暝欲遮。\r\n渐堪迷净练，并欲误疏麻。\r\n粉出房陵水，监飞海岸沙。\r\n舟来戴逵宅，客过李王家。\r\n此日长安酒，旗高未易赊。"
        },
        {
            "title": "邻郡移书覆狱",
            "content": "堀堁征尘敝空裾，晓盘贪饭鲁人蔬。\r\n多年养病先黄老，岂辨司空城旦书。"
        },
        {
            "title": "反太玄诗",
            "content": "子云準周易，忘健意不长。\r\n河图历九圣，万化始有纲。\r\n尼父头雪白，秉笔叩混茫。\r\n发掘天地奥，磨拭日月光。\r\n成书止十篇，九擿折在旁。\r\n玄虽巧侔写，宛如榻上床。\r\n良史不深贬，乃譬吴楚王。\r\n汉历久差駮，安用空言扬。"
        },
        {
            "title": "舟中三首",
            "content": "漠漠朝烟上，霏霏野气和。\r\n惊鸿自去渚，戏鹜不沈波。\r\n田畯耕扶耒，溪童食啄蠡。\r\n绀舟时一眺，{特寺換羊}践损春莎。"
        },
        {
            "title": "雪夕",
            "content": "恩华绵帝宇，花出瑞王年。\r\n阴魄交光地，风霙杂下天。\r\n监波熬巨浸，缟顷界中田。\r\n有客方愁卧，先时履欲穿。"
        },
        {
            "title": "舟中三首",
            "content": "舟行不碍动，纵目望联堤。\r\n稍觉前川近，徐惊后树低。\r\n鱼游随聚沫，禽度带残啼。\r\n自趣家田路，春清况日携。"
        },
        {
            "title": "奉和圣制清明",
            "content": "解律调元品彙春，青阳右个启初宸。\r\n庖烟息禁农耕盛。蚕器增修岁务新。\r\n迟日东门催柳色，微寒南陌敛车尘。\r\n柏梁侍从瞻天什，拜手赓歌轧思频。"
        },
        {
            "title": "黄花道",
            "content": "驿道云山里，悠悠千骑行。\r\n猿禽互啼啸，崖岭各阴晴。\r\n树合天疑窄，川回地忽平。\r\n锦官何日到，菖叶已催耕。"
        },
        {
            "title": "登望台",
            "content": "年华无限景，况复上高台。\r\n晓气先明树。春寒不著梅。\r\n幽禽仍早啭，戏蝶即双来。\r\n此地流霞意，同谁一釂杯。"
        },
        {
            "title": "送河中司马待制",
            "content": "从祀天坛歇翠薰，西门征軷怆离群。\r\n暂违册府三重阁，先过楼船一曲汾。\r\n賨炙击鱼开左席，戏壶争马宴中军。\r\n鸛楼西北怀都思，尽日凭高不碍云。"
        },
        {
            "title": "答安陆王工部早春郡园见寄次韵",
            "content": "五马新回金络头，方春稀讼释南囚。\r\n荆岑汉浒联形胜，渚月台风递宴游。\r\n自许良辰偏有感，不知清唱遂无俦。\r\n比来酒所闻相忆，对倚层城近此楼。"
        },
        {
            "title": "访隐者因题壁",
            "content": "岩径蹑云层，藤萝失晦明。\r\n青谿一道士，篮轝两门生。\r\n山溜足奔响，松风无罢声。\r\n愿同沮桀侣，林下耦寒耕。"
        },
        {
            "title": "送丁殿直郴阳监军",
            "content": "渠浪撼残星，飘然颺彩舲。\r\n怀人送归客，短候续长亭。\r\n望寺□垂组，还书待杀青。\r\n无妨军垒隙，壶柘侑宾醽。"
        },
        {
            "title": "和鉴宗游南禅别墅",
            "content": "鹿园开别墅，牛驾此回轮。\r\n花识庄严界，林容宴坐人。\r\n远烟时误晚，静坞若遗春。\r\n共照前溪水，烦师洗六尘。"
        },
        {
            "title": "宫保庞丞相以诗见寄次韵和答",
            "content": "本乏微功辅斗枢，避贤仍忝领州旟。\r\n病依一室由旬坐，老愧专城四十居。\r\n憩石雨苔同发短，啸轩霜竹伴心虚。\r\n挂冠尚有三年调，高躅空瞻广武庐。"
        },
        {
            "title": "书怀",
            "content": "颜徒陋巷不堪忧，日晏南荣拥敝裘。\r\n已识交情一贵贱，宁论书置自沈浮。\r\n争名在昔闻探穴，嗅饵何人肯直鉤。\r\n强欲诛茆启三径，邑中无客继羊求。"
        },
        {
            "title": "西斋秋晚",
            "content": "霜华零暮节，日气淡长穹。\r\n池减无留潦，林寒少罢风。\r\n蟲鸣星杼促，蝉起露緌空。\r\n隐几无纷虑，窥园嗜晚菘。"
        },
        {
            "title": "题北郭巨然山水",
            "content": "钿点峰头矗太虚，远帆遥岸水平铺。\r\n不知真到云波上，得似工毫可爱无。"
        },
        {
            "title": "赋成中丞临川侍郎西园杂题十首·双假山",
            "content": "佛螺双髻矗层岚，云穴呀空藓晕衔。\r\n异日主公求肖像，居然认得传溪岩。"
        },
        {
            "title": "闻王侍郎请老",
            "content": "未老辞荣上所褒，官閒犹寄白云曹。\r\n海边人乐鸥先下，笼外天多鹤始高。\r\n此路逍遥真有趣，他年侍从信为劳。\r\n清商弟子歌声妙，谁判挥金引冻醪。"
        },
        {
            "title": "送格尧臣",
            "content": "祖帟都门路，秋风满客衣。\r\n台舟三鷁驶，官舄两凫飞。\r\n乡思临波远，离忧傍酒微。\r\n不应缘事事，手自废谈围。"
        },
        {
            "title": "杨都官日严赴郓州",
            "content": "连年三换左朱轮，正用台郎第二人。\r\n帷殿程书清刻永，家床添笏赐袍新。\r\n润波仍跨洪河曲，敏政将肥瘠鲁民。\r\n趣引前旍向桑野，汉皇恩诏重方春。"
        },
        {
            "title": "侨庑",
            "content": "瞿昙少病否，司寇正归欤。\r\n不凿墙坯遁，犹烦里旅居。\r\n饭舂霜棱粟，羹糁雪畦蔬。\r\n愿受为氓籍，闲披种树书。"
        },
        {
            "title": "大像阁",
            "content": "追碧被层颠，灵姿映大千。\r\n天光白毫际，山色钿螺边。\r\n海客供鬘贝，江神捧坐莲。\r\n衔花驯鹿往，投钵毒龙眠。\r\n影压中流浪，香飘万里船。\r\n慈威济终古，何止一长川。"
        },
        {
            "title": "上许州吕相公嗣崧许康诗二首·嗣崧诗",
            "content": "彼嶽惟崧，天作其神。\r\n嗣生我公，我公斤斤。\r\n嘉猷矢陈，柄国之均。\r\n帝亲命之，纂成前人。"
        },
        {
            "title": "送长兄游随阳",
            "content": "汉东烟树露蝉嘶，回首周南涕易危。\r\n梁苑谩传居右赋，扶风谁识最良眉。\r\n仙巾雨垫愁怀路，素壁尘凝忆问诗。\r\n他夜梦魂知不远，蘧蘧长绕越禽枝。"
        },
        {
            "title": "小酌感春邀坐客并赋",
            "content": "林下复池边，其如春暮天。\r\n花仍无数落，柳亦第三眠。\r\n强饮非能剧，狂歌不取妍。\r\n流芳何与事，只是自怊然。"
        },
        {
            "title": "送平陸知县尹象先",
            "content": "之子被尉薦，走马赴关西。\r\n西人待贤相，抚育庶有宜。\r\n羌羶汙右鄙，秦陇含创痍。\r\n健将贪屯聚，砦栅犹鳞差。\r\n四年结不解，糧饷先自疲。\r\n兵分势已弱，贼入纵横驰。\r\n营阵讫不立，安得张吾师。\r\n比来守禦计，尚复纷相訾。\r\n子今位苦下，何由能夺奇。\r\n悉力字羸瘼，姑守簿书期。"
        },
        {
            "title": "送太常边博士守永嘉郡",
            "content": "稷野英僚抱蕝新，东瓯假守左朱轮。\r\n吴刀列卫州仪盛，越铺催耕海葑春。\r\n萍渚日华摇使旆，蜃天楼影暗潮津。\r\n射堂西出宾簪乐，飞尽歌梁几夕尘。"
        },
        {
            "title": "对菊有感",
            "content": "吹菊佳辰念物华，颜生不饭重咨嗟。\r\n故园旧种犹存否，露损风摇著几花。"
        },
        {
            "title": "御爱山",
            "content": "翠嶂奔腾一气间，六飞留赏暂怡颜。\r\n君王草草非真爱，心愧东方检玉山。"
        },
        {
            "title": "送梵才辰吉还天台",
            "content": "归祴卷兰芽，城标拂曙霞。\r\n溪行鸥避锡，冉供马衔花。\r\n翠柰经园密，苍莓渡彴斜。\r\n暮云他日合，相望在天涯。"
        },
        {
            "title": "梦野亭在景陵集仙王君为郡日所创",
            "content": "州堞巑岏迥势回，一翚斜翥四轩开。\r\n晴光猎草雄风度，晓气浮江赤日来。\r\n望极长天閒倚杵，醉残严角暝休梅。\r\n须知故楚多馀感，剩费登高作赋才。"
        },
        {
            "title": "春帖子词·皇帝阁十二首",
            "content": "縠管灰飞尽，金胥刻漏长。\r\n欢情与和气，并入万年觞。"
        },
        {
            "title": "酒胡",
            "content": "谁刻优胡象，来为饮席珍。\r\n不因君屦指，几作独醒人。"
        },
        {
            "title": "了净归天竺寺",
            "content": "晓原霜重俊鹰肥，一席归风路不迷。\r\n林下会徒从雾合，海边停梵见潮低。\r\n霜篮烹茗寻前圃，雨屐粘苔认故蹊。\r\n知有诗魔未降伏，汤休日在碧云西。"
        },
        {
            "title": "早春夙兴",
            "content": "晓参横没月沉烟，寺鼓军刀隐隐连。\r\n初暖欲归池中地，剩寒犹属陇梅天。\r\n遥帷曙气春篝烛，病榻邪风袭贡绵。\r\n犹意王筠斋壁咏，玉蠩霏溜破霞牋。"
        },
        {
            "title": "春帖子词·皇帝阁十二首",
            "content": "天矫苍龙引翠旌，君王暂报出郊迎。\r\n勾芒一夜催春到，万户千门歌吹声。"
        },
        {
            "title": "西湖席上呈张学士",
            "content": "野菊斑斑岸蓼红，使旗同驻赏秋风。\r\n斜阳更助凭栏胜，高下楼台波影中。"
        },
        {
            "title": "重怀和靖林逋",
            "content": "高士非求死，天教陨少微。\r\n云疑隐居在，犹傍岭头归。"
        },
        {
            "title": "西斋新植萱草甚多作问答绝句二首·问",
            "content": "腻花金英扑，织莛玉段抽。\r\n萱如解荣悴，争合自忘忧。"
        },
        {
            "title": "已落牡丹",
            "content": "世间最有不胜妍，愁对韶华欲暮天。\r\n已被风开又风落，要为人羡即人怜。"
        },
        {
            "title": "题提举公会亭",
            "content": "一翚轩翼四簷通，草树依然接旧宫。\r\n苑外自飘新岁雪，台边谁识故王风。"
        },
        {
            "title": "忆旧言怀寄江宁道卿龙图",
            "content": "下蔡行差近，金陵路更东。\r\n忉忉成念远，咄咄但书空。\r\n恩厚容藏疾，时亨遂讳穷。\r\n禄惭千石守，老谢一钱翁。\r\n忆昨趋陪日，仍缘班序同。\r\n我生真寡合，君量自旁通。\r\n散袠疑皆莹，忘疲宴屡终。\r\n联骖属车后，数会未央中。\r\n禁树排头碧，衙旗曳尾红。\r\n笼街接驺士，赐管镂宫工。\r\n慈豆分尧箑，歌云识沛风。\r\n斯文诚有属，吾道岂常隆。\r\n泰市俄惊虎，钧天亟骇熊。\r\n尘埃忽蒙自，桃李并来虫。\r\n箕次横长舌，飚轮走转蓬。\r\n歇芳间鷤鴂，御湿问芎藭。\r\n可笑矜疏节，私怜抱朴忠。\r\n望霄嗟坠雨，敛翼避虚弓。\r\n尚忝银符密，贪夸隼旆雄。\r\n玉鱼供昼啜，珠米报秋丰。\r\n病久衰还早，身閒意愈冲。\r\n亏全从月蚌，喜怒任狙公。\r\n急景沉欢绪，长波隔讯筒。\r\n南飞俱似鵻，北嚮未如鸿。\r\n二阁怀趋走，重阍限郁葱。\r\n惟应心报国，丹赤斗江枫。"
        },
        {
            "title": "和晏公圜丘诗",
            "content": "仗外鲜云敛夕容，跸声遥下紫营东。\r\n迎神秘座摐金密，腏食清坛烈火红。\r\n七萃禁戈攒月冷，万侯朝璧照霜空。\r\n天心帝意通欢豫，并在柴薰缥缈中。"
        },
        {
            "title": "公园",
            "content": "幽兴足端倪，危桥便见溪。\r\n浪轻鱼喜掷，山近鸟工啼。\r\n弱苇披风溆，凉蔬甲雨畦。\r\n使君来已屡，林下自成蹊。"
        },
        {
            "title": "学舍直归晚霁三首",
            "content": "密雾披层宙，浓云霁四溟。\r\n乱流初潄玉，红日不藏萍。\r\n万叶张晴幄，千山卓翠屏。\r\n无烦事铙吹，蛙响自堪听。"
        },
        {
            "title": "晚秋西园",
            "content": "西园来最数，要是使君閒。\r\n坞有常眠石，台无未识山。\r\n池光兼日动，枫影带林殷。\r\n鸟没苍茫外，天垂摇落閒。\r\n归云高杳杳，晚菊正斑斑。\r\n幸有斋中熟，无嫌向晦还。"
        },
        {
            "title": "古意",
            "content": "肆威矜逐逐，索党恣狺狺。\r\n盗跖真知道，馀财欲汙人。"
        },
        {
            "title": "和延州三咏·济胜桥",
            "content": "溪光倒彴影，彴影跨溪垠。\r\n非论权取意，聊订济涉仁。"
        },
        {
            "title": "李秘校省觐毕却赴乘氏",
            "content": "谢遏香囊奕思馀，短亭暾景驾骊驹。\r\n客盘饮嗜丰千蹠，仙舄归飞伴两凫。\r\n官柳摇摇萦早絮，县花的的照晴跗。\r\n东阳玉骨春偏瘦，省对霞朝忆上都。"
        },
        {
            "title": "书局梅圣俞刘仲更二学士讣问继至潸然有感",
            "content": "二子继沦阏，惜哉难具论。\r\n麈毛如昨语，墨藁未乾痕。\r\n翣雾迷归柩，{流氵换忄}风惨葬原。\r\n风流尽逝水，日月促陈根。\r\n从古死皆有，由来命罕言。\r\n病夫长恸罢，翻幸岿然存。"
        },
        {
            "title": "玉堂感旧",
            "content": "七年辞玉署，再入佐黄扉。\r\n树与青春换，人将素领归。\r\n砖花仍可记，厦雀稍惊飞。\r\n炉蕙非无意，逢人尚袭衣。"
        },
        {
            "title": "春帖子词·夫人阁十首",
            "content": "新年十日逢春日，紫禁千觞献寿觞。\r\n寰海欢心共萌达，皇家庆祚与天长。"
        },
        {
            "title": "七不堪诗七首",
            "content": "五不堪，未始临丧吊。\r\n倍重秦失号，礼讥老聋笑。"
        },
        {
            "title": "叶司封知宣州",
            "content": "岁久中台鹄领垂，牢盆罢计拥藩麾。\r\n新加绶艾天香袭，密对帘须禁刻移。\r\n青舸信潮随早暮，赤轓灵雨遍公私。\r\n树犹如此成前感，重荫当年蔽芾枝。"
        },
        {
            "title": "咏石",
            "content": "胜具论终古，寻幽属政成。\r\n待时藏磊落，得地鬬峥嵘。\r\n锦驳苔文露，虹浮玉气明。\r\n梦池分到影，窗岫讓吟情。\r\n乍恐翻湘燕，真疑刻汉鲸。\r\n滴秋湖溜入，触晓寺云生。\r\n紫汉仙机远，西陵客棹轻。\r\n映花雕槛接，碍竹翠鞭横。\r\n扣鼓非临岸，传书异穀城。\r\n愿将侯鹊瑞，旦暮奉承平。"
        },
        {
            "title": "余在北门时每立春必前索宫中春词十馀解今逢",
            "content": "楼角红阳上翠旗，钗头新燕一双飞。\r\n天将美景催行乐，剪尽春云作舞衣。\r\n\r\n【注释】：【原题】：\r\n余在北门时每立春必前索宫中春词十馀解今逢兹日块坐州阁追怀旧题续作六章"
        },
        {
            "title": "晚夏高斋看雨",
            "content": "云族穷天雨足垂，繁声凉阵挫炎威。\r\n圆荷万盖翻珠琲，绿稻千畦洒佛衣。\r\n迎浪孺鱼衔藻掷，迎风雏燕入楼飞。\r\n原田润浃吾农乐，笞笠纷纷晚未归。"
        },
        {
            "title": "送高记室广州幕",
            "content": "楚国王孙后，梁台赋客贤。\r\n贪磨盾鼻檄，重冠玳簪筵。\r\n去路南溟地，离魂北斗天。\r\n庾鲑三种嫩，虞璧一双鲜。\r\n飓影风争怒，珠胎月对圆。\r\n慎持斋疾意，密启伫详延。"
        },
        {
            "title": "春晏北园三首",
            "content": "天意歇馀芳，人间日始长。\r\n落花风观阁，睡鸭雨池塘。\r\n稍倦持螯手，犹残婪尾觞。\r\n春归无所预，羁客自回肠。"
        },
        {
            "title": "一雨",
            "content": "一雨初收细细凉，碧云西畔见残阳。\r\n归期只觉刀头远，别恨偏教带眼长。\r\n梅驿使稀谁托信，蕙盘烟冷不成香。\r\n酒泉已是三千里，何竞关门未得望。"
        },
        {
            "title": "思归",
            "content": "心悸真摧橹，年衰逼异糧。\r\n西征何日赋，东走向来狂。\r\n遂隔承明谒，虚称建礼郎。\r\n去都魂黯黯，思幄泪浪浪。\r\n见{上艹下戾}惭纡绶，逢荷误索囊。\r\n醒无次公酒，老畏侍中香。\r\n前席初延问，烦言已中伤。\r\n翕眉争恃笑，绕指讵容钢。\r\n事隐或投杼，根危因拔杨。\r\n阴收主父草，几落尝人章。\r\n雾露淮天恶，亭皋楚塞长。\r\n平时犹有感，尔日固迴肠。\r\n溪涨淹蒲牒，洲风挫药房。\r\n芿区晴外远，山疊暝前苍。\r\n毒虺寒犹蠚，饥豺昼不藏。\r\n若为贪坐阁，自此戒垂堂。\r\n沦骨深恩在，雕蟲绪业荒。\r\n身孤惟夕梦，时到黼帷傍。"
        },
        {
            "title": "孟冬驾狩近郊",
            "content": "讲事当农隙，于畋法健行。\r\n百神奔汉跸，万骑扈轩营，\r\n彍弩先驱肃，彫戈后队明。\r\n云罗垂列岳，虎落压裨瀛。\r\n掠野毛群萃，搜林羽族并。\r\n熊罴兆中见，鹅鹳阵前程。\r\n叠中星弧妙，连飞月箭轻。\r\n雁穷书并坠，兔尽窟兼平。\r\n俊鹘交拳击，寒鹰厉吻鸣。\r\n舞骖均耳耳，鋂犬斗令令。\r\n示祝仍开纲，招虞不用旌。\r\n才闻大緌下，已见护车盈。\r\n行在移銮仗，中涂集幔城。\r\n寿觞称帝酒，恩膳遍君羹。\r\n雾日曈昽暖，霜原澶漫清。\r\n长杨卷衰叶，敦苇拉枯茎。\r\n羽猎何烦讽，车攻遂合赓。\r\n宁专乾豆存，要阅建章兵。\r\n风入旂常影，天含鼓吹声。"
        },
        {
            "title": "对猎",
            "content": "黄山横鹜晓成围，后骑萧萧万弩随。\r\n当路豺狼宜一发，不须回首问狐狸。"
        },
        {
            "title": "和夏推官奉太夫人就养仲氏次韵",
            "content": "盛府从军日，大家随子初。\r\n伯兮均洁膳，仲也庆将舆。\r\n雾舍嵩尘薄，霜程巩树疏。\r\n循陔传咏切，匪夕伫归欤。"
        },
        {
            "title": "句",
            "content": "碧云谩有三年信，明月空为两地愁。"
        },
        {
            "title": "七月二十八日",
            "content": "秋物向摇落，客心真悄然。\r\n高风已凉夜，澹月始晴天。\r\n拂幌单綀怯，凝尘故扇捐。\r\n露华休早滴，羁鹄不曾眠。"
        },
        {
            "title": "悼祚禅师二首",
            "content": "击电传心要，浮沤厌世喧。\r\n一床空病室，五叶识诸孙。\r\n风惨萎花坠，尘流旧鉴昏。\r\n导师宁怛化，缁侣自销魂。"
        },
        {
            "title": "晚春有感",
            "content": "试上高台望绿芜，一春芳意向人疏。\r\n残花半落红无几，新笋争长绿有馀。\r\n底处流霞残别酌，即时油壁欠来车。\r\n不须更向昆池去，便有胡僧话劫初。"
        },
        {
            "title": "游海云寺",
            "content": "十里云边寺，重驱千骑来。\r\n天形欹野尽，江势让山回。\r\n园竹浓成幄，楼钟近殷雷。\r\n斜阳归鞅促，飞盖冒轻埃。"
        },
        {
            "title": "金陵相公赴镇二首",
            "content": "代邸横庚佐，商岩梦弼才。\r\n萧公左右手，轩老上中台。\r\n利见攀龙后，重明捧日来。\r\n聊持枢柄族，旋运一陶坯。\r\n师石兼为砺，形监本和梅。\r\n树容他语答，车问少阳回。\r\n丕绩推时乃，宸歌续喜哉。\r\n陈平安注意，邓禹退无猜。\r\n焘社南邦重，轻裘太府开。\r\n舍装宁晚计，行复坐公槐。"
        },
        {
            "title": "再逢成上人",
            "content": "上都初见赤髭年，并在西州绛帐前。\r\n每与文殊同问疾，不知灵运遽生天。\r\n淮山永忆吟无社，梁苑重来供有缘。\r\n休问外堂诸弟子，饿思周粟赋归田。"
        },
        {
            "title": "奉节朱尉",
            "content": "初命东南尉，征途上下弦。\r\n传家万石贵，结绶半纶鲜。\r\n邑籍饶岷芋，公囊满邓钱。\r\n仙才今有助，铭阁待新篇。"
        },
        {
            "title": "鸡答",
            "content": "君园稻富非争食，省树枝深未许栖。\r\n但得齐蝇无乱响，不辞风雨五更啼。"
        },
        {
            "title": "冯家溪二首",
            "content": "叠甓分渠激磑轮，云喷馀溜下通津。\r\n莫辞满掬云湍碧，聊洒征夫缨上尘。"
        },
        {
            "title": "三泉县龙洞洞门深数十步呀然复明皆自然而成",
            "content": "虬洞閟灵峰，缘虚一线通。\r\n云披双壁敞，树补半岩空。\r\n穊竹森烟纛，飞泉曳玉虹。\r\n重萝不肯昼，阴壑自然风。\r\n岭断天斜碧，崖倾日倒红。\r\n浮邱邈难遇，留恨翠微中。"
        },
        {
            "title": "章靖冯公哀词",
            "content": "睆箦绵疴革，中楹奠梦还。\r\n蕝仪犹在野，书副即藏山。\r\n友酹生刍洁，君恩刻印颁。\r\n一朝交臂失，宁复易睎颜。"
        },
        {
            "title": "上元观灯纪事",
            "content": "泛膏闻旧典，秉烛嗣芳辰。\r\n霞破初迎月，林寒即让春。\r\n钧天移帝乐，北斗下城闉。\r\n匝地沈香燎，浮空罗袜尘。\r\n并珂驰宝铰，分幰鹜彫轮。\r\n忽去腾夷路，还来竞要津。\r\n酒胡矜酎美，梅额衒妆新。\r\n谁见甘泉畤，昏祠遂至晨。"
        },
        {
            "title": "过摩诃池二首",
            "content": "池边不见帛阑船，麦陇连云树绕天。\r\n百岁兴衰已如此，争教东海不为田。"
        },
        {
            "title": "遣吏视诸公茔树回有感·文正王丞相",
            "content": "两朝推巨德，万务罄斯猷。\r\n汉日左右手，尧年忠孝侯。\r\n名言天下满，故事省中留。\r\n宸篆旌碑首，刊文又几秋。"
        },
        {
            "title": "和三司尚书清明",
            "content": "阳岑晚树飘花外，冷落晨杯擣杏馀。\r\n喉舌官崇无晤赏，一轩筠粉伴刊书。"
        },
        {
            "title": "寄赠高知县",
            "content": "绿发如云艾绶青，弦歌百里久沈英。\r\n琴台滞讼投刀释，月观雕章梦草成。\r\n紫芋蹲鸱编富籍，飞觞浮蚁析朝酲。\r\n何当入会甘泉计，玉树扶疏倚太清。"
        },
        {
            "title": "享庙禋郊诗·禋郊十韵",
            "content": "大驾峨千乘，长涂过百廛。\r\n尘清属车地，雪尽幔城天。\r\n步辇黎明降，华灯艾夜燃。\r\n升琮奠黄粹，荐璧捧苍圆。\r\n牲俎群灵匝，霞觞二祖联。\r\n上垓皆彻藉，小次但虚褰。\r\n不见纖萝动，惟闻杂佩旋。\r\n回云终乐奏，熏月上柴烟。\r\n日至方流庆，崧呼节献年。\r\n欲知釐事毕，鸡赦出楼前。"
        },
        {
            "title": "病兴",
            "content": "病兴还见岁华阴，身属橐鞬久未任。\r\n主画固须烦孟博，作书宁免倩陈琳。\r\n仙丸玉匕贪馀饵，甜酎银瓯喜细斟。\r\n谁笑衣囊长寂寞，横思新得汉台金。"
        },
        {
            "title": "赋得败荷",
            "content": "为结秋荷恨，因来沟水西。\r\n鱼惊一盖缺，龟落半巢低。\r\n细暗婵娟渚，香乾{勃力换攵}窣堤。\r\n茎枯萦茧绪，盘侧漏鲛啼。\r\n自此空瑶席，他年问浊泥。\r\n那堪塘上雨，点点共凄迷。"
        },
        {
            "title": "纪赠致政燕侍郎",
            "content": "中朝鹄发俊，得谢宠安车。\r\n碧落超新秩，承明别旧庐。\r\n叔时今老矣，司寇此归欤。\r\n画有封厨秘，诗多乙牍馀。\r\n云情元自远，舟意本常虚。\r\n酌酒朋三寿，挥金辈二疏。\r\n深恩仍给俸，令子复将舆。\r\n几日西清对，留光惇史书。"
        },
        {
            "title": "州将和丁内翰寄题延州龙图新开柳湖五阕",
            "content": "昔人杨柳咏依依，曾与征夫说戍期。\r\n看尽春条君莫叹，湖边雨雪是归时。"
        },
        {
            "title": "红蓼",
            "content": "花穗迎秋结晚红，园林清淡更西风。\r\n织条尽日差差影，时落钓璜溪水中。"
        },
        {
            "title": "应诏内苑牡丹三首·双头",
            "content": "化工凭协气，花品效尤祥。\r\n旖旎双苞艳，氤氲一种香。\r\n参差迎夕露，左右傃朝阳。\r\n有意同缃幹，无言并绛房。\r\n万灵天会帝，三月史书王。\r\n故此呈繁卉，还将助乐康。"
        },
        {
            "title": "闻杜宇",
            "content": "传闻望帝冤，底处最堪怜。\r\n蜀月将残夜，巴山欲晓天。\r\n周军尝化鹤，齐后亦为蝉。\r\n物变皆如此，非君是偶然。"
        },
        {
            "title": "闻蝉有感三首",
            "content": "初闻蜀树蝉，含喝晚风前。\r\n便把凄凉意，催成摇落天。\r\n易惊惟远客，所得是流年。\r\n空腹悲何事，繁于五十弦。"
        },
        {
            "title": "立春前二日获雪",
            "content": "佳雪春前降，层阴腊外留。\r\n日昏霏霰集，风定舞花稠。\r\n浩气皑皑遍，繁光衮衮流。\r\n洒林初乱坞，拂瓦暗平沟。\r\n洞矗三云仗，山迎万玉侯。\r\n客车羊作驾，仙氅鹤供裘。\r\n只有歌堪和，都无色可侔。\r\n险堆怜傍砌，斜湿爱侵帱。\r\n面旋成迟落，缤纷不顿休。\r\n粉塘连北渚，缟顷接西畴。\r\n兴往惟思戴，宾来但忆邹。\r\n絮痕侵柳动，监影著波浮。\r\n宿莽攒瑶草，长堤卧素虯。\r\n正缘先毕雨，并欲润天麰。\r\n应祷驱民{外疒内齐}，呈祥溢里讴。\r\n长人蒙帝力，欢酌任言醻。"
        },
        {
            "title": "书斋前柏八侏森植翠茂",
            "content": "总总长柯上，离离翠实疏。\r\n休夸冒霜雪，仅得守门闾。"
        },
        {
            "title": "岁晚家居自勉",
            "content": "朝阳浓澹雪云垂，汤沐馀闲似标枝。\r\n药有不龟聊击絮，管无窥豹任□碁。\r\n垣阴剥紫迷寒藓，池溜含光结晚澌。\r\n饮取醇醪作佳士，莫因蒿目强忧时。"
        },
        {
            "title": "秋霁二首",
            "content": "晓河回北陆，夕雨净西郊。\r\n水足鱼忘喣，林寒鸟恋巢。\r\n阁苔浮绿晕，社橘老丹包。\r\n谁与同真想，清风是淡交。"
        },
        {
            "title": "初到郡斋三首",
            "content": "我里诚云乐，公今况释劳。\r\n秋蒪不下豉，霜蟹恣持螯。\r\n林静来晨燎，江喧入夜涛。\r\n功成奋嘉藻，宁欲傍离骚。"
        },
        {
            "title": "古意",
            "content": "青松独受命，停雪待阳春。\r\n一遇樵人斧，同成朴樕薪。"
        },
        {
            "title": "九日",
            "content": "帝京蒙福近，相国偃藩初。\r\n瓮熟中斋酒，厨鲜上客鱼。\r\n高怀日萧散，外物久驱除。\r\n犀首无妨饮。宣尼或饭疏。\r\n林凋疑野阔，荷罢似池虚。\r\n此乐凭谁辨，须烦藻思馀。"
        },
        {
            "title": "湖上二首",
            "content": "秋水自然碧，秋花何意红。\r\n乾坤摇落恨，只是为西风。"
        },
        {
            "title": "万秀才园斋",
            "content": "仁里乐丘园，茨茅构回轩。\r\n槛风丛篠密，畦雨晚菘繁。\r\n列岫非他境，疏流即故源。\r\n彦伦回驾日，于此愧惊猿。"
        },
        {
            "title": "库部闵员外还都",
            "content": "望郎东南秀，奯然悟真理。\r\n身虽宰官身，子即诸佛子。\r\n画诺阁铃下，尘虑未尝滓。\r\n成金不复矿，见月讵存指。\r\n东道整朝珂，西亭掺离礼。\r\n无用乐山林，山林即朝市。"
        },
        {
            "title": "春帖子词·夫人阁十首",
            "content": "雪罢云初暖，天和日便迟。\r\n玉楼新燕子，禖下记来时。"
        },
        {
            "title": "池上",
            "content": "雨止菰蒲老，风生杜若秋。\r\n水光晴动日，莲气晚薰舟。\r\n暗坞飞萤出，疏丛白鸟留。\r\n此时成丽赋，宁减翫游鯈。"
        },
        {
            "title": "送齐殿丞监缙云军",
            "content": "几信南风转曙乌，殿栏归思结丹涂。\r\n曳朱恩借鱼须笏，假节人同虎刻符。\r\n裳綵亲闱称雅寿，弩兰乡县壮前驱。\r\n飞霜郡阁遗文丽，更得韩陵共语无。"
        },
        {
            "title": "送蒙城簿谢煜先辈",
            "content": "曾第飘飘赋，仍劳冉冉趋。\r\n叹时三嗅雉，倦别一飞凫。\r\n句簿虚公几，迎浆溢里壶。\r\n异时赍阀阅，明陟在丹涂。"
        },
        {
            "title": "宿直",
            "content": "三重仙阁道家山，寓直由来恧素餐。\r\n漏近章沟先报暝，树连温省未知寒。\r\n兰釭静对朱花结，芒帙闲披白蠹乾。\r\n前膝正宜无夜召，贾生衰鬓仅胜冠。"
        },
        {
            "title": "送杨学士三首",
            "content": "觚棱初日九天开，躞蹀桑郊五马回。\r\n群玉三山藏册府，偃壶双笔给中台。\r\n编堂旧政盘留薤，画省新辞砌有苔。\r\n阙里诸生弥属望，雪园他日待延枚。"
        },
        {
            "title": "有诏换淮阳",
            "content": "比出淮阳守，今移寰内州。\r\n真无弱翁治，只是茂陵求。\r\n换节矜新假，循襟释故愁。\r\n桑榆知未晚，前失庶能收。"
        },
        {
            "title": "冬日城楼驻望",
            "content": "城上危栏徙倚频，由来荆楚岁时新。\r\n寒塘酒帜能留客，晴坞梅花解笑人。\r\n客雁参差仍向渚，贪鱼拨剌不容缗。\r\n凭高更尽三吹角，坐见霞霏仄半轮。"
        },
        {
            "title": "秋日四首",
            "content": "秋气飒然爽，宴居差有情。\r\n蝇休几案洁，蝉罢亭皋清。\r\n溪水照心碧，云山刮眼明。\r\n其如岁云晏，天地莽峥嵘。"
        },
        {
            "title": "小雨",
            "content": "雨脚衔山夕照和，簟间凉气晚来多。\r\n蒙蒙未拟昏城树，飒飒先能闹沼荷。"
        },
        {
            "title": "初入蜀州阁道作",
            "content": "缘云栈脚转嵯峨，使者重来叱驭过。\r\n杜宇有冤啼夜月，女萝凭鬼护山阿。\r\n岩深树气埋苍雾，峡窄江形束素波。\r\n自问一春行役苦，带环移眼奈衰何。"
        },
        {
            "title": "州将和丁内翰寄题延州龙图新开柳湖五阕",
            "content": "闲驻春旟玩碧浔，波光杳杳树阴阴。\r\n便将塞下风沙意，回作江南烟水心。"
        },
        {
            "title": "晚发",
            "content": "晓濑虽能迅，寒波不复扬。\r\n林声散栖鸟，堤影度风樯。\r\n兹岁方云暮，吾行未遽央。\r\n病身非汲黯，安敢薄淮阳。"
        },
        {
            "title": "天街纵辔晚望",
            "content": "夹道宫槐鼠耳长，碧簷千步对飞廊。\r\n虹桥不碍天河水，虎落遥遮禁苑墙。\r\n柳密试应胜暖吹，楼高都拟为残阳。\r\n尘轻雾重黄昏恨，半属翩翩马上郎。"
        },
        {
            "title": "寄令狐揆二首",
            "content": "紫汉参横宿雾收，烟江南渡怅夷犹。\r\n梦中未省能知路，天上何缘许寄愁。\r\n岂有文鳞凭远客，枉缘香杜怨芳洲。\r\n遥知花艳惊郎目，几曲新诗播郢楼。"
        },
        {
            "title": "送太尉相公赴镇安军二首",
            "content": "碧波三宿暂沿洄，豹尾双驱大旆开。\r\n堂上谟成萧宰去，人间事少赤松来。\r\n岩霖旧润为轩雨，醴麴馀甘作宴醅。\r\n下客无缘陪后乘，只应前席欠邹枚。"
        },
        {
            "title": "博州骆太保",
            "content": "关榆秋舞折膠风，坐啸边陴忆九重。\r\n宴榭绿醅春沸蚁，连营清角暮吟龙。\r\n幕中镂管閒陈檄，塞下兜零罢汉烽。\r\n计日民谣諠魏阙，褒功仙劄武泥封。"
        },
        {
            "title": "有感",
            "content": "力守高皇约，祈还司隸章。\r\n翻身去殿槛，忍死出缣囊。\r\n豕突埋轮路。豺骄择肉场。\r\n霜毫墨犹湿，迢递窜遐方。"
        },
        {
            "title": "少年",
            "content": "关外车徒籍籍归，章街柳色绿如丝。\r\n薰衣别馆香三日，卜夜重楼烛九枝。\r\n雪市云回翻秘曲，蘅皋波暖寄微辞。\r\n十年酒美俄星弁，肯信尚书对有期。"
        },
        {
            "title": "望仙亭晚眺",
            "content": "日晏来凭槛，要知刀笔休。\r\n晚云山曲{左山右弗}，麤饭客稽留。\r\n未觉清言减，犹堪大白浮。\r\n狂歌谁击节，只是自摇头。"
        },
        {
            "title": "王秀才贽赋乞诗为别归毗陵",
            "content": "矩步敝长裾，清漳访病夫。\r\n得交欣凤举，赏赋怯霓呼。\r\n道胜稽论秀，人遐亟去都。\r\n一篷江上雨，归思满菰蘆。"
        },
        {
            "title": "上许州吕相公嗣崧许康诗二首·许康诗",
            "content": "许丽而康，岳孙奠之。\r\n曰公之屏，实维似之。\r\n公徒增增，朱綅绿縢。\r\n不戁不惊，鉤膺镂锡。\r\n称娖颜行，哕焉绥章。\r\n总我列侯，式时南疆。"
        },
        {
            "title": "和延州经略庞龙图八咏·迎薰亭",
            "content": "飞宇棘南傃，以待风之薰。\r\n因君奉扬力，并慰塞下人。"
        },
        {
            "title": "上春晦日到西湖呈转运叔文学士",
            "content": "春遍西湖上，湖漪绿胜醅。\r\n惊鱼迎濑躍，斗鸭拥波来。\r\n柳已缘烟重，花仍赴暖开。\r\n侧汀烟媚篠，卧石水衔苔。\r\n岸转横杠度，川穷饮舫回。\r\n暗浮虫聿役，闲立鹭毰毸。\r\n野畔平如界，林蹊润不埃。\r\n光浮好云日，影倒静楼台。\r\n山色乘晴露，霞容著暝催。\r\n溪行凡几曲，恨乏昔人才。"
        },
        {
            "title": "探题得小桥",
            "content": "寻幽路穷处，略彴跨回溪。\r\n一水虹相映，双华鹤自栖。\r\n浅痕过钓艇，斜势截横堤。\r\n弭节谁凭望，秋光遍水西。"
        },
        {
            "title": "早秋",
            "content": "脱叶惊彫岁，翻车送落晖。\r\n蔗浆晨渴减，桃簟夜凉归。\r\n怨月收纨扇，轻云怯紵衣。\r\n沈愁知几许，带眼不胜围。"
        },
        {
            "title": "晚秋北园二首",
            "content": "寂寥台榭使君家，日涉中园到日斜。\r\n林下归心纷似叶，菊前衰鬓晚于花。\r\n支离粟饱宁无愧，漫漶书成未足夸。\r\n犹有一杯相伴在，判从鶗{左块右半右鸟}耗年华。"
        },
        {
            "title": "和吴侍郎朝谒天庆宫",
            "content": "上路鸣驺远，丛霄故馆开。\r\n华簪尧豸出，轻舄汉凫来。\r\n探妙云敷笈，蠲烦露溢杯。\r\n直须重缔约，飞盖一徘徊。"
        },
        {
            "title": "渡湘江",
            "content": "春过湘江渡，真观八景图。\r\n云藏岳麓寺，江入洞庭湖。\r\n晴日花争发，丰年酒易沽。\r\n长水十万户，游女似京都。"
        },
        {
            "title": "答梵才见贺忝承旨之作",
            "content": "玉署重来访旧游，蟠桃熟遍碧城秋。\r\n不知身是真仙未，上到鳌山最上头。"
        },
        {
            "title": "享庙禋郊诗·享庙八韵",
            "content": "左庙崇清烈，前郊赴享期。\r\n瞻言七世室，并荐一元祠。\r\n乐变摐金备，天行步玉迟。\r\n香茅均奠鬯，锦册不惭辞。\r\n有诏回宸辇，他宫奉母仪。\r\n衣冠对游月，脂泽感平时。\r\n俟献庭虚次，登歌拜受禧。\r\n大哉王者孝，万叶焕烝彝。"
        },
        {
            "title": "题承诏亭",
            "content": "地占高明适，亭兼仁智居。\r\n竹林兹置酒，栗里近回舆。\r\n山对盘龙外，涛观濯鹭馀。\r\n落霞霏迥宇，升月净凉疏。\r\n园甃悟阴合，窗风桂籁徐。\r\n岩芳曼空迳，野绿冒前除。\r\n宴厦仍喧雀，宾庖已餍鱼。\r\n落成严诏下，猿鹄怨轺车。"
        },
        {
            "title": "七不堪诗七首",
            "content": "六不堪，不乐俗人共。\r\n聒聒沸蝈集，纷纷臭孥众。"
        },
        {
            "title": "属邑告稔寄转运劝农二使台",
            "content": "稼云弥望黩纡馀，雨遍公私告稔初。\r\n田父此时歌击壤，牧人他夜梦为鱼。\r\n劝符数下收遗{左禾右齐}，漕穀相衔饷剩储。\r\n莫谓衰翁止蒙福，有年须待史官书。"
        },
        {
            "title": "出城暂憩林下",
            "content": "下马清林下，翛然忘俗情。\r\n山禽不辨种，溪草尽无名。\r\n露笋披斑箬，风葩抗紫茎。\r\n徘徊漱岩溜，未忍濯尘缨。"
        },
        {
            "title": "废郑河",
            "content": "当年食溱洧，此地控长津。\r\n却见为陵日，难寻病涉人。\r\n落霞遥送鹜，荐草暗留麏。\r\n代往诗风变，田渠数报春。"
        },
        {
            "title": "秋兴",
            "content": "先日二毛生，秋来无复惊。\r\n南风随楚俗，北斗望都城。\r\n坞栗霜开罅，池莲雨折茎。\r\n停罇问天意，何适付枯荣。"
        },
        {
            "title": "七不堪诗七首",
            "content": "二不堪，草野乐垂钓。\r\n泼泼锦鳞游，籊籊翠竿掉。"
        },
        {
            "title": "玩斋前菊",
            "content": "高秋玩佳菊，繁采照前除。\r\n似粟金无算，为裳鹄有馀。\r\n不甘兴薏谤，长免共兰鉏。\r\n为乐浮罇酒，非邀栗时舆。"
        },
        {
            "title": "州举俊民以艺中第为诗驰贺",
            "content": "曾联郡将署乡书，目见函关卖出符。\r\n奏颂一挥云落纸，赐袍三浴蕙飘炉。\r\n高轩并照连乾锦，饮膳分颁萐莆厨。\r\n病幕日期迎昼绣，尘容甘预弩前驱。"
        },
        {
            "title": "早秋二首",
            "content": "月夜亭皋秋气生，又从摇落到峥嵘。\r\n寒花尚作茸茸密，晚叶偏能飒飒鸣。\r\n对把蟹螯何处酒，怅怀蒪菜此时羹。\r\n西风万里吹斑鬓，可待中郎丽赋成。"
        },
        {
            "title": "秋阴",
            "content": "拥栋溪云暝夕霏，萧辰寥落意多违。\r\n寒蝉自为齐王怨，归燕长逢阿母飞。\r\n杜若汀洲残绿暗，芙蓉池沼坠红稀。\r\n流尘满席宾綦绝，谁问西河战胜肥。"
        },
        {
            "title": "道中见问津者",
            "content": "欲问迷津意，都缘别径多。\r\n亡羊曾自此，老马欲如何。\r\n旁午晨车迈，间关夕盖过。\r\n不须贪远客，危恨寄风波。"
        },
        {
            "title": "春帖子词·皇后阁十首",
            "content": "晓天春气净融融，飞入天关第九重。\r\n灵沼水生初报雁，蓬莱云暖即从龙。"
        },
        {
            "title": "和晏相公乘舆宿殿致斋日巡仗遇雪",
            "content": "天京飞雪洒车装，九九清尘御路长。\r\n斜影不迷宣曲骑，薄花才点羽林枪。\r\n观边丽色含鳷鹊，盖外轻阴亚凤凰。\r\n谁识宪驺巡趠盛，赐袍冲霰入林光。"
        },
        {
            "title": "游鱼",
            "content": "游鱼川上乐，映藻复依蒲。\r\n须防裁密纲，莫独畏鹈鹕。"
        },
        {
            "title": "夏日",
            "content": "六幕风轻昼刻长，地形卑湿近南方。\r\n人挥羽翣依林樾，绠续金瓶下井床。\r\n云路飞鸢愁跕跕，玉徽流水怨汤汤。\r\n尸官盛府中乾甚，久饮台冰未觉凉。"
        },
        {
            "title": "玩晚菊",
            "content": "佳节虽云晚，繁英尚独开。\r\n新醪相伴熟，寒蝶不空来。\r\n细折愁香破，长吟恐暝催。\r\n自嫌霜白鬓，将插重裴回。"
        },
        {
            "title": "还都有感",
            "content": "去国已十载，召还今见收。\r\n初无颍川最，真忝茂陵求。\r\n物色多新识，寒温减旧游。\r\n宫毫与尘晦，省树向人秋。\r\n奏乏三千敏，恩难万一酬。\r\n重寻紫荷橐，却侍翠云裘。\r\n建礼文书少，汤官饼饵优。\r\n屏营趋虎殿，子细认奎鉤。\r\n晚节诚知止，吾生况若浮。\r\n身来虽魏阙，病免合沧洲。\r\n浅醉贻樽耻，衰容作鉴羞。\r\n归年非雁后，破月是刀头。\r\n依圣谗方弭，逃阴景自休。\r\n乞骸从此近，终计返林丘。"
        },
        {
            "title": "和小饮",
            "content": "天帟暮云消，飞觞夜正遥。\r\n洛吟聊拥鼻，陶舞惜回腰。\r\n露晓蝉嘶树，河秋鹊映桥。\r\n客欢殊未几，离恨又霞朝。"
        },
        {
            "title": "转运彭季长学士小集数辞宴集",
            "content": "此日疾为解，遂将杯酒疏。\r\n多愁庾开府，苦瘦沈尚书。\r\n倦曲琴襓后，霏香药裹馀。\r\n莫令诗思剧，正是落花初。"
        },
        {
            "title": "柏树",
            "content": "昔托孤根百仞溪，何年移植对芳蹊。\r\n云岩烈麝相思久，怅望清香未满脐。"
        },
        {
            "title": "春日溪上示南正四首",
            "content": "绕溪台榭据丘陵，试对春风日日登。\r\n蘋藻凫鱼无旧恨，主人今是柳吴兴。"
        },
        {
            "title": "读史",
            "content": "顺谀要领绝，书罢付函封，\r\n隸子方求益，君非卖菜傭。"
        },
        {
            "title": "移病还台凡阅半岁乃愈始到家园视园夫治畦植",
            "content": "十年独漉走天涯，耗尽流光得鬓华。\r\n犹喜此身随社燕，拟将何面对林花。\r\n牢骚续罢文谁读，块垒浇平酒自赊。\r\n旧隐不须相掉罄，要须归种邵平瓜。\r\n\r\n【注释】：【原题】：\r\n移病还台凡阅半岁乃愈始到家园视园夫治畦植花因成自叹二首"
        },
        {
            "title": "进幸南园观刈宿麦诗",
            "content": "农扈方迎夏，宫田首告秋。\r\n嘉生拥瑶县，蕃穗遍天麰。\r\n肃雨津茎浃，薰风猎颖浮。\r\n登成告田畯，省敛徯王游。\r\n紫宙凝神暇，丹书访道休。\r\n天行九五健，岁取十千求。\r\n洪洞开金狄，连蜷按玉虬。\r\n尘清属车豹，枪密羽林驺。\r\n芝覆依丹旭，旌门倚绿畴。\r\n先驱护绵野，后骑隘长楸。\r\n涤圃初开地，腰镰竞劝收。\r\n田趋农帝耒，塍错夏王沟。\r\n褒栗攒周甸，茨梁属舜眸。\r\n御长包圈虎，箱重载星牛。\r\n九扈开灵圃，三辰驻采斿。\r\n劳农差有赐，置酒酌言酬。\r\n鸣爵知年稔，为鱼告梦优。\r\n云雷一日泽，钟鼓万人讴。"
        },
        {
            "title": "病间答杂端庞淳之见寄",
            "content": "廓落弥旬故眼移，居惭君粟养支离。\r\n绫衾倦梦愁淹卧，星鬓流年报早衰。\r\n药剂袪繁催月杵，茗腴供啜嗜春旗。\r\n迷魂复幹闻清唱，不减巫阳筮些诗。"
        },
        {
            "title": "代赋后苑赏花钓鱼",
            "content": "春豫凝苍陆，天旋驻翠华。\r\n黄图包汉制，灵沼象周家。\r\n风助千人唱，神移万品花。\r\n韶音清感凤，驺节妙论豝。\r\n宴露晞心藿，需天滟酒霞。\r\n侍臣均式燕，羲驭重西斜。"
        },
        {
            "title": "去郑暮次中牟",
            "content": "暮投京县宿，气象已纷罗。\r\n菀树道旁密，侯田关内多。\r\n高城切星斗，秋水似天河。\r\n自问还台马，犹馀几子珂。"
        },
        {
            "title": "初侍讲筵有感上呈经筵诸公",
            "content": "迩英何幸奉经筵，俗状婆娑艾服年。\r\n兰叶初窥图上字，奎钩乍识禁中天。\r\n坐凭重席惭清问，能读三坟赖众贤。\r\n犹藉向来稽古力，不然须合早归田。"
        },
        {
            "title": "早春",
            "content": "鵾雪锁平苑，乌风袅迥竿。\r\n暖容侵柳动，寒意向梅残。\r\n云薄来无定，天晴望更宽。\r\n杯霞莫辞醉，朝野日多欢。"
        },
        {
            "title": "和延州经略庞龙图八咏·禊堂",
            "content": "悠悠水周堂，堂上列禊宾。\r\n宾劝使君酬，无为负良辰。"
        },
        {
            "title": "登高晚思",
            "content": "喜祓尘襟属丽谯，高旻雨罢暑氛销。\r\n游回宿鸟霞横岭。唱杀寒蝉柳抱桥。\r\n戍壁风烟閒尉候，客亭灯火混渔樵。\r\n山川信美非吾乐，已是三年去国遥。"
        },
        {
            "title": "和道卿舍人承祀出郊过西苑马上有作",
            "content": "西郊一超忽，祠节暂踟蹰。\r\n天迥欹临野，河长侧贯都。\r\n飞廉披苑路，南斗抱城隅。\r\n填堑时休猎，栖粮户免租。\r\n虎归仍习圈。凤下稍依梧。\r\n池岸斜联御，宫楹上集胡。\r\n慎斋虽有属，胜践未云孤。\r\n雾里过仙市，轮边认佛图。\r\n柽杨閒对偃，鶬鸹静相呼。\r\n牧罢林将暝，樵归径自纡。\r\n有怀摛镂管，何苦促骊驹。\r\n壮思飘然发，知君颜谢徒。"
        },
        {
            "title": "雨中罢直",
            "content": "禁树连天雨送秋，千门寒气袭轻裘。\r\n优旃不用夸谐辩，陛楯诸郎已得休。"
        },
        {
            "title": "喜连君锡过郡",
            "content": "稍稍客引去，依依君见过。\r\n胡为困重研，正欲问无他。\r\n甑黍惊方熟，犀谈省旧讹。\r\n感馀祗惝怳，衰罢有蹉跎。\r\n直取忧襟解，聊从醉弁俄。\r\n缓行清白酒，随意短长歌。\r\n皋壤星霜宴，缨瓖尘垢多。\r\n且应留从仆，同赏二山阿。"
        },
        {
            "title": "胡氏迟客亭观诗",
            "content": "石磴松蹊自不尘，亭名迟客客回轮。\r\n山中桂好虽留隐，岭上云多肯寄人。\r\n梦草数残康乐夜，禊杯閒记永和春。\r\n共游弭盖争摛藻，剩破林烟炙翠筠。"
        },
        {
            "title": "登楼望郡中美人物之盛",
            "content": "晓色青烟万瓦间，飞谯极望尽通阛。\r\n轮音闹过丛台市，岁计多于畏垒山。\r\n猎路向寒鹰眼疾，戍亭无事犬声閒。\r\n邑民讼息风谣乐，坐饫双鸡止厚颜。"
        },
        {
            "title": "游白兆山寺",
            "content": "地枕层岑面势斜，蔽亏原隰在烟霞。\r\n璇题衒目三休阁，宝树沿云四照花。\r\n结社高风思惠远，忘言真理寄毗邪。\r\n铜莲漏永螟风细，不觉西陂转若华。"
        },
        {
            "title": "送南顿胡簿",
            "content": "密雪妍辞盛，垂窗怒翼开。\r\n聊从百里佐，初露七年材。\r\n集隼趋侯府，歌骊酬客罍。\r\n时年无道茀，庇邑迩天台。"
        },
        {
            "title": "寄南郡直讲王圣源",
            "content": "良辰酒所独持杯，目极南云首重回。\r\n荣路久嗟冠一免，经筵贪爱{擿扌换木}三摧。\r\n多年道胜胸中战，即席人推客右才。\r\n深诏糊名求异等，伫看挥笔映天台。"
        },
        {
            "title": "观上朝",
            "content": "郁葱佳气护天台，衔尾茸题隘路槐。\r\n金箭忽鸣衡漏尽，火城争扑相车来。\r\n黄人日映仙盘上，阊阖天随禁钥开。\r\n规地凝深谁得见，渚鸾雝鹭自趋陪。"
        },
        {
            "title": "过惠崇旧居",
            "content": "虽昧平生契，怀贤要可伤。\r\n生涯与薪尽，法意共灯长。\r\n遗画空观貌，残诗孰补亡。\r\n神期通一语，无乃困津梁。"
        },
        {
            "title": "祗役道中二首",
            "content": "絮乱东风急，花飞杂树稠。\r\n离家王粲恨，赠妇彦先愁。\r\n樵浦连樯度，旗亭数盖留。\r\n痴人了官事，归钓误楂头。"
        },
        {
            "title": "苦雨中作",
            "content": "云阵穷天雨足低，阴霞不照露盘西。\r\n城高已蔽觚棱凤，水浊先愁独漉泥。\r\n战蚁争封缘暗穴，怒蛙邀轼沸空蹊。\r\n斋窗病枕迷昏晏，只有喈喈托曙鸡。"
        },
        {
            "title": "齐云亭",
            "content": "凭高徙倚不成下，把酒直送斜阳曛。\r\n遮回西北望乡眼，遭箇亭亭车盖云。"
        },
        {
            "title": "冒雪马上作",
            "content": "大雪浃天畿，晨骖望禁扉。\r\n二仪连皓气，万物共清辉。\r\n楼迥标银阙，台寒压粉围。\r\n瑞花真有意，偏著入朝衣。"
        },
        {
            "title": "熊上人见过谈理颇未得尽忆王侍郎共加研讨",
            "content": "拄杖萧然陋庑开，茗花熬绿浅浮杯。\r\n清言未到忘言处，正待裴家驿骑来。"
        },
        {
            "title": "春望杂咏·归雁",
            "content": "刷羽梁王池，春至欲言归。\r\n牵我东南恨，随君西北飞。"
        },
        {
            "title": "同赋饮舫",
            "content": "饮有乘舟乐，舟因得饮名。\r\n能招习池客，便载景山铛。\r\n暂儗留颓玉，徐牵倒醉罂。\r\n莫辞沿泝远，双檝自逢迎。"
        },
        {
            "title": "寄题元华书斋",
            "content": "比日投簪隐，孟逢列舍椽。\r\n值岩因凿牖，仍磵即疏泉。\r\n斧烂仙棋路，花飞佛雨天。\r\n谏帷他夜梦，犹在翠微颠。"
        },
        {
            "title": "有怀宫保庞相公",
            "content": "木正乘春肯告劳，并持葱郁护神皋。\r\n晓风递暖何妨细，宿雨留云未许高。\r\n向密垂杨能碍箭，斗长芳草欲争袍。\r\n东城胜具应撩治，就趁寻花作宴醪。"
        },
        {
            "title": "送僧游越",
            "content": "越绝天长晓雾低，若耶云树蔽春晖。\r\n江龙浪稳迎杯度，岩虎蹊空避锡归。\r\n晨饭聚香斋品洁，夜盆沈漏睡魔稀。\r\n玉珰谁望西来气，五叶花开祖有衣。"
        },
        {
            "title": "句",
            "content": "再来戴公宅，客过孝王家。"
        },
        {
            "title": "寒食假中作",
            "content": "九门烟树蔽春廛，小雨初晴泼火前。\r\n草色引开盘马地，萧声催暖卖饧天。\r\n萦丝早絮轻无著，弄袖和风细可怜。\r\n鳌署侍臣贪出沐，珉麋珠馅愧颁宣。"
        },
        {
            "title": "望仙亭置酒看雪",
            "content": "雪压春期蔽曙空，凭高把酒思无穷。\r\n光侵病鬓都成白，寒著酡颜久未红。\r\n淮浒乱迷珠罅月，柳园狂误絮时风。\r\n使君醉笔惭妍唱，半落巴人下里中。"
        },
        {
            "title": "季秋十九日追还学士院回舟入都作二首",
            "content": "上恩留不遣，仍棹越船回。\r\n人忝玉堂署，鱼还符节台。\r\n危心摧橹罢，病眼刮云开。\r\n读遍淮南诏，惭非视草才。"
        },
        {
            "title": "和延州庞龙图见寄",
            "content": "交戟多年著皂衣，乞州初逐阮咸麾。\r\n惊残鸟翮虚弓笑，倾尽葵心白日知。\r\n宿莽骚人传丽赋，女萝山鬼赛丛祠。\r\n自惭念旧殊非计，正是朋游掉臂时。"
        },
        {
            "title": "送殿院张奎漕京东",
            "content": "霜柏轻寒惊曙乌，使台东道亚风旟。\r\n人瞻御史乘骢贵，钱续司农朽贯馀。\r\n睢苑千门聊按节，齐官三服罢移书。\r\n此行须信褒恩美，新诏黄金饰佩馀。"
        },
        {
            "title": "元会诗五首",
            "content": "惟新兹首祚，倾祝乃祈年。\r\n光华无辍旦，先后不违天。\r\n贺牍纷陈几，祥图霭奏篇。\r\n南金照庑丽，涂玉截肪鲜。"
        },
        {
            "title": "寄王共",
            "content": "沸蚁云罍溢，离鵾雪苑开。\r\n吏催东府计，卿待楚人材。\r\n旧隐周萝月，前期禹凿雷。\r\n我惭芳岁晚，犹俊蹇修媒。"
        },
        {
            "title": "钤辖冒上閤就移知雄州",
            "content": "聚散非一端，贤逸难两遂。\r\n拥节北临边，安得久交臂。\r\n此行讵不远，印瑞三且二。\r\n背剑车炙輠，径秦骖舞辔。\r\n雄州乃剧藩，喉领塞南地。\r\n译通老上庭，道系单于使。\r\n适馆授主粲，乘韦交客贽。\r\n列戍俨趋风，诸将走咨事。\r\n应变君所长，立功今可冀。\r\n君家诚易知，世烈在青史。\r\n齐楚异姓王，阴邓后家里。\r\n券字金对行，戟带霞交尾。\r\n濬源无近波，高峰本洪址。\r\n行矣励壮猷，公侯当复始。"
        },
        {
            "title": "都街见缘橦伎感而成咏二阕",
            "content": "孑孑危橦突倒投，负材骄压汉场优。\r\n如何日到危身地，只丐旁人一笑休。"
        },
        {
            "title": "笔次",
            "content": "菱花照鬓感流年，始觉空名尽偶然。\r\n十掷成犍宁是拙，一丸求药浪图仙。\r\n位卑司败无言责，事少当关许晏眠。\r\n上此隳官堪自劾，不烦公掾更平镌。"
        },
        {
            "title": "直舍雠理律书呈同舍二首",
            "content": "旧文新札俨成行，柏燻微开帙气香。\r\n天下书多殊未见，颜生应笑下雌黄。"
        },
        {
            "title": "当直偶题所见",
            "content": "凛序闲缇签，轻寒著黼帷。\r\n仙盘迎日早，温树得霜迟。\r\n风触趋朝珮，霞缠放仗旗。\r\n殿廊聊暴背，谁讶子云衰。"
        },
        {
            "title": "晨赴书局",
            "content": "上直蓬山远，轻轩截九逵。\r\n晓光衔睥睨，秋色静罘罳。\r\n渐觉苏裘敝，行嗟潘领衰。\r\n鹪鹩自有志，不羡帝梧枝。"
        },
        {
            "title": "抒怀呈同舍",
            "content": "本自草茆贱，非贪箕斗名。\r\n客心摧似橹，官谤沸如羹。\r\n昼役迴肠数，秋扶病体轻。\r\n长年书转忘，多露涕先横。\r\n已分嘲扬吃，频遭詈楚伧。\r\n矜毗两蜗角，荣辱一棋枰。\r\n越蟹丹螯美，吴蒪紫線萦。\r\n他年五斗米，犹足代寒耕。"
        },
        {
            "title": "次韵宫师相公南游还旧山及阙下二首",
            "content": "武当宴席挥金罢，郑圃联章驿雾成。\r\n莫独名山藏秘本，别须留副在华京。"
        },
        {
            "title": "属疾五首",
            "content": "自昔闻称疾，于今是养疴。\r\n三盃留客案，五子倦朝珂。\r\n落落堪忧苦，星星奈老何。\r\n酒希非所嗜，扬宅竟谁过。"
        },
        {
            "title": "送张士安同年赴上元尉",
            "content": "千名联唱第，一尉滞徒劳。\r\n山入黄旗国，江浮白鹭涛。\r\n苑葩依日晚，官树共秋高。\r\n少赋思归恨，潘才是二毛。"
        },
        {
            "title": "老还",
            "content": "老还东观复怀铅，坐对秋风鬓飒然。\r\n怨曲未平曾破瑟，故疮虽愈尚惊弦。\r\n萧条门巷张罗外，閴寂曹司搁笔前。\r\n借问不才为累否，古来山水尽天年。"
        },
        {
            "title": "偶书",
            "content": "悲秋葆发生，倦客厌离身。\r\n九奏庄禽眩，千钧楚俗轻。\r\n媒劳伤偃蹇，岁晏恨峥嵘。\r\n谁讶游都久，方归谷口耕。"
        },
        {
            "title": "早秋夜坐",
            "content": "穹旻炎壒歇，颢气袭中闺。\r\n倦鹊兼河转，初蟾共月西。\r\n客愁无处所，世虑足端倪。\r\n清客才成泫，皋禽且稳栖。"
        },
        {
            "title": "春帖子词·皇帝阁十二首",
            "content": "瑞福随春到，穰穰正似山。\r\n君王宽大诏，自此遍人间。"
        },
        {
            "title": "读史",
            "content": "昔事堪追咎，斯人亦寡谋。\r\n臧仓君侧毁，赵孟死前偷。\r\n直笔空料理，忠臣遂隐忧。\r\n只应贻后世，三叹废缇油。"
        },
        {
            "title": "金陵相公赴镇二首",
            "content": "慈宸念方国，上宰辍谟明。\r\n即拜三公府，还为万里城。\r\n松姿终自直，鼎意未尝轻。\r\n恋结云帘对，恩颁玉节荣。\r\n一经传令子，双璧聘材卿。\r\n鹢汎江南棹，犀罗帐下兵。\r\n台轓凝画绕，仙袂赤松迎。\r\n粟脱宾筵饭，羊均宴豆羹。\r\n吴农观耨水，芜壤叹糊赪。\r\n此日东山咏，惟公继颂声。"
        },
        {
            "title": "和延州三咏·八览亭",
            "content": "亭轩入空碧，极眺烦虑开。\r\n汉树有葱蒨，陇云多徘徊。"
        },
        {
            "title": "早发",
            "content": "征客怀周道，飘然望日畿。\r\n天开阊阖近，星隐建章微。\r\n王囿刍荛往，駉原騋牝归。\r\n讵能同野鸟，朝夕向台飞。"
        },
        {
            "title": "和晏相公九日郡筵",
            "content": "令序凝秋签，欢游驻使轩。\r\n行觞酒筹密，踏节舞韡翻。\r\n榴熟丹房解，萸香紫粒繁。\r\n风头腊轻惨，日脚送斜喧。\r\n镂管新篇逸，吹花旧俗存。\r\n请为丞相寿，长久庆调元。"
        },
        {
            "title": "灯夕在告闻游人甚盛",
            "content": "火树缯山凤阙前，皇都美景属新年。\r\n烟花并作长春国，日月潜移不夜天。\r\n道上落梅飘脆管，陌头繁杏著游鞯。\r\n须知钧会人同乐，莫叹秦侯抱疾眠。"
        },
        {
            "title": "草木杂咏五首·藤",
            "content": "虺蔓相结蟠，虬梢互回屈。\r\n纷若未契绳，繁如已纶綍。\r\n峭格外圑阴，尤堪庇炎日。"
        },
        {
            "title": "哀故文节公",
            "content": "早传黄石系，未伴赤松游。\r\n暴疹惊床蚁，深恩赐养牛。\r\n谿璜俄碎玉，川檝遂藏舟。\r\n萧相今无嗣，夫人绍酂侯。"
        },
        {
            "title": "杂兴",
            "content": "商君要术惟强国，孟子深心肯信书，\r\n大抵空言是糟粕，斲轮甘苦定何如。"
        },
        {
            "title": "次韵和奉宁太尉相公见寄二首",
            "content": "儒蕴披幽笈，仙图启秘关。\r\n嵩云为雨罢，来伴相君閒。"
        },
        {
            "title": "西园晚眺",
            "content": "弱柳蒙蒙密，新花衮衮繁。\r\n贪寻芳蒨远，遂到落霞昏。\r\n亭橑衔山霭，池波撼月痕。\r\n惜春还语客，慎勿诉馀樽。"
        },
        {
            "title": "潄玉斋前杂卉皆龙图王至之所植各赋一章凡得",
            "content": "不枝惟叶茂，无幹信中空。\r\n所以免摧折，为依君子风。\r\n\r\n【注释】：【原题】：\r\n潄玉斋前杂卉皆龙图王至之所植各赋一章凡得八物或赏或否亦应乎至之意欤遂写寄至之··芭蕉"
        },
        {
            "title": "念衰",
            "content": "岁月不待人，驱我向衰境。\r\n朱颜日辞貌，缟鬓飒垂领。\r\n意昏若坐雾，欢坠似羸井。\r\n病多兹及慵，志怯遂依静。\r\n问我何功德，乃玷鸡翘省。\r\n始愿常谬悠，薄霄图振景。\r\n栈车值塞路，蹇蹇莫吾骋。\r\n君恩盖如天，分虎向东郢。\r\n沈忧诚万绪，通宵付耿耿。\r\n失旦安暇鸣，值露徒能警。\r\n私计狭且偷，荣路浩方永。\r\n惟馀昧死章，将露乞身请。"
        },
        {
            "title": "答郭仲微以予记注见庆之作",
            "content": "晓趁霞暾立殿螭，翠凹濡墨庆逢时。\r\n褚生徒记为郎事，方朔犹惭待诏饥。\r\n目极天关趋窈窱，步依宫柞荫华滋。\r\n故人雅意相怜厚，亲唱阳春护草衰。"
        },
        {
            "title": "开元寺塔偶成题十韵",
            "content": "集福仁祠旧，雄成宝塔新。\r\n经营一甲子，高下几由旬。\r\n屹立通无碍，支持固有神。\r\n云妨垂处翼，月碍过时轮。\r\n顶日珠先现，絛风铎自振。\r\n沙分千界远，花散四天春。\r\n亿载如如地，三休上上人。\r\n堆螺俯常碣，缭带视河津。\r\n陶甓勤争运。园金施未贫。\r\n谁纡简栖笔，为我志琳珉。"
        },
        {
            "title": "皇太子诞庆",
            "content": "轩袥深丛佑，文支此挺生。\r\n重轮当月满，一索应乾成。\r\n瑞瓞昌绵绪，天弧仗左檠。\r\n海虽分幼润，星已庆前名。\r\n缓带群心洽，吹铜顺气迎。\r\n欢觞交秘幄，曲赦遍离京。\r\n汉祝昭禖贶，周篇记路声。\r\n从兹诒翼永，斯万见承平。"
        },
        {
            "title": "溪上",
            "content": "溪上玩秋水，使人意自清。\r\n烈烈回飚馀，鳞鳞夕浪生。\r\n有鱼可垂饵，有蒲可芼羹。\r\n況值新酒熟，鲑菜辛鹹并。\r\n兴来命一樽，樽至壶自倾。\r\n便值人间虑，浩然沧海情。"
        },
        {
            "title": "残花",
            "content": "林下感馀欢，流芳逐雨残。\r\n香归蜜房尽，红入燕泥乾。\r\n梦短休成蝶，肠回却掩鸾。\r\n故应成异果，持去掷潘安。"
        },
        {
            "title": "兄长有计省之命",
            "content": "长简蓬山藏，娑娑试满年。\r\n频书对命笏，长负出休钱。\r\n运复光华旦，恩回咫尺天。\r\n罢披穷石诉，入佐计台员。\r\n近对涂丹密，相趋委佩联。\r\n太官供饵美，三服赐袍鲜。\r\n平进真如砥，孤飞旧恶弦。\r\n犹胜广文客，摧擿猎尘编。"
        },
        {
            "title": "新月",
            "content": "几宵閒北寝，始见映西楼。\r\n曲篆临钩误，残黄映额羞。\r\n桂稀山自冷，珠浅蚌兼愁。\r\n巧作织织句，才能喻两头。"
        },
        {
            "title": "夜分",
            "content": "夜分群动息，秋意久劳劳。\r\n林净月华上，河明天界高。\r\n街风遥叠鼓。园露暗僵桃。\r\n万事蹉跎外，惟应得二毛。"
        },
        {
            "title": "荷花",
            "content": "别岸香风起，横塘夕雾开。\r\n歌须静婉至，步忆贵妃来。\r\n折藕冰丝剩，翻荷孔盖回。\r\n曾经佛图咒，解厌柏梁灾。\r\n盛府开为幕，骚人借作媒。\r\n谢才方丽句，卓寡比愁腮。\r\n有薏缘谁苦，名莲固自猜。\r\n簪形侵宝髻，烛柄近宫煤。\r\n游羡龟巢密，看防漏叶催。\r\n使君迷已久，落晚且徘徊。"
        },
        {
            "title": "闻蝉有感三首",
            "content": "残蜕抛何处，新声集迥枝。\r\n岁芳鵙后妬，露信鹤前知。\r\n风坞嘶清御，霞梢咽暝规。\r\n此时兼一叶，并助长年悲。"
        },
        {
            "title": "赋成中丞临川侍郎西园杂题十首·牡丹",
            "content": "上国名园买地栽，试知韩令是雄猜。\r\n香根斸尽成何事，不识骚人托讽才。"
        },
        {
            "title": "答转运王工部谢公醪",
            "content": "老依涡曲作藩侯，月例黄堂给宴醅。\r\n敢把百壶夸顕父，且将三品敌荆州。\r\n味新聊称长螯蟹，酌浅尤宜小样瓯。\r\n珍重故人贻丽句，纵倾家酿若为酬。"
        },
        {
            "title": "秋兴",
            "content": "西颢肃凉氛，天宇正岑寂。\r\n凄风条末吟，浩露林下滴。\r\n寥寥燕辞楹，促促蛩在壁。\r\n池潦湛寒绿，鳞云屯晚白，\r\n齐纨不复御，桃笙已复易。\r\n嗟哉无壮士，翻车忽西匿。\r\n有客过我庐，问我何悽恻。\r\n气索不能对，披襟长太息。"
        },
        {
            "title": "杨柳词四解",
            "content": "苑路黄黄隔翠霏，三眠初熟倚春晖。\r\n枝枝柔曼皆堪爱，不分羌人拗折归。"
        },
        {
            "title": "金雀花",
            "content": "叠叶倚风绽，翩翾凌雾排。\r\n齐名仙母使，写样汉宫钗。"
        },
        {
            "title": "西征道中寄友人",
            "content": "赋就江毫一黯然，柳衰犹足代征鞭。\r\n鲛盘恨极无馀涕，鵾瑟悲多有剩弦。\r\n斜日楚枫低候雁，早霜秦树送残蝉。\r\n文章满腹真何益，深愧囊中赵壹钱。"
        },
        {
            "title": "顺祀诗",
            "content": "孰顺其祀，明明天子。\r\n天子谦让，诏群臣其议。\r\n惟章献、章懿，遂祔先帝。\r\n宜索而典，而古而今。\r\n顺考攸宜，慰我孝心。\r\n群臣稽首，不远厥成。\r\n伊先猷是程，伊大孝是经。\r\n匪祥符孰从，则莫我京。\r\n三代庙寝，止一帝后。\r\n汉制已迁，儒臣罔究。\r\n礼缺不称，因朴趋陋。\r\n亲靡祔尊，神挈斯佑。\r\n帝曰俞哉，予奉二慈。\r\n匪曰无典，实成训是依。\r\n促灼尔龟，爰蕝尔仪。\r\n琢金追玉，昭款信辞。\r\n不敢先后，惟以顺跻。\r\n孟冬十月，大飨其时。\r\n朕不惮勤，于庭遗之。\r\n吉日辛酉，帝自文德。\r\n至于大庆，奉宝授册。\r\n永怀劬劳，孝贯天极。\r\n虞宾在位，百官承式。\r\n顯顯太岁，惟册宝是将。\r\n和鸾有容，龙旗孔扬。\r\n既至于庙，是承是告。\r\n奉迁后主，合侑文考。\r\n有主则止，有匹得行。\r\n遂旅豆笾，以及芼牲。\r\n明水太羹，有飶有澄。\r\n鼓钟钦钦，鼓瑟鼓琴。\r\n考悦妣安，蠲我德音。\r\n德音惟何，帝受纯嘏。\r\n不专斯飨，用赦天下。\r\n开释罪辜，赐逮九军。\r\n一人作孝，庶邦蒙仁。\r\n礼非天作，托始于圣。\r\n圣克正始，万世攸定。\r\n作述交善，神人胥庆。\r\n天谓皇帝，既付所覆。\r\n帝克孝治，奉亲以侑。\r\n其收丕祺，蕃衍后昆。"
        },
        {
            "title": "寻春溪上",
            "content": "溪上寻春春已来，小桃初似剪刀裁。\r\n今朝判与诸人醉，暂见芳菲眼亦开。"
        },
        {
            "title": "湖上",
            "content": "湖上烟光九月天，于今墟落古西偏。\r\n风波罢后汀洲静，两两凫鹥曝翅眠。"
        },
        {
            "title": "行药",
            "content": "日烘霞底未成昏，拊物惊年并惨魂。\r\n李树已僵生意苦，秋虫何忍食桃根。"
        },
        {
            "title": "闰九月晦日登舟二首",
            "content": "淮平舟未进，远绪怅依依。\r\n勿谓王孙怨，先如春草归。"
        },
        {
            "title": "王沂公挽词三首",
            "content": "翣路风号野，松阡水溢荥。\r\n滕君今见日，傅魄上骑星。\r\n诒训金籯满，图功籀史青，\r\n空嗟令君坐，千古掩余馨。"
        },
        {
            "title": "朝阳",
            "content": "腷膊鸡声夜向晨，东方飞景到云林。\r\n簾帏已是曈曈晓，庭户全无曀曀阴。\r\n可是梧桐长得地，也应葵藿久倾心。\r\n日边早晚来环赐，见说清光注意深。"
        },
        {
            "title": "秋兴",
            "content": "遥夕何曾寐，孤怀有为忧。\r\n谋多真逗挠，师老但诛求。\r\n朔雾摩边垒，羌风殷战枹。\r\n吾生诚用寡，叹罢只搔头。"
        },
        {
            "title": "春帖子词·夫人阁十首",
            "content": "春天丽春旭，春酒献春盃。\r\n树待珊瑚斗，花须羯鼓催。"
        },
        {
            "title": "罗承制自戎州罢归",
            "content": "乘障一麾逮出守，终更三岁今来旋。\r\n巴云晨趣东北道，僰月晓背西南天。\r\n故人把酒数卷白，离亭赠柳长于鞭。\r\n属羌羁诏久款塞，归为天子细论边。"
        },
        {
            "title": "将到都先献枢密太尉相公",
            "content": "再试州旟验不才，却将憔悴到中台。\r\n相车问罢同牛喘，大厦成时与燕来。\r\n今日谋猷须丙魏，他年宾客但邹枚。\r\n西园闻道馀春在，尚及花前滟滟盃。"
        },
        {
            "title": "去年十月赴淮阳今实周一岁岁中三迁遂直内禁",
            "content": "去年诏赴淮阳郡，手合鱼符拥使輈。\r\n今岁恩叨玉堂署，头簪凤笔从宸游。\r\n孤蓬逐吹无时定，倦鸟逢林只自休。\r\n暗隙遂容私照日，奔湍信有不沈舟。\r\n身归讵敢夸三组，目眩何能读九丘。\r\n白发纷垂文思轧，此生荣过若为酬。\r\n\r\n【注释】：【原题】：\r\n去年十月赴淮阳今实周一岁岁中三迁遂直内禁作诗记其出处"
        },
        {
            "title": "拟西出阳关无故人",
            "content": "雨中柳色醉中迷，上马弯弓散马蹄。\r\n阳关门外故人远，独有残阳相伴西。"
        },
        {
            "title": "贺齐都官",
            "content": "十行泥检润琼芝，序转仙曹汉省围。\r\n月隐偃波三署笔，光添侍史五时衣。\r\n星躔入夜哀乌动，军盖迎晨雊雉飞。\r\n几日霄涂归奏御，景龙妍唱掩牙绯。"
        },
        {
            "title": "和道卿舍人奉祠太一斋宫",
            "content": "素秋来蕊馆，瑞祝达霄晨。\r\n蘋荐祠无饩，楼居地不尘。\r\n掷波琴鲤乐，傍畤汉鸡驯。\r\n此际清怀极，盈杯沆瀣津。"
        },
        {
            "title": "早秋二绝",
            "content": "离骚何苦怨鶗鴂，鶗鴂本因摇落鸣。\r\n寒蝉惊鹤亦无谓，要是愁人闻自惊。"
        },
        {
            "title": "九日至卫南",
            "content": "良辰独据鞍，节物强相干。\r\n酒驻衰颜浅，风吹客帽寒。\r\n暂吟非有属，倦曲不成欢。\r\n多谢黄花意，还如故国看。"
        },
        {
            "title": "直舍雠理律书呈同舍二首",
            "content": "经筵敢倦力刊梓，国典将追鼎铸书。\r\n静对阙疑还阁笔，不知三古字为鱼。"
        },
        {
            "title": "余将北征先送同解",
            "content": "动地箕风白草乾，旗亭歌阕据征鞍。\r\n三冬大雪梁台路，不敢逢君唱苦寒。"
        },
        {
            "title": "次陕郊",
            "content": "惊风吹客梦，西落剑南天。\r\n自问何为尔，官牒见婴缠。\r\n遽传非久舍，黎明徒御喧。\r\n俯轮千仞底，仰辔百寻巅。\r\n凭高一以眺，野气正苍然。\r\n崖奔仆僵树，湍躁啼荒泉。\r\n羁禽易去木，奔麇不择阡。\r\n抚物重增叹，去邦邈以绵。\r\n何为久行役，坐使欢心捐。"
        },
        {
            "title": "馆中即事呈郭仲微",
            "content": "仙山对敞直庐扉，繙遍緹油素领垂。\r\n驽乘空陪天骥尾，羁禽不集帝梧枝。\r\n云连帝阁朝暾早，花咽宫渠夕溜迟，\r\n何事夫君弄九笔，五年犹似雁门踦。"
        },
        {
            "title": "寄叶兵部",
            "content": "吴门练影逐金羁，共羡潜郎得请归。\r\n殖产旧封千户橘，去台初补五时衣。\r\n晨杯斗豉江蒪滑，夕俎供糖渚蟹肥。\r\n分籍未容妨隐趣，海鸥汀鹭对忘机。"
        },
        {
            "title": "旬沐二首",
            "content": "薄澣还私室，陶嘉属小园。\r\n筍馀林向密，花后果初繁。\r\n燕口将泥重，蜂脾抱蜜喧。\r\n此时萧散意，都欲忘乘轩。"
        },
        {
            "title": "俊上人游山",
            "content": "股锡飘然指上方，翠微岩腹掩膺房。\r\n江山极睇才多助，竿木投机戏有场。\r\n麝墨洗馀池溜变，玉瓷清极茗华香。\r\n秋风莫负重来约，净社霜莲遍碧塘。"
        },
        {
            "title": "诏复制科有谓予应诏者",
            "content": "汉幄思贤尺诏飞，不材充赋谅非宜。\r\n就令能奏三千牍，未免长安欲死饥。"
        },
        {
            "title": "送张司勋福建转运使",
            "content": "晚花吹酒送行人，迢递风烟上七闽。\r\n江海身孤虽恋阙，豺狼路静不埋轮。\r\n阳林撷露茶腴早，侧树烘霞荔子新。\r\n毛竹乾鱼仙祀古，请君寻遍武夷春。"
        },
        {
            "title": "读绝交论",
            "content": "嫌忌萧朱末，盈虚田窦间。\r\n言虽甘若醴，心定险于山。\r\n覆辙何能救，颓波遂不还。\r\n居然孝标论，抵几若为删。"
        },
        {
            "title": "西楼夕望",
            "content": "炎氛随日入，岑寂坐遥帷。\r\n倦鹜昏投浦，惊蝉夜去枝。\r\n桂华兼月破，槎影带星移。\r\n珍重窗风好，羲人即此时。"
        },
        {
            "title": "友人书斋",
            "content": "雩上鲜风拂袂过，讼庭谈树自婆娑。\r\n东家屋壁韦经绝，左氏门庭赋笔多。\r\n岫幌蟾蜍生夕露，墨池科斗动圆波。\r\n学诗梦草丰馀暇，万寿称觞醉弁俄。"
        },
        {
            "title": "送蒋御史漕江南",
            "content": "柱后峨冠久未还，江南行府使旗鲜。\r\n陈陈洪庾催输粟，往往吴山即铸钱。\r\n暝月早霞千里国，废楼残社六朝天。\r\n时清宪笔无弹劾，供助骚人藻思妍。"
        },
        {
            "title": "李先辈昆仲见过",
            "content": "有客过穷巷，门罗日晏开。\r\n南州一榻下，平轝二龙来。\r\n霏雪欣谈尘，炊菰乏案杯。\r\n自惭邻壁焰，时照不燃灰。"
        },
        {
            "title": "送王鼎同年尉荥阳",
            "content": "毡毫联署榜，兰酒怅离杯。\r\n作吏缁衣国，工吟白社才。\r\n浮凉御风至，澄翠溢荥来。\r\n盗息连殊课，章封刺史台。"
        },
        {
            "title": "怀三封墅",
            "content": "寡求愿易足，久计还中林。\r\n君恩容有报，宿留未抽簪。\r\n浅谋乏经济，流景倏颓侵。\r\n企翰羡鸿翥，俯泳愧鱼沈。\r\n荣名非不勉，高坻良可歆。\r\n奈何贾生恸，又将庄舄吟。\r\n投沙乃闻古，怀春方在今。\r\n三封何所怀，怀我东南畝。\r\n方春原田秀，是时簦笠聚。\r\n杏花灿晴落，菖叶甲阴浦。\r\n泱泱云抱岑，眇眇林鸣扈。\r\n野老携晨饁，薄醪间炊黍。\r\n安知五熟滋，但慰四友苦。\r\n日作夕还家，烟火青林下，\r\n嗟我仕易稼，穷年宦三辅。\r\n誓毕尚生累，将从平子赋。\r\n自省非大人，请事学农圃。"
        },
        {
            "title": "赠吴太博二首",
            "content": "月转觚棱玉树齐，通宵归梦绕金闺。\r\n柔桑密映秦楼骑，温诏香怀汉署泥。\r\n杀简载书传祖德，怀金酌水赋新题。\r\n丹枫七泽朝天路，丈组垂腰蕊佩低。"
        },
        {
            "title": "春帖子词·皇后阁十首",
            "content": "春前已岁换，岁后始春来。\r\n綵燕随宜帖，缯花斗巧开。"
        },
        {
            "title": "赋成中丞临川侍郎西园杂题十首·烟竹",
            "content": "烟梢露叶贯冬荣，高出危墙近覆亭。\r\n闻道兰台有图籍，故留春粉助蒸青。"
        },
        {
            "title": "过郢中",
            "content": "紫宙星翻唾雾开，据鞍追昔剩裴回。\r\n空闻曲里阳春老，不见城西艇子来。\r\n苦李成蹊谁驻盖，行云无所自萦台。\r\n江皋鱼鸟留连极，枉被从军驿马催。"
        },
        {
            "title": "送荆湖北漕张职方",
            "content": "赐对云帘几刻留，东南公利入牙筹，\r\n方船万粟浮江下，封府三钱出地流。\r\n驿路尘清迎弩密，省台薰歇护衣愁。\r\n不妨遍历骚人国，金橘丹枫互占秋。"
        },
        {
            "title": "和晏太尉怀寄燕侍郎",
            "content": "赐车高挂得长闲，犹寄南宫事下官。\r\n招隐新君无怨鹤，趋朝旧路记翔鸾。\r\n沧浪濯罢垂缨懒，礧磈浇馀著酒宽。\r\n行到昔人知足地，羡君容膝易为安。"
        },
        {
            "title": "江夏黄孝恭数遗新诗因以是答",
            "content": "万里江南客，三年泽畔身。\r\n惊弦已疮雁，涸辙欲穷鳞。\r\n日月奔腾晚，烟花感慨春。\r\n谁能为此曲，无乃数奇人。"
        },
        {
            "title": "九日",
            "content": "长爱鸭陂头，平波澹不流。\r\n相君时独汎，準拟五湖舟。"
        },
        {
            "title": "一百五日作",
            "content": "客舍已萧寂，况逢龙忌辰。\r\n何烦申火禁，自有不黔人。"
        },
        {
            "title": "古意",
            "content": "持鹬蚌谋壮，贪蝉鹊意深。\r\n渔人一拱手，弹者笑依林。"
        },
        {
            "title": "偶作",
            "content": "隼被鷃姿知有累，豺惊羊质固非真。\r\n谩誇鲁国多儒士，敢到君门止一人。"
        },
        {
            "title": "木芙蓉盛开四解",
            "content": "麴尘轻抱蕊，宫缬巧妆丛。\r\n青女由来妬，凭君浅作红。"
        },
        {
            "title": "闻中山公淝上家园新成秘奉阁辄抒拙诗寄献",
            "content": "为乐东平得再麾，别营层阁驻经帏。\r\n溢囊秘简青皆汗，署榜宸毫白正飞。\r\n罇喜客来衔酒数，画疑仙去启厨稀。\r\n门前即枕春溪路，几曲歌成使舫归。"
        },
        {
            "title": "翰长再有北门之拜",
            "content": "病褫荷囊避禁闱，弥年专气养琼枝。\r\n仙都去后桃寻熟，温室重来树更滋。\r\n宫月旧蟾涵静滴，武泥前劄燥残芝。\r\n宝钉赐带辉腰组，尚苦春来几眼移。"
        },
        {
            "title": "谢提点刑狱李郎中赠扇",
            "content": "规裁珍素裂轻云，柄剪春篁燥丛露。\r\n制以为扇持赠君，拂君怀袖袪君暑。\r\n蜀天六月苦炎歊，赤龙秋秋驻云雾。\r\n火走肤脉汗若流，暗逗浮凉下天宇。\r\n画作飞蝇缘误点。徐隔游尘不成污。\r\n何以为报我知之，奉扬仁风慰黎庶。"
        },
        {
            "title": "贵溪周懿文寄遗建茶偶成长句代谢",
            "content": "茗箧缄香自武夷，陆生家果最相宜。\r\n烹怜昼鼎花浮栅，采忆春山露满旗。\r\n品绝未甘奴视酪，啜清须要玉为瓷。\r\n茂陵渴肺消无几，争奈还书苦思迟。"
        },
        {
            "title": "南方未腊梅花已开北土虽春未有秀者因怀昔时",
            "content": "江南寒意薄，未腊见梅芳。\r\n为有轻盈态，都无浅俗香。\r\n倚风斜夕脸，呵雪噤晨妆。\r\n刀尺凭鲛杼，比邻托粉墙。\r\n高枝笼远驿，侧影照回塘。\r\n旷望黄昏月，嫶妍半夜霜。\r\n一身来上国，三载别炎方。\r\n不见南枝早，方惊北道长。\r\n当时犹引领，此际故回肠。\r\n泪尽羌人笛，魂销越使乡。\r\n危楼难极目，恨酒怯盈觞。\r\n未到卢家第，终虚白玉堂。\r\n\r\n【注释】：【原题】：\r\n南方未腊梅花已开北土虽春未有秀者因怀昔时赏玩成忆梅咏"
        },
        {
            "title": "冬夜饮散怅然有感",
            "content": "{拖扌换酉}颜夜酌釂兰卮，怅忆彫年事半违。\r\n雪墅陇云寒寡色，霜天幌月暗通辉。\r\n素书有恨随鸿远，蘧梦无成伴蝶归。\r\n可得延陵重一听，流波雅引在金徽。"
        },
        {
            "title": "筠亭",
            "content": "山阿彼有人，葺宇映脩竹。\r\n露箨新旧斑，风梢动摇绿。\r\n此君自虚心，主公今实腹。"
        },
        {
            "title": "蓬池二首",
            "content": "天形垂沆漭，原势带纡馀。\r\n社久熏无鼠，渊澄察见鱼。\r\n駉駉开牧庌，蹇蹇度柴车。\r\n却望斜阳市，行人掉臂初。"
        },
        {
            "title": "送俞给事知宣州",
            "content": "懇乞江南太守麾，过家为有故山期。\r\n使轩密雨千驺拥，琐闼斜阳一拜辞。\r\n枕底潮鸡参驿鼓，船头沙鸨避牙旂。\r\n此行正及吴羹美，雉尾蒪香欲变丝。"
        },
        {
            "title": "秋日与天章侍讲王原叔曾明仲正言余安道三学",
            "content": "长廊尽北到禅扃，宴坐林间共褫缨。\r\n秋气只知双鹤唳，尘喧已去一牛鸣。\r\n晨钟暮磬无时歇，翠竹黄花相间明。\r\n妙墨仙郎题爵里，他年为寄此中行。\r\n\r\n【注释】：【原题】：\r\n秋日与天章侍讲王原叔曾明仲正言余安道三学士集普光院"
        },
        {
            "title": "州将和丁内翰寄题延州龙图新开柳湖五阕",
            "content": "湖中新水照春辉，绿遍垂杨千万枝。\r\n此地得非名细柳，暖烟偏照亚夫旗。"
        },
        {
            "title": "寄鄂渚胡从事",
            "content": "红蕖薰幕得僚英，膝下斑裳捧檄荣。\r\n露茗一枪蠲蜀渴，丝蒪千里佐吴羹。\r\n驻车吏识官桥柳。作赋人传陇坻鹦。\r\n夜席两宫求士切，天官宁复带糊名。"
        },
        {
            "title": "张屯田知兖州",
            "content": "汉家关内使驺来，广鲁风旟画隼开。\r\n地得股肱雄近辅，书留筋骨冠中台。\r\n儒宫划壁严祠豆，督府均羊盛宴罍。\r\n应望仙闾旧车道，倚天娲石篆昭回。"
        },
        {
            "title": "拟东武曲二首",
            "content": "我家世世山西士，二十期门从天子。\r\n始随骠骑破祁连，晚逐楼船下{特寺換羊}水。\r\n汉北雰雰飞雪暗，海中跕跕翔鸢坠。\r\n归来武库祭蚩尤，得从甘泉参豹尾。\r\n何意一朝兵后期，簿责侵诬属军吏。\r\n黄金纳赎为庶人，白首还家事田里。\r\n结发从军七十战，利镞金痍犹可记。\r\n龙钟虽入玉关门，止呵还遇灞陵尉。\r\n不及金张藉旧勋，七叶华貂长富贵。"
        },
        {
            "title": "句",
            "content": "晓日侵帘押，春寒到被池。"
        },
        {
            "title": "叠嶂楼",
            "content": "霍射盘西北，高楼胜览并。\r\n景閒思谢守，名重拟宣城。\r\n天阙云来缓，风微鸟去轻。\r\n客忧销更有，须到此中倾。"
        },
        {
            "title": "和晏尚书出城口占四首",
            "content": "沆莽团红上晓原，露英风叶隔尘喧。\r\n天边一寄冥鸿意，越乙荆凫判自翻。"
        },
        {
            "title": "春帖子词·皇后阁十首",
            "content": "青郊迎淑气，华阙报芳辰。\r\n瑞木梢梢变，珍禽哢哢新。"
        },
        {
            "title": "咏酒壶",
            "content": "刻像小蹁跹，无情是所怜。\r\n客欢迎指顾，觞冷寄回旋。\r\n屡转疑投节，将休似取妍。\r\n劳君戢深意，醒者勿须传。"
        },
        {
            "title": "胡寅赴明州慈溪尉",
            "content": "久困天官调，东南亦第如。\r\n客篙新溜急，春树杂花馀。\r\n越{榷木换月}丰池鸭，吴袍竞库綀。\r\n还音与归梦，併附浙江鱼。"
        },
        {
            "title": "句",
            "content": "可但鱼知丙，非徒字识丁。"
        },
        {
            "title": "闻归雁",
            "content": "故岁东南客，新来西北飞。\r\n声迷江月老，阵入塞云稀。\r\n远恨抛书素，馀音付玉徽。\r\n行人落君后，搔首未成归。"
        },
        {
            "title": "即事",
            "content": "我来春已晏，道樾半清阴。\r\n崖暗石蹲虎，林明花散金。"
        },
        {
            "title": "寄襄阳观徐师",
            "content": "日夕高阳釂羽杯，琳房岑寂外尘埃。\r\n山庭桂老幽人住，天陆星翻处士回。\r\n珍树暝猿侵户啸，碧潭仙菊照窗开。\r\n箕风动地云罗阔，谁伴凌空御寇来。"
        },
        {
            "title": "自讼",
            "content": "有人多病卧遥帷，误舍寒耕失故畦。\r\n每畏宾朋嘲乘雁，宁教子弟爱家鸡。\r\n淹中学废心都塞，辕下鸣馀耳更低。\r\n自顾上恩无一报，何颜岁晚望金闺。"
        },
        {
            "title": "送常熟尉钱访",
            "content": "隽誉高乡品，仙姿并国游。\r\n新恩绀纶绶，遗社酎金侯。\r\n赋阁诸伧笔，尘缁倦客裘。\r\n平明催櫂鹢，几信候潮鰌。\r\n下鼓蒪萦箸，持螯酒溢瓯。\r\n江南三月草，为子剩离忧。"
        },
        {
            "title": "远行",
            "content": "楚人巧悲秋，分作四种戚。\r\n最极有远行，百感攒羁臆。\r\n林鸟戢和哢，屯云献惨色。\r\n客久归念长，年惊壮图窄。\r\n抚物盈近叹，驱騑拥遥恻。\r\n晓斗亦告劳，垂杓卧楼北。"
        },
        {
            "title": "送太尉相公赴镇安军二首",
            "content": "连章得请避洪钧，赭案除书天下闻。\r\n久冠鹓鸾为上宰，别驱貔虎作中军。\r\n单车款曲怀辽帐，一燧平安出陇云。\r\n今日朝绅回首看，始知知退是元勋。"
        },
        {
            "title": "送杨偕太傅知淮阳军",
            "content": "下拜亲膺一札书，隋河风柂送行舻。\r\n晓辞汉署茅留蕝，暮听廉歌袴换襦。\r\n方志贡珍传磬错，客庖羞品盛鱼腴。\r\n双旌引入柔桑陌，少驻骖驔捋美须。"
        },
        {
            "title": "和晏太尉西园晚春",
            "content": "风花幡幡续去条，一朝欢尽负霞朝。\r\n人间赋笔如公少，借问离愁著底浇。"
        },
        {
            "title": "早发途中",
            "content": "六幕星翻斗转车，揽衣王粲更离家。\r\n孤城随月三挝鼓，碧树啼烟九子鸦。\r\n独望残云愁霰雪，暂闻长笛忆京华。\r\n霞朝莫问离怀苦，带眼愁多只有赊。"
        },
        {
            "title": "送叶苏州",
            "content": "卧锦潜郎种种丝，为邦独爱阮咸麾。\r\n中台给契鱼初剖，外闼升车雉尚随。\r\n风汴杂花飘夕棹，雨吴芳树隐春旗。\r\n为寻刘白高吟地，酒熟螯香左右持。"
        },
        {
            "title": "和枢密晏太尉元日雪",
            "content": "寒云万里送残宵，面旋祥霙集岁朝。\r\n繁影未能藏夜燎，薄花仍欲伴春椒。\r\n光含象阙苍龙舞，气勒交衢卓马骄。\r\n丰兆欢歌谁不尔，百官兼放五门朝。"
        },
        {
            "title": "草木杂咏五首·海椶",
            "content": "哆炽风叶张，囷皴雨皮厚。\r\n丛橑列盖端，攒旄注旗首。\r\n物以希见珍，材缘怪志丑。"
        },
        {
            "title": "答客",
            "content": "十年通籍向苍龙，孤直何缘免讳穷。\r\n欲识深心似鱼鸟，不将山海换池笼。"
        },
        {
            "title": "孙景赴怀宁尉",
            "content": "一行为吏日，千里背淮人。\r\n兰助朝昏膳，丝垂宛转纶。\r\n云容侵驿晓，江熊引帆春。\r\n静治龙舒邑，氂生盗向秦。"
        },
        {
            "title": "柳",
            "content": "濯濯萦春晚，依依带暝饶。\r\n楚宫皆饿死，无计学织腰。"
        },
        {
            "title": "晚夏西园二首",
            "content": "日晏坐中园，清襟注迥轩。\r\n轻飚逢叶动，小雨得荷喧。"
        },
        {
            "title": "龙岩寺",
            "content": "磴齿缘苍巘，檐牙冒紫氛。\r\n楼鸣穿峡濑，堂宿抱峰云。\r\n鸟散生台晏，僧归浴树曛。\r\n居然化城地，长与客尘分。"
        },
        {
            "title": "杨柳词四解",
            "content": "天幕风和毕雨馀，翠轻黄浅亚春衢。\r\n不知张绪当年日，似得长条濯濯无。"
        },
        {
            "title": "真上人",
            "content": "面壁观空度几春，灵山法会更离群。\r\n定心不动池俱满，标指无言月自分。\r\n经叶昼閒落毳祴，空花晨静贮馀薰。\r\n金园晤赏人谁见，万里残阳送碧云。"
        },
        {
            "title": "怀故里偶成",
            "content": "先畴少失杏花耕，十载穷尘困缚缨。\r\n山上有山成久客，吏中非吏得空名。\r\n吟塘碧草他年废，雾驿哀猿此夜惊。\r\n何日谒归聊望里，況无车骑得乡评。"
        },
        {
            "title": "残月",
            "content": "阴光随落宿，有意待朝阳。\r\n晕缺灰馀影，潮平鹭息狂。\r\n残兵骄子国，隐语大刀郎。\r\n此夜方诸泪，宁能减数行。"
        },
        {
            "title": "江南木芙蓉张子春云其高如树中山地寒才数尺",
            "content": "江南高比树，塞北仅成丛。\r\n向晚谁争艳，防寒浅作红。\r\n弄条风淅淅，衔蕊蝶匆匆。\r\n且作黄花伴，无令叹斝空。\r\n\r\n【注释】：【原题】：\r\n江南木芙蓉张子春云其高如树中山地寒才数尺花瘠色淡八月已开"
        },
        {
            "title": "春帖子词·皇后阁十首",
            "content": "迎春宝胜插钗梁，拂钿裁金斗巧妆。\r\n上作君王万年字，要知长奉白云觞。"
        },
        {
            "title": "答朱公绰牡丹",
            "content": "珍卉分清赏，飞邮附翠笼。\r\n蹄金点鬓密，璋玉镂跗红。\r\n香惜持来远，春应摘后空。\r\n玩时仍把酒，恨不与君同。"
        },
        {
            "title": "春帖子词·夫人阁十首",
            "content": "玉管轻罗和气动，土牛青帻报祠归。\r\n仙盘取露朝和药，舞殿裁云暝作衣。"
        },
        {
            "title": "送王庾",
            "content": "土甑残炊黍，津航促扣舷。\r\n云迷孝王苑，星认太丘躔。\r\n破瑟弦鵾舞，吟囊锦兽鲜。\r\n晚淮他夜月，离思共娟娟。"
        },
        {
            "title": "敝俗",
            "content": "陶姚民屋富，梁魏敝风存。\r\n士阙游乡校，人争倚市门。\r\n椎埋时结客，博掩竞成喧。\r\n谁与迁荼堇，移甘朊朊原。"
        },
        {
            "title": "次剑门",
            "content": "昔驱千骑往，今解五鱼还。\r\n谁惮老销髀，自怜生入关。\r\n春风来迥野，晓斗挂空山。\r\n却整康成帢，依然愧腻颜。"
        },
        {
            "title": "南岘候馆晚春有感献郡守",
            "content": "春晖明淡上三竿，风菀愁红迈带残。\r\n梦后单衾凌晚薄，体中馀酒向醒寒。\r\n山梁嗅雉晨羞饫，楯鼻磨铅藻思乾。\r\n深愧府公宾礼厚，不教持版预粗官。"
        },
        {
            "title": "咏怀二首",
            "content": "荣愿日云暮，安论轻且肥。\r\n嵇慵元抱病，蘧晚况知非。\r\n饵落愁鱼齅，巢成羡鸟归。\r\n吾生江海志，终不与心违。"
        },
        {
            "title": "杨柳词四解",
            "content": "玉树森森拂晓空，子云辛苦赋青葱。\r\n不知苒弱当君意，却就长杨便作宫。"
        },
        {
            "title": "去郡作",
            "content": "解龟淮阳区，浮鹢暮春月。\r\n州民拥前道，重为使君别。\r\n尊酒却略跪，丝管参差发。\r\n共谓君此行，宠命焕朝节。\r\n进伏丹泥戺，勉之奋芳烈。\r\n使君惭且嗟，虑躬素衷拙。\r\n虽尔荷赐环，安敢冀荣辙。\r\n顿首谢上毕，行当避时傑。\r\n愿移邦人爱，孤根保勿伐。"
        },
        {
            "title": "木芙蓉盛开四解",
            "content": "千绕青丛外，携觞只自留。\r\n晚花兼素发，同是一悲秋。"
        },
        {
            "title": "赴直马上观市",
            "content": "上直驱羸马，凌晨望百廛。\r\n墟喧涤器市，箫暖卖饧天。\r\n流水随轻毂，翻花送驶鞯。\r\n区区市门吏，无复子真仙。"
        },
        {
            "title": "舣舟怀信亭",
            "content": "使麾得请印垂腰，不畏秋风病鬓凋。\r\n游子已携河上手，客槎犹在斗边桥。\r\n水从南浦伤离剧，马近东方作意骄。\r\n晓榻梦回翻自愧，卧听人赴午门朝。"
        },
        {
            "title": "送胡宿同年主合肥簿",
            "content": "归路青袍杂采裳，何言县枳滞鸾翔。\r\n恨无旨酒邀枚叟，愁听斑骓送陆郎。\r\n四剖楚萍资夕膳，一弦淮月望春艎。\r\n铃斋坐镇儒林丈，密启行闻达上方。"
        },
        {
            "title": "和武宣徽陕楼晚望有怀旧游",
            "content": "陕楼重倚望轩城，百感中来久未平。\r\n屈指疑迁饶岁月，逼身添重许功名，\r\n飞觞置酒高阳兴，旧树攀条司马情。\r\n昔日使君今上将，请看前后万犀兵。"
        },
        {
            "title": "归沐",
            "content": "弥旬出沐道山头，僦庑萧萧避世游。\r\n枉是胸中存垒块，可能皮里有阳秋。\r\n驾车款段惭乡品，托乘鸱夷笑客愁。\r\n曲突不黔宾坐冷，时闻庭雀一啁啾。"
        },
        {
            "title": "西园",
            "content": "日涉中园路，昌昌春意深。\r\n鸟新无罢啭，云暖不常阴。\r\n秀色平连野，芳姿细著林。\r\n欢言挈斋酒，值兴即徐斟。"
        },
        {
            "title": "送朱十翁",
            "content": "手把临涡酒，人归如梦城。\r\n何言一欢笑，便作两离情。\r\n园树丹蕤老，家山钿髻明。\r\n不妨还轸促，芝崦趁春耕。"
        },
        {
            "title": "古来吟",
            "content": "古来韦与杜，阀阅冠当年。\r\n今日城南问，惟馀尺五天。"
        },
        {
            "title": "次梓潼",
            "content": "行行芳序深，秀色媚诸岑。\r\n早叶易经吹，暖云难久阴。\r\n拥条孤狖啸，戏荇一凫沈。\r\n不是无樽酒，其谁共献斟。"
        },
        {
            "title": "晴云",
            "content": "春空无际碧，云意静悠悠。\r\n尽日随风驭，迎昏抱月钩。\r\n正宜衔迥陇，强欲蔽层楼。\r\n宋野何须问，鸿蒙正掉头。"
        },
        {
            "title": "仲夏愆雨穉苗告悴辄按先帝诏书总龙请雨兼祷",
            "content": "盛夏挟骄阳，于以构炎熯。\r\n歊尘坌盖，烈御煽云汉。\r\n稻颖茁然秀，涸流不胜灌。\r\n田畯卹岁功，释耒共愁叹。\r\n太守忝农使，闭阁重惭惋。\r\n曾是谬政纲，曾是滥囚犴。\r\n一食三失匕，冀亦思过半。\r\n驰祝诉群望，愿以身塞谴。\r\n先帝隐民瘠，致和格灵变。\r\n图龙著绘法，令甲布州县。\r\n愚计不知出，奉行安敢慢。\r\n外日筑层壇，丙夜封舒雁。\r\n奉也再三跪，信辞靡虚薦。\r\n幸勿为龙羞，敢不报神眷。\r\n翼日耿弗寐，徂野视宵奠。\r\n幽血粲静蠲，执事便传赞。\r\n薄诚蒙昭享，距躍私自忭。\r\n回车未及税，云油默焉遍。\r\n穷海遂涔涔，笼山兹漫漫。\r\n旱麓众卉苏，焦原暍氛散。\r\n寸苗蔚如揠，新波鳞欲涣。\r\n何意一溉窘，有望千箱衍。\r\n揆予乏嘉绩，圣诏仰成宪。\r\n恤祀神罔恫，昏作人胥劝。\r\n抒藻拙言词，竊用慰群掾。\r\n\r\n【注释】：【原题】：\r\n仲夏愆雨穉苗告悴辄按先帝诏书总龙请雨兼祷霍山淮渎二祠戊寅蕆祀己卯獲雨谨成喜雨诗呈官属"
        },
        {
            "title": "癸酉六月奉诏修耤田记十一月诏罢赋诗",
            "content": "三时受诏拥緹油，曲笔无功苦思抽。\r\n不得成书同太史，须知非我异春秋。\r\n空言自合因人废，残藁犹应盖瓿留。\r\n归卧私庭深阁笔，饱尝鸡膳太悠悠。"
        },
        {
            "title": "禁门待漏",
            "content": "破月馀光淡禁街，驻车聊候九门开。\r\n双蟠晓阙苍龙动，斜倚春城北斗回。\r\n漏箭急传催叠鼓，酒炉争拥卖寒醅。\r\n元规尘影真堪畏，已傍游人要路来。"
        },
        {
            "title": "赴调",
            "content": "编政黄堂碧鹳衣，远餐周粟位犹卑。\r\n人推东鲁丘园秀，吏得西京法令师。\r\n骊驾路长云拂盖，鹄歌亭晓桂凝卮。\r\n上书自荐时非晚，囊牍三千正集帷。"
        },
        {
            "title": "长安道中怅然作三首",
            "content": "城阙今安在，关河昔所凭。\r\n种祠秦故畦，抔土汉诸陵。\r\n花树圆排荠，楼云淡引缯。\r\n南山不改色，千古恨相仍。"
        },
        {
            "title": "将归二首",
            "content": "远假西南守，三逢梅柳新。\r\n衰令宦情薄，老惜岁华频。\r\n郫酿供销日，巴禽巧唤春。\r\n离家何所恨，雁后作归人。"
        },
        {
            "title": "除夕作",
            "content": "四十九年今日到，来欢往戚是欤非。\r\n床头周易有深意，自此恐须三绝韦。"
        },
        {
            "title": "杨太尉后园假山",
            "content": "韬戟严中府，磓星写翠岑。\r\n岚分一轩翠，云护半庭阴。\r\n谷响迎壶柘，岩光射庑金。\r\n时平非聚米，缓带恣幽寻。"
        },
        {
            "title": "送杨学士三首",
            "content": "青丝千骑汉台郎，入奏星藩解郡章。\r\n荷橐再亲文石陛，班春初捲赤帷裳。\r\n百壶帐饮杯醽釂，一劄泥封诏检香。\r\n几日西清劳侍从，郁葱佳气接明光。"
        },
        {
            "title": "善惠大师禅斋",
            "content": "丈室传心地，安閒岁腊赊。\r\n水能涵宝月，风解去萎花。\r\n鹄焰纱围短，牛香篆引斜。\r\n化城无惮还，门外即三车。"
        },
        {
            "title": "永兴郑资政巩县路逢雪见寄",
            "content": "大旆关河远，同云天地浮。\r\n凌晨逢朔雪，此路向西州。\r\n寒袭生犀健，光催畅毂流。\r\n馀清念东郭，穿履趁英游。"
        },
        {
            "title": "迎春曲三阕",
            "content": "荔达阳膏动，冰解水纹融。\r\n天花四面碧，日气几竿红。\r\n不言双燕晚，为叹玉箱空。"
        },
        {
            "title": "赠清逸魏閒处士",
            "content": "奕世依岩石，褒恩下帝庭。\r\n姓名高士传，父子少微星。\r\n池溜遥通涧，家林近带坰。\r\n分明诏书意，天极赐鸿冥。"
        },
        {
            "title": "抒怀恭答待制施正臣",
            "content": "谁谓斯人玷玉堂，忧怀易得复难忘。\r\n素书不答还堆案，长簟无情但竟床。\r\n涸思论文成轧轧，流年著鬓有苍苍。\r\n病襟殊忘支离丑，为恃君家白雪章。"
        },
        {
            "title": "陇西都尉禅会图",
            "content": "宴场禅集盛，霜幅绘毫工。\r\n竺社同开叶，嵇姿宛送鸿。\r\n法身宁滞相，世眼愿瞻风。\r\n厨鑰方传宝，非专岩壑中。"
        },
        {
            "title": "病兴见春物欣盛释然有临眺之意",
            "content": "东风掠野暂轻埃，洒洒残寒伴落梅。\r\n晓报谷莺朋友动，暖将塞雁弟兄回。\r\n骤生溪水迎人远，自喜林花索露开。\r\n老罢何颜玩芳物，试凭狂醉上春台。"
        },
        {
            "title": "不言",
            "content": "不言非巧宦，要是乏高符。\r\n托社天教散，为公谷与愚。\r\n桂枝怀隐树，荆叶恋欢株。\r\n荣路多高足，争传八列呼。"
        },
        {
            "title": "水亭",
            "content": "地渍蚌衣接，天澄縠雾开。\r\n微风发琴籁，残月减珠胎。\r\n鸟散织条动，鱼游细浪来。\r\n坐堂兼伏槛，恨乏楚人才。"
        },
        {
            "title": "农阁",
            "content": "菌阁俯江干，西南蜀塞宽。\r\n看云记巫峡，望日省长安。\r\n钿崒峰头碧，霞皴荔子丹。\r\n比来秋物好，谁伴数凭栏。"
        },
        {
            "title": "秋日咏庭树",
            "content": "庭树报秋归，萧然芳意衰。\r\n露危阴处叶，风劲暝前枝。\r\n嘒嘒蝉嘶早，梢梢鹊定迟。\r\n江潭正摇落，司马不无悲。"
        },
        {
            "title": "哀江南",
            "content": "鬼化斯文念贾生，精神琱琢坐寒更。\r\n一书草就兼衣卧，恨煞东方不肯明。"
        },
        {
            "title": "早秋二绝",
            "content": "斜规脉脉霞底去，早凉萧萧林际归。\r\n年华摇落适谁怨，伯劳燕子东西飞。"
        },
        {
            "title": "抒怀上孙侍讲学士",
            "content": "仆本寒乡士，始愿托田陇。\r\n偶与亨会并，遂竊空名宠。\r\n黌胄信清闲，文书无倥偬。\r\n牵丝玷外举，挟册陪春诵。\r\n缥帙芸叶香，清池璧流壅。\r\n虽均五能知，犹冀三陌踊。\r\n有志慕孤直，多言畏奇中。\r\n往往犯怒狙，时时遭嚇凤。\r\n脅肩方病畦，洗足几成湩。\r\n言充卫士爨，赋盖吴人甕。\r\n但望不汝瑕，安能贾予勇。\r\n丛云属帝辰，烝油乐贤共。\r\n前追三代风，旁鼓天下动。\r\n方正召华郤，贤良命晁董。\r\n务擢平津对，无罪贾生恸。\r\n裒然君隽来，烂若春葩纵。\r\n咨予苦涩讷，望风犹阴拱。\r\n愁多目似蒿，疾久带移孔。\r\n直虑醒而狂，遂同微且尰。\r\n三千御上方，八九吞云梦。\r\n订正清庙诗，白罢旅獒贡。\r\n夫宁本无志，良忧拙于用。\r\n击辕固歌鄙，殙金诚外重。\r\n中夕抚躬叹，明恩愧孤奉。\r\n況复年苒苒，坐惊头种种。\r\n闲居昔有潘，广宅今非仲。\r\n尘容化衣襘，雨气昏刀{左革右奉}。\r\n所赖庇明哲，盱衡顾閒冗。\r\n每辨骥垂耳，力排儒发冢。\r\n不尔谢病归，鉏钓事江葑。"
        },
        {
            "title": "偈答王侍郎",
            "content": "遮莫传衣去，饶他舍筏回。\r\n雪虽炉上见，珠自髻中来。\r\n劫劫无真谛，人人止妄猜。\r\n公知兜率否，举足便尘埃。"
        },
        {
            "title": "上许州吕相公嗣崧许康诗二首·嗣崧诗",
            "content": "公拜稽首，敢扬王休。\r\n祈天之久，为天子万寿。\r\n彼嶽磐磐，松柏丸丸，\r\n公福禄实蕃。有崇而冈，\r\n有大而陵，公寿考是承。"
        },
        {
            "title": "暮春",
            "content": "伏槛临堂更曲池，鲜风淡荡燕参差。\r\n蕙残已觉铜盘冷，梅落犹烦玉笛吹。\r\n拂世只愁衣带缓，当筵但诉玉杯迟。\r\n羲和辛苦真何益，不放金乌宿故枝。"
        },
        {
            "title": "答友人清明雨思",
            "content": "楚云朝暮蔽前峰，佳节寻芳已半空。\r\n三日薰炉沈蕙绿，一星春火并榆红。\r\n文鳞对掷回塘水，贺燕交飞翠幕风。\r\n怅忆沈斋题句罢，碎英无响坠华桐。"
        },
        {
            "title": "兰轩初成公退独坐因念若得一怪石立于梅竹间",
            "content": "竹石梅兰号四清，艺兰栽竹种梅成。\r\n一峰久矣思湖玉，三物居然阙友生。\r\n赖得髯参令我喜，飞来灵鹫遣人惊。\r\n小轩从此完无恨，急扫新诗为发明。\r\n\r\n【注释】：【原题】：\r\n兰轩初成公退独坐因念若得一怪石立于梅竹间以临兰上隔轩望之当差胜也然未尝以语人沈吟之际适髯生历阶而上抱一石至规制虽不大而巉岩可喜欲得一书籍易之时予几上适有二书乃插架之重者即遣持去寻命小童置石轩南花木之精彩顿增数倍因作长句书以遗髯生聊志一时之偶然也"
        },
        {
            "title": "送谢处士南归",
            "content": "岁晏心无著，时清遁更肥。\r\n江蒪萦箸滑，海鸟傍帆飞。\r\n乡思生闽雾，吟怀入楚霏。\r\n趋庭多令子，采服间荷衣。"
        },
        {
            "title": "望月",
            "content": "早月始娟娟，西南寥泬天。\r\n魄中藏暗树，轮外上虚弦。\r\n傍汉含银浅，过云漏叶鲜。\r\n遥知今夜鹊，犹得稳枝眠。"
        },
        {
            "title": "初到郡斋三首",
            "content": "温省绸缪罢，乡州偃息时。\r\n鹤情归不怨，凤德老无衰。\r\n月树供园蒔，仙囊续宴卮。\r\n自惭淮守薄，千里与言诗。"
        },
        {
            "title": "上许州吕相公嗣崧许康诗二首·许康诗",
            "content": "左拂其殽，炰憋燔羔，\r\n给鲜于庖。右烹其敕，\r\n筍菭蒲葅，柔嘉惟馥。\r\n旨酒且多，其饮温克。\r\n攝尔攸仪，侑公宴嬉。"
        },
        {
            "title": "题著作魏仲先隐墅",
            "content": "隐路高高入翠微，人亡宅在有馀悲。\r\n自圆溪月知吟处，不散岩云忆卧时。\r\n素壁尘昏三纪貌，白杨风老几寻枝。\r\n草堂故集篇篇好，要与商翁续紫芝。"
        },
        {
            "title": "应诏内苑牡丹三首·千叶",
            "content": "一豫凝皇览，千英荐瑞葩。\r\n压枝高下锦，斜蕊浅深霞。\r\n叠采晞阳媚，鲜苞照露斜。\r\n九茎休衒叶，五出浪言花。\r\n郁郁云柯覆，葱葱气瓣嘉。\r\n群心识天意，成数佐皇家。"
        },
        {
            "title": "送友人赴举",
            "content": "玉树扶疏入紫烟，鸣驺偕计望甘泉。\r\n十行深诏言成綍，三道摛华藻掞天。\r\n泽国东风占鹊喜，杏园初日待鸾迁。\r\n自嗟拥鼻沈冥极，生看青云著祖鞭。"
        },
        {
            "title": "赠罢征边将",
            "content": "罢征光禄塞，初入玉门关。\r\n残月边兵尽，寒风壮士还。\r\n旗光侵桂卷，箭镝半星閒。\r\n归赐将军第，长铭窦宪山。"
        },
        {
            "title": "和晏相公青城",
            "content": "连天华帟竦南端，画角吟龙叠鼓喧。\r\n按曲已休雕辇入，五营斜日亚旗竿。"
        },
        {
            "title": "咏苔",
            "content": "雨墙苍晕合，烟渚碧纹通。\r\n赋阁并尘掩，诗阶伴药红。\r\n萍流烦结实，絮乱枉因风。\r\n少閟回肠恨，春闺隔岁空。"
        },
        {
            "title": "和宫师相公待制庞学士贤年二韵续川然两字",
            "content": "龙楼一品亚台联，佚老归来帝养贤。\r\n商皓岭芝追隐伴，胡公潭菊得高年。\r\n客盘梅熟经调鼎，宴渚舟横旧济川。\r\n延阁裁章纡和曲。玉音风驭共泠然。"
        },
        {
            "title": "访李生野墅",
            "content": "风物澹萧辰，陵阿访隐沦。\r\n野杠裁度马，溪路劣生尘。\r\n认菊知陶宅，观禾识鲁囷。\r\n林皋偏乐我，鱼鸟似留人。\r\n山霁群妍露，林虚众籁新。\r\n长沮亟相语，非敢问迷津。"
        },
        {
            "title": "答客",
            "content": "承明年老厌文书，尺奏朝通暮剖符。\r\n数领近藩君莫笑，犹胜长被鬼揶揄。"
        },
        {
            "title": "奉和御制后苑赏花诗",
            "content": "诏跸回清御，宸旒驻紫烟。\r\n矞云霏汉幄，法曲度文弦。\r\n猎翠雄风度，凝香甲帐褰。\r\n仙葩浮羽葆，藻卫缛芝廛。\r\n式宴千钟酒，迷魂七日天。\r\n宸章纡宝思，休咏掩楼船。"
        },
        {
            "title": "齐云亭凭高有感",
            "content": "凭高极目意茫然，坐对淮南摇落天。\r\n空把归心同客雁，遂将缄口伴寒蝉。\r\n一罇醒醉黄花外，万事萧条白发前。\r\n谁取长弓射鸟翼，休教西日送凋年。"
        },
        {
            "title": "惠泉",
            "content": "遥源辞叠嶂，澄派鉴晴虚。\r\n流迅无汾恶，波长尽楚馀。\r\n隐之徒酌水，郑伯谩名渠。\r\n不必西江去，凭君起鲋鱼。"
        },
        {
            "title": "题翠樾亭",
            "content": "茂树交轩地不尘，江光野气望中新。\r\n客来鱼鸟皆知乐，梦罢池塘并得春。\r\n烟竹有痕时拂户，风花无意自飘人。\r\n当年幕客今追恨，不共山公岸醉巾。"
        },
        {
            "title": "琼花",
            "content": "唐昌观中树，曾降九天人。\r\n銮驾久何许，雪英如旧春。"
        },
        {
            "title": "孙沆从事宰吴兴邑",
            "content": "舳尾东衔鸟羽轻，沧浪馀沫恣沾缨。\r\n尚沈幕府千人俊，却劝疁田二耦耕。\r\n莲有艳歌邀夕泛，蔗留佳境析朝酲。\r\n行行正及吴蚕咡，脆尽商弦别曲声。"
        },
        {
            "title": "四望亭",
            "content": "秋城聊一眺，物色已苍茫。\r\n爽籁风驱远，寒烟晚曳长。\r\n祠成樗作社，戍罢女留墙。\r\n要是凋年感，能回倦客肠。"
        },
        {
            "title": "禁中垂柳",
            "content": "曼線长枝不自收，天姿濯濯与风流。\r\n已随晓珮拖三绶，更伴春旗亚九斿。\r\n尽日舞残芳吹在，此时眠熟暝烟留。\r\n宫中二月多行乐，为扫清尘待翠虯。"
        },
        {
            "title": "答李从著作",
            "content": "身是鸡翘侍从流，单车淮上老为州。\r\n全生正似婆娑树，不死翻成觳觫牛。\r\n今日空名同地饼，晚年归计有瓜畴。\r\n惭君远寄相思句，不啻三逢采艾秋。"
        },
        {
            "title": "喜得当涂叶学士手笔",
            "content": "随岸秋风惨别袪，峥嵘岁晏得双鱼。\r\n定因南浦传能赋，却到西河问索居。\r\n夜月连江金液动，晓山围国钿螺疏。\r\n端倪欲报怀人恨，滴尽瑶蟾尚有馀。"
        },
        {
            "title": "呈胡希元进士二首",
            "content": "茕茕官绶解，落落饮瓢空。\r\n君惠容藏疾，交情助讳穷。\r\n倦谈嗟墨客，掉首观鸿蒙。\r\n已卜良邻计，无忧吾道东。"
        },
        {
            "title": "送常州陈商学士",
            "content": "红梨秋老石渠霜，并欲萧萧伴祖觞。\r\n台上补绫收柘枕，水边古兽得鞶囊。\r\n浮云并盖辞京辇，晓月将潮促使艎。\r\n缘饰有文成政速，剩储灵气茹芝房。"
        },
        {
            "title": "言志",
            "content": "志岂观非圣，才犹耻壮夫。\r\n穷愁五经笥，感慨八驺呼。\r\n昔隐思投耒，今行誓裂繻。\r\n莫邪方有请，谁为鼓洪炉。"
        },
        {
            "title": "硖石乘舟晚归",
            "content": "晚棹乘馀兴，平川不驶流。\r\n山来疑逼岸，林度省移洲。\r\n郭迥花仍绕，岩寒桂自留。\r\n鼓声风处叠，帆影浪间浮。\r\n候吏缘溪彴，迎旗骇浦鸥。\r\n嚮时天际远，还有望归不。"
        },
        {
            "title": "题信相院默庵",
            "content": "对言方有默，因默乃名庵。\r\n庵留默不遣，一物遂为三。\r\n龟扫泥中痕，正恐力弗堪。\r\n自问呵默者，了然成妄谈。"
        },
        {
            "title": "余在北门时每立春必前索宫中春词十馀解今逢",
            "content": "清晓东郊转翠舆，苍龙驱暖入储胥。\r\n便回天上阳和气，散作人间宽大书。\r\n\r\n【注释】：【原题】：\r\n余在北门时每立春必前索宫中春词十馀解今逢兹日块坐州阁追怀旧题续作六章"
        },
        {
            "title": "和三司晏尚书西园暇日",
            "content": "阴阴嘉树杂花残，下畹行吟静更欢。\r\n草叶参差聊藉带，竹皮纷堕即为冠。\r\n馀杯更辨浮冰酎，小衽初思御月纨。\r\n公有吾庐无限爱，海图周传不同看。"
        },
        {
            "title": "春夕",
            "content": "捲幔星河近，严城钟漏迟。\r\n飞虫集暗牖，栖鹊忌明枝。\r\n弱柳兼风困，高花战露危。\r\n回肠正无赖，仍此卧遥帷。"
        },
        {
            "title": "送黄昱秘校太平理掾",
            "content": "中铨覆拟下慈宸，又作东西补掾人。\r\n去国虽逢零霰暮，过江未失杂花春。\r\n西山气爽聊持版，白紵袍馀且制巾。\r\n星贯文稀堪乐事，联曹鲍照藻辞新。"
        },
        {
            "title": "累夕大风",
            "content": "乘秋万穷怒，拂野恣离披。\r\n祭鸟东门酒，鸣鸢上将旗。\r\n有谁樵旦暮，无客赋雄雌。\r\n何用呼号甚，枯桑了不知。"
        },
        {
            "title": "落月",
            "content": "已照金枢穴，初乘玉女扉。\r\n望花愁桂老，数叶畏蓂稀。\r\n汉蚌兼珠隐，边兵背塞归。\r\n持将离妾恨，一问上天飞。"
        },
        {
            "title": "梁子材宰叶州郑县",
            "content": "岁满林光会计期，天缗还赏动慈帷。\r\n贪荣寿母咳兰养，不过忠臣坂道危。\r\n云表晨凫翻舄影，斋中夜鹤应琴丝。\r\n未妨休沐邀清赏，市雾峰莲共蔽亏。"
        },
        {
            "title": "湖山",
            "content": "一水抱天回，千岩互相映。\r\n寒湖啮沙痕，狂峰贯霞景。\r\n持此写琴心，宁无子期听。"
        },
        {
            "title": "思归",
            "content": "去国倏三岁，颇知归思纷。\r\n南心晓城斗，北眼暮楼云。\r\n珥笔行将脱，朝珂冷不闻。\r\n莫论持帅节，畎畝尚思君。"
        },
        {
            "title": "山中清明",
            "content": "一雨东郊捲夕云，山中坐对寂寥春。\r\n高低桃锦红相倚，轻重榆钱绿不匀。\r\n杯冷罗门抛午案，簺残犀槊晦流尘。\r\n汉鳊渐美开鱼禁，已约溪公下钓缗。"
        },
        {
            "title": "送福州通判陈铸",
            "content": "州阁纡新绶，乡枌历故廛。\r\n先驱长卿贵，随子大家贤。\r\n桂蠹闽君贡，刀耕越俗田。\r\n春邮有归信，正待早梅传。"
        },
        {
            "title": "行香",
            "content": "朱华通奏见晨晖，内寺传薰得早归。\r\n私舍不应劳薄澣，天花仍在净名衣。"
        },
        {
            "title": "早秋二首",
            "content": "落照临风细细寒，已收纹簟未收纨。\r\n山中桂老初含紫，泽上枫多并是丹。\r\n月过河桥低映榭，露从霄极暗供盘。\r\n何人刻意离忧苦，不字灵均即姓潘。"
        },
        {
            "title": "送连氏昆仲还省侍",
            "content": "酥酪君家伯仲贤，相从黉舍倏经年。\r\n三卮酒薄难为圣，一腹书空但喜眠。\r\n庾信刻筠怀旧坞，隐侯题壁有新篇。\r\n糅甘调滑思归养，溢握陔兰照露鲜。"
        },
        {
            "title": "喜同朱舅秀才小饮",
            "content": "隐几剧端忧，良辰喜啸俦。\r\n掞天鹦鹉笔，换酒鹔鸘裘。\r\n谈麈真同色，宾壶喜顺投。\r\n雪云低北户，棋墅接西州。\r\n露叶燕兰老，霜津邓橘秋。\r\n二豪休作颂，五白自成牟。\r\n平日欣交吕，前期即召邹。\r\n彫觞莫辞醉，沟水易分流。"
        },
        {
            "title": "长安道中怅然作三首",
            "content": "三辅古风烟，征骖怅未前。\r\n山园蓬颗外，宫室黍离边。\r\n树老经唐日，碑残刻汉年。\r\n便须真陨涕，不待雍门弦。"
        },
        {
            "title": "柳佐乾德尉",
            "content": "涂会森璋罢，唐铨结绶初。\r\n家声兰倚玉，祖德鹳衔鱼。\r\n周粟思馨膳，京尘惜弊裾。\r\n垂腰青采绶，薰帙翠芸书。\r\n鹤怨空山帐，鸡栖外舍车。\r\n日期优政洽，公启达储胥。"
        },
        {
            "title": "出城所见赋五题",
            "content": "二月雨堪爱，霏霏膏泽盈。\r\n添成竹箭浪，催发杏花耕。\r\n迥湿风头冷，微含日脚明。\r\n居然嘉应在，谁是束长生。"
        },
        {
            "title": "古邑二首",
            "content": "坠雨离邦远，编蓬僦庑卑。\r\n人非一国敌，家乏万钱赀。\r\n江海嗟漂荡，乾坤惜变衰。\r\n此时看落叶，宁翅长年悲。"
        },
        {
            "title": "送黄秘校书",
            "content": "妙龄看试牍，共叹俊登喧。\r\n十载重来调，犹参军事烦。\r\n吴艎沿迅溜，京炙伴芳樽。\r\n东观他年选，当求江夏孙。"
        },
        {
            "title": "寄题宫师相公宴息园",
            "content": "相公纳衡枢，卜筑来东里。\r\n恤他匪足尚，自适乃云美。\r\n中园兴夷爽，薄言谢朝市。\r\n壤石非远迁，松竹皆故蒔。\r\n绛蘤谢游轩，素波鸣禊戺。\r\n遐苍眺京隩，侧缥抱嵩趾。\r\n畦塍互演漾，灌薄纷靃靡。\r\n崒崒相向山，溅溅自流水。\r\n高云靡还期，冥鸿无慕理。\r\n公时挟胜想，朅来遵逸轨。\r\n逢觞即陶然，坐树亦欣止。\r\n冲情舍天倪，妙歌怯物类。\r\n挥金屡空镒，爱客辄留屣。\r\n式俾卫公寿，弗取安石侈。\r\n有守卧淮壖，聆风竦予企。\r\n他日果西归，角巾望松梓。"
        },
        {
            "title": "答翁愈赋卷",
            "content": "登高大夫事，感物古诗流。\r\n韵变齐风缓，辞凌汉气遒。\r\n恨非雌霓赏，惟祝洞箫求。\r\n病客无盘玉，琅玕未易酬。"
        },
        {
            "title": "呈胡希元进士二首",
            "content": "离邦嗟病免，道旧乐朋簪。\r\n刻画忘齐丑，膏肓倚郑箴。\r\n轩鸿遡霄路，和鹤答溪阴。\r\n为薙求羊径，时容一往寻。"
        },
        {
            "title": "与献臣希深伯中源叔景纯会饮城东小园",
            "content": "林间晓日静晖晖，判共山公倒接{上四下离}。\r\n不信佳人唱花落，试寻栏畔有空枝。"
        },
        {
            "title": "送屯田张员外",
            "content": "飞霜逐凋节，岁籥忽已阑。\r\n奈何送归客，置酒长江干。\r\n十载始一遇，别易会故难。\r\n此地嗟素领，昔日皆朱颜。\r\n讵意前欢馀，更为后感端。\r\n行舟望不见，留骖相与还。\r\n芳讯幸无保，时付凌风翰。"
        },
        {
            "title": "朝阳",
            "content": "缩宿沈榆彩，沧溟转若华。\r\n才晞汉盘露，便映洛神霞。\r\n鸣凤梧冈迥，桑柔桂笼斜。\r\n照梁休自许，城上已啼鸦。"
        },
        {
            "title": "晚发",
            "content": "候鼓遥喧岸，行舟逆上湍。\r\n轻烟著波面，斜月罢林端。\r\n飒沓凫鹥乱，苍茫葭苇寒。\r\n致君何所惮，便道许之官。"
        },
        {
            "title": "鹿鸣筵饯诸秀才赴举",
            "content": "今日真良宴，欢持鸣鹿杯。\r\n初飞祢衡表，共识子虚才。\r\n龙沼云鳞动，鹏溟浪翅开。\r\n危言切晁董，秘思属邹枚。\r\n经市腾装早，封轺续食催。\r\n应须戒驱弩，翘待驷车回。"
        },
        {
            "title": "丞相庞公归政就第数有新诗传播都下偶成拙句",
            "content": "方道逍遥一品身，尽收和气付凝神。\r\n小车殿里抛丞相，南极星边伴老人。\r\n双鹤对眠云帐月，五芝催耨雨岩春。\r\n支离旧客公知否，私计东山作近邻。\r\n\r\n【注释】：【原题】：\r\n丞相庞公归政就第数有新诗传播都下偶成拙句上纪盛德二首"
        },
        {
            "title": "句",
            "content": "金衣瑞羽迎风展，琮栗仙杯压雾斜。"
        },
        {
            "title": "宣徽太尉郑公挽词二首",
            "content": "秘幄留高议，雄边倚茂勋。\r\n风流自南国，礼乐得中军。\r\n卧疾初无损，遗忠忍遽闻。\r\n寝门今日恸，长作死生分。"
        },
        {
            "title": "柔上人",
            "content": "行年逾八十，安坐布金园。\r\n指柏仍馀树，栽桐遂见孙。\r\n岩泉晨自濯，经叶夜能翻。\r\n顾我生多病，劳师默遣言。"
        },
        {
            "title": "竹",
            "content": "除地墙阴植翠筠，织茎润叶与时新。\r\n赖逢醉日终无损，正似得全于酒人。"
        },
        {
            "title": "题阮步兵祠二首",
            "content": "幽怀八十首，郁郁寄蓬池。\r\n屋壁留南巷，乡人奉种祠。\r\n乘驴非宦巧，逃蝨厌流卑。\r\n三沃椒浆酹，谁论饮过差。"
        },
        {
            "title": "九日置酒",
            "content": "秋晚佳辰重物华，高台複帐驻鸣笳。\r\n邀欢任落风前帽，促饮争吹酒上花。\r\n溪态澄明初毕雨，日痕清澹不成霞。\r\n白头太守真愚甚，满插茱萸望辟邪。"
        },
        {
            "title": "落花",
            "content": "前溪夜雨锦张红，坠萼残英绕暗丛。\r\n已与吹开复吹谢，无情毕竟是春风。"
        },
        {
            "title": "落花",
            "content": "坠素翻红各自伤，青楼烟雨忍相忘。\r\n将飞更作回风舞，已落犹成半面妆。\r\n沧海客归珠迸泪，章台人去骨遗香。\r\n可能无意传双蝶，尽委芳心与蜜房。"
        },
        {
            "title": "八月望夜不见月有感",
            "content": "九旻含爽助清辉，万里重阴误赏期。\r\n正恨浮云无意绪，世间偏恼最明时。"
        },
        {
            "title": "八月望夜不见月有感",
            "content": "素波凉晕淡层城，怊怅三年此夜情。\r\n独捲疏帷成默坐，暗虫相应作秋声。"
        },
        {
            "title": "史逸人",
            "content": "菑停滞穗壤馀蔬，畝首东南乐隐居。\r\n席地雕觞千日酒，振缗丹水百金鱼。\r\n潺湲弄月蘋汀晚，嗢噱调琴菌阁虚。\r\n霄外高情思把袂，西畴何日一巾车。"
        },
        {
            "title": "落花",
            "content": "紫房丹萼旋辞春，素瑟悲多不忍闻。\r\n暮雨便从巫峡散，馀香犹上魏台分。\r\n魂销南浦波空绿，望绝长门日易曛。\r\n翠被已空桃檝远，自今搔首更离群。"
        },
        {
            "title": "木兰花",
            "content": "东城渐觉风光好，觳皱波纹迎客棹。绿杨烟外晓云轻，红杏枝头春意闹。\r\n　　浮生长恨欢娱少，肯爱千金轻一笑？为君持酒劝斜阳，且向花间留晚照。\r\n【注释】：①皱：即绉纱，比喻细细的水波纹。\r\n②棹：船桨，代指船。\r\n③浮生：人生短暂若泡沫浮生于水面。\r\n④肯爱：怎肯吝啬。\r\n⑤晚照：晚日的余辉。【译文】：　　来到城的东郊，感觉风光越来越好。丝绸皱纹般的水波粼粼闪光，迎接着游客的船棹。春柳如烟笼雾罩，远处的轻云飘浮。枝头上盛开的红杏春意渗出，闹出春机盎然。平生只恨遗憾太多，欢娱太少，何必吝啬金钱，轻视快乐？为此我端着酒杯规劝斜阳，多停留在花丛间，让欢乐更多人间常驻。【赏析】：　　这首词是歌咏春天的名篇。上片是一幅生机蓬勃、色泽鲜明的早春图。开始写春游，地点在城东，开头总括一句，后面三句是“风光好”的具体描述，但不是纯客观描述，它处处有人的感情：湖面微波荡漾，似在迎着游客的轻舟；绿树含烟，春天清晨的微寒是“轻”的；红杏枝头饱含春意，竟然“闹”起来了。的确，它既写出了真景物，也写出了真感情。“绿杨烟外晓寒轻，红杏枝头春意闹”，这是一向为人所传育的名句。。其中绿杨即绿柳，绿柳如烟，状其泛其淡绿之时那种若有若无的绿色，如头上的红杏，如火如茶，颇为耀眼。行笔至此，盎然的春意，蓬勃的生机跃然纸上。“闹”字写出杏花争鲜斗艳之神，也表现出作者的欣喜之情，境界全出。全词体物精微，笔触细腻，生动别致。的确，它既写出了真景物，也写出了真感情。“红杏枝头春意闹”这是一向为人所传育的名句。"
        },
        {
            "title": "锦缠道",
            "content": "燕子呢喃，景色乍长春昼。睹园林万花如绣。海棠经雨胭脂透。柳展宫眉，翠拂行人首。　向郊原踏春，恣歌携手。醉醺醺尚寻芳酒。问牧童遥指孤村，道杏花深处，那里人家有。"
        },
        {
            "title": "好事近",
            "content": "睡起玉屏风，吹去乱红犹落。天气骤生轻暖，衬沈香帷箔。珠帘约住海棠风，愁拖两眉角。昨夜一庭明月，冷秋千红索。"
        },
        {
            "title": "有怀寄同舍",
            "content": "不为秋归人未归，淮南又见叶丹时。\r\n汉皇好少身今老，楚客愁醒啜始醨。\r\n夕栈长风惊代马，晓天团露怨江蘺。\r\n夫君去我犹千里，万虑劳劳欲语谁。"
        },
        {
            "title": "鹧鸪天",
            "content": "画毂雕鞍狭路逢。一声肠断绣帘中。身无彩凤双飞翼，心有灵犀一点通。金作屋，玉为笼。车如流水马游龙。刘郎已恨蓬山远，更隔蓬山几万重。"
        },
        {
            "title": "玉楼春",
            "content": "东城渐觉风光好，縠皱波纹迎客棹。\r\n绿杨烟外晓寒轻，红杏枝头春意闹。\r\n浮生长恨欢娱少，肯爱千金轻一笑。\r\n为君持酒劝斜阳，且向花间留晚照。\r\n【注释】：①玉楼春：词牌名。\r\n②縠皱波纹迎客棹：春风吹来，水面上皱起波纹，就像是欢迎客船的到来。縠皱，有皱纹的纱，这里比喻水的波纹。棹，船桨，代指船。\r\n③绿杨烟外晓寒轻：杨柳如烟，拂晓时分，还有轻微的寒意。\r\n④闹：热闹，浓盛。\r\n⑤浮生长恨欢娱少：常常悔恨人生欢乐的时光太少。浮生，指虚浮无定的人生。\r\n⑥肯爱千金轻一笑：怎么舍不得金钱财富而轻视欢乐的生活？肯爱，怎肯吝啬。轻，轻视。\r\n⑦为君持酒劝斜阳：在夕阳中手持美酒劝说你。持，拿着。斜阳，傍晚的太阳。\r\n⑧且向花间留晚照：人生苦短，欢乐即逝，让我们暂且在花丛中留住那西斜的太阳吧。且，暂且。晚照，落日的余辉。【译文】：　　东城外面的景色，越来越美了，春风吹来，湖面上皱起棉纱一样的波浪，就像是欢迎客船的到来。绿杨翠柳，茂密如烟，只有拂晓时分，还有轻微的寒意，红杏枝头早已是蜂喧蝶舞，春意盎然，十分热闹。\r\n　　常常悔恨人的一生欢乐的时光太少，何不花重金换取欢乐的生活呢。端起斟满的酒杯，当着夕阳，喝一杯吧，希望那西斜的太阳能够在美丽的花丛中多停留一会儿！【赏析】：　　这首《玉楼春》在歌咏春天中，洋溢着珍惜青春和热爱生活的情感。特别是上阙结句的一个“闹”字把春天点染得生机勃勃，在当时产生了很大的影响，作者时任上书之职，因而被称为“红杏上书”。\r\n　　上阕：写的是初春时节绚丽的景色，向人们展示了一幅生机勃勃、色彩鲜艳、鲜活涌动的画面。\r\n　　作品起句“东城渐觉风光好”以舒缓的叙述的语气娓娓道来，从表面看似呼是很不经意，但句尾之处的“风光好”却饱含了诗人对春天发自内心的赞美之情，起到了一个总的概括作用。这城东风光究竟好在哪儿，好到什么程度？接下来的三句则对“风光好”的具体描绘展示。首先映入诗人眼帘的便是近处的“縠皱波纹迎客棹”，诗人把读者的注意力导向波澜不惊的盈盈春水，那微风中如同棉纱褶皱一样的春水湖面，仿佛是在向游人招手表示欢迎致意，人们在几许的文字中仿佛听到了船上游人们欢乐的笑声。“绿杨烟外晓寒轻，红杏枝头春意闹”两句诗人把视线由近及远地从湖面导引到远处的“绿杨烟外”和“红杏枝头”，“绿杨烟外”何如？还带着拂晓时分微微的寒意；“红杏枝头”又如何？让读者意想不到的是竟然是“春意闹”，一个“闹”字“闹”出了一个全新的境界，不仅形容出红杏的众多和纷繁，而且把原本已大好的春光更点染得生机勃勃，盛意盎然、热闹。真可谓“闹”得“前不见古人，后不见来者”。\r\n　　下阕：写的是诗人现实的内心感受。诗人抒写了人生如梦，时光稍纵即逝，应及时享乐的情趣。然而在写法上却是有意从主观情感上对美好的春光再一次做了有力的烘托。\r\n　　在“浮生长恨欢娱少，肯爱千金轻一笑”两句中，诗人着意从功名利禄这两个方面来衬托春天的可爱与可贵。词人当时身居要职，官务缠身，很少有机会或心思刻意从春天里寻求人生的乐趣，故曰“浮生长恨欢娱少”。于是，就有了宁弃“千金”而不愿放过从春光中获取短暂“一笑”的感慨。既然春天如此可贵可爱，词人自然禁不住“为君持酒劝斜阳”，且感叹“且向花间留晚照”的强烈愿望。尽管这一愿望并不现实，夕阳不可能为之而多留一会儿，但是却能够更充分地表达诗人对春天的珍视，对光阴的爱惜之真情。进而烘托了春光之美好和令人想往，两人珍惜。"
        },
        {
            "title": "蝶恋花",
            "content": "雨过蒲萄新涨绿。苍玉盘倾，堕碎珠千斛。姬监拥前红簇簇。温泉初试真妃浴。驿使南来丹荔熟。故翦轻绡，一色颁时服。娇汗易晞凝醉玉。青凉不用香绵扑。"
        },
        {
            "title": "浪淘沙近/浪淘沙",
            "content": "少年不管。流光如箭。因循不觉韶光换。至如今，始惜月满、花满、酒满。扁舟欲解垂杨岸。尚同欢宴。日斜歌阕将分散。倚兰桡，望水远、天远、人远。"
        },
        {
            "title": "失调名",
            "content": "因为衔泥污锦衣。垂下珠帘不敢归。"
        },
        {
            "title": "蝶恋花",
            "content": "绣幕茫茫罗帐卷。春睡腾腾，困入娇波慢。隐隐枕痕留玉脸。腻云斜溜钗头燕。远梦无端欢又散。泪落胭脂，界破蜂黄浅。整了翠鬟匀了面。芳心一寸情何限。"
        }
    ]
}