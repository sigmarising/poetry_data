{
    "dynasty": "宋",
    "author": "王令",
    "intro": "",
    "items": [
        {
            "title": "中夜二首",
            "content": "扰援从俗为，日与所学戾。\r\n茫茫坐三复，心面自相愧。\r\n守道恶从人，取俗患高世。\r\n谁令二者异，不得一吾致。"
        },
        {
            "title": "养贤",
            "content": "万锺岂不多，财得孟子辞。\r\n千乘友子思，犹曰须我师。\r\n古贤不易养，养贤则已而。\r\n今贤养自易，无於古加疑。"
        },
        {
            "title": "再赠束孝先",
            "content": "玉缺见不挠，剑折佑真刚。\r\n张目不见心，人固未易量。\r\n念我未知子，徒知外观望。\r\n安识子所怀，赤日包白光。\r\n去去终我身，两两无想忘。\r\n纵予道路忧，骨尚付子藏。"
        },
        {
            "title": "奉寄朱昌叔",
            "content": "劳劳忽忽欲谁从，要有田园去自终，\r\n衰俗未佑谁得失，古风期与子穷通。\r\n三年客兴看秋叶，万里归心寄断蓬。\r\n知有世嘲无意解，自惭疏懒甚扬雄。"
        },
        {
            "title": "琼花",
            "content": "无双亭下枝，密密复稀稀。\r\n蚌碎珠骈出，须牵蝶合围。\r\n会须珍作宝，常恐散成飞。\r\n况是东风後，游人莫易归。"
        },
        {
            "title": "春意",
            "content": "春空漠漠多愁容，春意冉冉随归鸿。\r\n寒云飞高不肯雨，白日翳暗何时风。\r\n闲花野草各意态，浓烟弱柳相昏蒙。\r\n北窗厌睡不知夜，起见海月如秋空。"
        },
        {
            "title": "离高邮答谢朱元弼兼简崔伯易",
            "content": "昔来何悠悠，今去亦泛泛。\r\n岂自果进退，姑且便饮啖。\r\n三代今去辽，士食久已滥。\r\n徒死不为义，可无苟石担。\r\n平生堕百为，且就投铅椠。\r\n束身入世程，开口就人叹。\r\n怒喜有失得，眉睫烦窥瞰。\r\n野鸟或在笼，山猿有终槛。\r\n能安此为命，虽失亦何憾。\r\n予尝勇自明，磨古得前监。\r\n抱关贤所容，较猎圣或暂。\r\n庶未负初学，尚为神所监。\r\n予行人之嗟，我笑不为颔。\r\n子独辱所厚，以诗系归缆。\r\n命和始自书，狂言庶非儳。"
        },
        {
            "title": "江上四首",
            "content": "山头斫竹下作竿，系钩沉水坐岸观。\r\n饵微水浊鱼不干。栖迟终日或有得，\r\n归去犹可妻子欢。"
        },
        {
            "title": "寄满衡父",
            "content": "寒业落傞傞，荆榛刺出柯。\r\n四邻松竹少，晚岁雪霜多。\r\n兹世居无可，劳生计奈何。\r\n此心须见子，不敢向人歌。"
        },
        {
            "title": "送朱明之昌叔赴尉山阳",
            "content": "朱使拜书天上回，去以身试百里障。\r\n青衫飘若风外荷，借马载出尘土上。\r\n准眉崭如见天秀，独立系马万里望。\r\n身躯虽小胸腹宽，沛如绝海横秋涨。\r\n久宜脱绝事高致，岂愿卑冗劳俗状。\r\n高堂华发亲老矣，四海无家寄几杖。\r\n世外言高信独奇，人前腰折嗟已强。\r\n尉官虽小俸虽薄，犹有余钱买甘养。\r\n想当家帷奉颜面，彩衣躬淬妇子饷。\r\n诜诜儿女戏满前，累累诸兄坐相向。\r\n人间此乐不可幸，一笑自足百辱当。\r\n时消固应稀盗贼，俗弊宁不烦笞掠。\r\n好偷闲暇事简编，思予宁无尺字况。"
        },
        {
            "title": "鼷鼠操",
            "content": "鼷鼠鼷鼠，实食其牛，\r\n牛则不知。彼牛彼牛，\r\n既卜以郊，伤则免之。"
        },
        {
            "title": "和人放鱼",
            "content": "春溪水暖绿蒲沉，两两游鳞跃紫金。\r\n必以直钓应不得，果知非命亦何心。\r\n舟吞远海鲸鲵老，饵满平湖网罟深。\r\n纵尔岂知吾有意，渭川人去事难寻。"
        },
        {
            "title": "雨後",
            "content": "毵毵柳色绿垂齐，草引青天去自迷。\r\n人说春园有寻路，我嗟荒径正行泥。\r\n蝶多平日浑如梦，花好谁家又有蹊。\r\n儿女狂娇随马逐，高眠可惜日垂西。"
        },
        {
            "title": "甲午雪",
            "content": "平居汩汩喜自堕，万事过目不省窥。\r\n一年南北两见雪，未始把笔成一诗。\r\n朝看气象浩茫昧，夜归瞑想通幽疑。\r\n梦乘虚空谒帝所，砆礩象柱承琼榱。\r\n坦涂壁垩相照射，鹤扇亏蔽狐腋帷。\r\n帝旁鲜鲜舞万女，宝绡雅冶吹裳衣。\r\n累蠙贯瑀错组佩，斥弃朱黛素两眉。\r\n撩搔王母戏华发，袒脱姑射争肤肌。\r\n提璫掷珥互投报，顾我尘垢加笑讥。\r\n其傍临临立万鬼，帝所宠与借色辞。\r\n密叮细紵赐裘舄，笑齿发露寒差差。\r\n诸神敛避不敢望，弃唾堕落成珠玑。\r\n朝懽唏怡弃烟霞，暮慨吁吸成云霏。\r\n互偷天帑购党与，散布万珏分千珪。\r\n纨罗练縠不计数，逆取倒曳交横披。\r\n鞭驱巨灵劫夸父，挥斧解系关星机。\r\n东观豗颓堕壁角，南顾秃鬝亡斗箕。\r\n其他杂冗莫分辨，徒见漫乱如箩筛。\r\n雷公争前泣诉帝，至此岂可无省知。\r\n愿分羽卫勑天讨，助以积雹千山齐。\r\n金神拥遏按行道，後乘驾以万玉蜺。\r\n实分联翻夹铁盾，玉戟钩孑横珠旗。\r\n天风萧萧吹缟素，贝甲合阵穷天围。\r\n磨砮插羽注万矢，强弩竞发相联飞。\r\n奸穷诈极不保守，引组自缚相连归。\r\n累俘奏凯闯天陛，越雉拔羽按舞仪。\r\n帝呼祝融付焚弃，散灰下地无留遗。\r\n徵朋索党计轻重，斩戮屏翳囚风师。\r\n扶桑曈曈露轩豁，日御复反天衢驰。\r\n觉来四顾骇皓白，心与恍惚争是非。\r\n冬雷无声电不照，疑亦众鬼乘其私。\r\n天高地下非所职，且可把酒无嗟咨。"
        },
        {
            "title": "我策我马寄王介甫",
            "content": "我策我马将安求，\r\n人之悠悠谁适谋，\r\n言东之游。"
        },
        {
            "title": "驯鹿",
            "content": "日日野心新，笼栏外强驯。\r\n祗消指马相，便有逐原人。\r\n昔起歌宾兴，今无伏囿仁。\r\n豺狼好牙爪，应笑角如麟。"
        },
        {
            "title": "悲秋",
            "content": "岁事荒凉冕易悲，西风日夜弄寒威。\r\n秋来寡妇尤勤织，谁是行人未有衣。\r\n常恐衰颜随节换，空看落叶倚风飞。\r\n从来最是悲秋者，况是悲秋客未归。"
        },
        {
            "title": "八桧图",
            "content": "客有要我八桧吟，手携八桧图来悬。\r\n挂张满壁惕可骇，盼顾左右同嗟叹。\r\n旁摹石刻署名状，各有凭附相黄缘。\r\n或高相扶互倚碍，或断欲蹶犹支颠。\r\n强枝拗回信有力，高干复俯蛟虯拳。\r\n寻根及枝逮条蘖，例不拔直皆旁偏。\r\n雷疲风休云雨去，蛇龙斗死犹钓缠。\r\n安分爪角与尾鬣，徒见上下相蜿蜒。\r\n不知生时竟何谓，略不参类常木然。\r\n宜乎今古惑昧者，摇摆舌吻归之仙。\r\n一龙盘拳老高大，传云聃者由飞跹。\r\n当时驾鹿蹋以上，迹有町疃遗相连。\r\n多应蝎残鸟喙啄，不尔诞者强鑱镌。\r\n聃能惑人已自幸，岂此上去能欺天。\r\n借如聃功可升跃，鹿亦何幸飞相连。\r\n於中一木特甚异，肤华逆理纽左旋。\r\n传云聃人所自栽，我知此语定凿穿。\r\n苟令实为聃者植，推以天意犹可言。\r\n当年曷不纽向右，若曰世为左道牵。\r\n如何众辄不省究，反重神怪令聃专。\r\n乾坤中含万品汇，此独自异谁令旃。\r\n穷思意虑莫可索，欲世不惑能能搴。\r\n仙书虚荒喜诞妄，推说事理尤绵延。\r\n世人一读即化变，日望飞奋相迷癫。\r\n岂非此木久树此，浸渍亦为异说迁。\r\n故其形植与生死，时以异怪招惊怜。\r\n先时世不早斤斧，放大其老讹夸传。\r\n当年同生好材干，半以直伐成烧燃。\r\n凭妖附诞相树立，卒自死活终完全。\r\n叶枝凋疏不有荫，材直弗柱曲莫辕。\r\n不佑留存护养者，竟以何理惜不捐。\r\n我有尺铁大刚利，久以铸斧磨山巅。\r\n卒无柯柄尚弃置，懒乞月桂求婵娟。"
        },
        {
            "title": "谢束丈见赠",
            "content": "贱生不自辰，亲没身孤零。\r\n家无一棱田，不得农以耕。\r\n巧智不迨人，工贾难自名。\r\n妄来觑文字，朱墨纷纵横。\r\n合穷心狂高，不肯束世程。\r\n揭欲望孔孟，今昔相招迎。\r\n去古远莫到，复今难回行。\r\n穷步匍匐归，失虎犬不成。\r\n颠倒尘土中，甚若鱼噞羹。\r\n祖死不反骨，姊寡归携甥。\r\n苍黄无为谋，叹慨私失声。\r\n叩头屋厦借，解衣锅盖赓。\r\n甔石固莫致，升掬犹时营。\r\n学左世共笑，身贱人交轻。\r\n父戒子勿效，妻引夫无朋。\r\n妄承西来招，喜色转以騂。\r\n非惟迹脱死，始有心期生。\r\n儿童相回环，朋友推弟兄。\r\n有问多无对，新闻多惭惊。\r\n自羞陋浅人，偷窃幸未黥。\r\n风窗敞清虚，饱腹摩膨脝。\r\n睡足起有书，案几交堆盈。\r\n自喜主人仁，不我贤而惸。\r\n新诗重来贶，褒扬借光荣。\r\n何以示相谢，心铭踰血盟。"
        },
        {
            "title": "呼鸡",
            "content": "鸡呼鸡来前，犬嗾犬至止。\r\n夫岂必可召，役以食乃尔。\r\n令吾曷为悲，人而鸡犬为。\r\n自计无自存，西山谢夷齐。"
        },
        {
            "title": "昼睡",
            "content": "太古一去浩万世，百智竞起纷修治。\r\n交将砭刀溃疮痏，纵得平好无完皮。\r\n倾山竭河论曲水，都投大海为酒池。\r\n中间秫稻不满掬，日益酝酿成浇漓。\r\n不知淳风竟何适，万手齐举招不回。\r\n北窗清疏鸟声好，昼榻自稳闲支龟。\r\n尘埃不到日影薄，沈簟拂拂生凉颸。\r\n四支舒安百虑废，彷佛认得太古遗。\r\n散魂怡愉不旁适，心肺正静无邪思。\r\n因能不有世俗梦，独与淳气相盘嬉。\r\n伏羲持刀刻爻画，古意荡尽无铢厘。\r\n睡无吉凶无得失，纵欲强卦安能为。\r\n故能独存至今日，人各己有反不知。\r\n须知睡义大亦盛，岂独床第夸昏迷。\r\n君子劳心事业暇，得时休息安天倪。\r\n小人一心包万险，迨退就枕皆平夷。\r\n使其睡心大充扩，去与君子何毫丝。\r\n当年尝闻曲肱乐，曾及至圣宜无非。\r\n何况於梦更有得，不见公旦因嗟衰。\r\n後来纷纷不知乐，舍去大路趋邪歧。\r\n竹林猖狂事饮锻，扪拨蚤虱无留衣。\r\n好恶纸上浩万端，竟不及此亦可嗤。\r\n蚊虻纷然始谁造，一一口吻如针锥。\r\n食人肌肤得腹饱，不解默去犹鸣飞。\r\n攘拳挥臂不可却，聒耳不异笙匏吹。\r\n虽然今尚尔无奈，当有猎猎秋风时。\r\n尔躯糜溃尔口坏，我床安稳我枕欹。\r\n平时多贤贵不及，会日偃瞑休恬怡。"
        },
        {
            "title": "上杭帅吕舍人",
            "content": "玉海澄中粹，金山拔外佳。\r\n无前谁与敌，独进不容偕。\r\n列象明星璧，遗思结馆娃。\r\n一麾迎日下，四海望霖乖。\r\n今见诣佥允，从来注意谐。\r\n推满常己任，济域定民皆。\r\n富裕吴中俗，优游治外怀。\r\n樽环常满客，醉拥坐添钗。\r\n贱子儒名业，平生客旁淮。\r\n尘埃方困顿，时命两沉埋。\r\n居拙思营窟，炊穷欲析骸。\r\n毛生祢衡刺，麻系吕匡鞋。\r\n海远狂图酌，天高妄欲阶。\r\n请虽非义得，来实为贫嗟。\r\n况是常瞻目，将希未施崖。\r\n虽然愚者虑，庶享恶人斋。\r\n肉骨非难力，铭心谢莫涯。\r\n定须为进互，庶或未愚柴。"
        },
        {
            "title": "题满氏申申亭",
            "content": "申申亭者名自谁，河东丈人身铭之。\r\n方其作亭自休息，固欲申畅名其题。\r\n虽然自奉颇幽乐，岂敢兼忽当世为。\r\n若日所忧非所及，因以遯世无闷辞。\r\n丈人疏高喜自适，去不限灼来无时。\r\n门无宾僚车马绝，室有几杖衣冠欹。\r\n夜径行招海月伴，昼榻坐与天云期。\r\n春林喧和鸟声好，胜听俗论相哑咿。\r\n尘埃纵尔得风力，卒不到此徒自飞。\r\n亭前朱朱有冶态，亭下白白无俗姿。\r\n好木留存竟见实，恶草锄拔无容茨。\r\n尝闻景胜未易敌，须有大句相参差。\r\n故吾经年不敢往，日望诗老力可支。\r\n偶来为游适已晚，花梢尚有春余遗。\r\n高哦遶树惜时节，拾嚼红片行逶迟。\r\n回看北林竹万颗，寒气欲起凌人威。\r\n清风时来助气势，寒甲夜聚言语私。\r\n方将投闲日来此，脚踏树下成交蹊。\r\n无端尘土又为隔，明日跨马西北驰。\r\n心思梦好定频到，不必直俟归风吹。"
        },
        {
            "title": "招束伯仁杜子长夜话",
            "content": "久阴忽晴已可赏，况复夜气驱蚊藏。\r\n清风逆回六月热，急雨借得三秋凉。\r\n非惟归云人目快，更有白月天心当。\r\n从来万古有未尽，待子一夕心胸张。"
        },
        {
            "title": "原蝗",
            "content": "蝗生於野谁所为，秋一母死遗百儿。\r\n埋藏地下不腐烂，疑有鬼党相收持。\r\n寒禽冬饥啄地食，拾掇谷种无余遗。\r\n吻惟掠卵不加破，意似留与人为饥。\r\n去年冬温腊雪少，土脉不冻无冰凘。\r\n春气蒸炊出地面，戢戢密若在釜糜。\r\n老农顽愚不识事，小不扑灭大莫追。\r\n遂令相聚成气势，来若大水无垠涯。\r\n蓬蒿满眼幸无用，尔纵嚼尽谁尔讥。\r\n而何存留不咀嚼，反向禾黍加伤夷。\r\n鸱鸦啄衔各取饱，充实肠腹如撑支。\r\n儿童跳跃仰面笑，却爱甚密嫌疏稀。\r\n吾思万物造作始，一一尽可天理推。\r\n四其行蹄翼不假，上既载角齿乃亏。\r\n夫何此独出群类，既使跃跳仍令飞。\r\n麒麟千载或一见，仁足不忍踏草萎。\r\n凤凰偶出即为瑞，亦曰竹食梧桐栖。\r\n彼何甚少此何众，况又口腹害不訾。\r\n遂令思虑不可及，万目仰面号天私。\r\n天公被诬莫自辨，惨惨白日阴无辉。\r\n而余昏狂不自度，欲尽物理穷毫丝。\r\n要袪众惑运独见，中夜力为穷研思。\r\n始知在人不在天，譬之蚤虱生裳衣。\r\n扪搜剔拨要归尽，是岂人者尚好之。\r\n然而身尚不绝种，岂复垢旧招致斯。\r\n鱼朽生虫肉腐蠹，理有常尔无何疑。\r\n谁为忧国太息者，应喜我有原蝗诗。"
        },
        {
            "title": "古兴",
            "content": "颭颭树头叶，翻翻水中浮。\r\n暮潮通长河，载入江海流。\r\n颠倒湿就溺，纷沦来不休。\r\n行人坐成叹，风恶久藏舟。"
        },
        {
            "title": "岁暮呈王介甫平甫",
            "content": "岁暮远为客，一身归计深。\r\n尘沙日翳翳，雨雪夜阴阴。\r\n喜色开南信，悲怀动北琴。\r\n感时须寂寞，何独少陵心。"
        },
        {
            "title": "谢张和仲老宝云茶",
            "content": "故人有意真怜我，灵荈封题寄荜门。\r\n与疗文园消渴病，还招楚客独醒魂。\r\n烹来似带吴云脚，摘处尘无谷雨痕。\r\n果肯同尝竹林下，寒泉应有惠山存。"
        },
        {
            "title": "帘",
            "content": "高明庭宇好崇基，枉把疏帘窣地垂。\r\n必欲满堂阴有乐，谁能暗室自无欺。\r\n卷舒未必风无意，间隙须防燕解窥。\r\n莫道人终可遮障，可终遮障亦何为。"
        },
        {
            "title": "寄李君厚",
            "content": "一笑东风去十年，重来稚子已差肩。\r\n脱衣呼客家声旧，把酒论心士气全。\r\n病骥远思牵直道，老鹰秋梦入青天。\r\n自言出处身无累，一把穷通寄自然。"
        },
        {
            "title": "燕答",
            "content": "春日楼台暖气低，东风无主自东西。\r\n寻常帘幙有多少，何处画梁无燕泥。"
        },
        {
            "title": "晚岁",
            "content": "晚岁意不适，新诗老无情。\r\n万古共一叹，百年行半生。\r\n贫忧世累重，贱喜身责轻。\r\n义有不可嗟，非吾不能平。"
        },
        {
            "title": "快哉行呈诸友兼简仲美",
            "content": "脱巾草坐踏地歌，花影落酒生红波。\r\n拔剑横膝仰面笑，醒眼不识天为何。\r\n平时尘土埋英雄，却学弄笔为雕虫。\r\n太阿补履不足用，老骥捕鼠终无功。\r\n安得雄心大胆子，与之把臂论心事。\r\n不使生前眼见仇，何用死时尸磔市。\r\n人生病老多壮时，百岁只如梭过机。\r\n安能局促努筋力，眼穿仰望丹桂枝。"
        },
        {
            "title": "於忽操",
            "content": "於忽乎，不可以为，其又奚为。\r\n谓鸡斯飞，谁得而羁。\r\n谓豕斯突，何取於缚。\r\n是皆以食而得之，吾方饥而噫。\r\n鸡兮豕兮，死以是兮。"
        },
        {
            "title": "赠李定资深",
            "content": "涉川固有道，造舟不如梁。\r\n曾闻水覆舟，不闻死乘杠。\r\n奈何揭厉子，先先勇褰裳。\r\n岂尽水害人，固亦谋非臧。\r\n凤虽谓灵畜，无竹或死饥。\r\n竹今无方无，凤云非其时。\r\n使之群鸱鸢，饥饱为止飞。\r\n非惟失所灵，亦与弹射期。\r\n坦坦谁之田，施施缴且弋。\r\n乌来玩其机，鹊至喜其食。\r\n长鸿飞冥冥，志与万里极。\r\n岂无啄饮心，宁饥不人得。\r\n湍激日蹙蹙，风棱势漫漫。\r\n奈何舟上人，试死才一间。\r\n苟不以利涉，安坐思诚艰。\r\n客虽惧谋梁，而木嗟在山。"
        },
        {
            "title": "秋日感愤二首",
            "content": "坐睨归鸿起自嗟，西风吹落泪痕斜。\r\n聚书老懒堆尘楮，利剑寒酸蛰铁蛇。\r\n自是卧龙犹戢角，浪嗟穴虎向生牙。\r\n从来思掷班佣笔，况是西山旧有家。"
        },
        {
            "title": "叔孙通",
            "content": "弟子从来学未纯，异时得失亦频频。\r\n一官所买知多少，便议先生作圣人。"
        },
        {
            "title": "赠刘成文",
            "content": "予生谢早先，晚世相逅邂。\r\n礼俗不可徵，百孔千疮坏。\r\n平时以是念，食美不知囋。\r\n谁为医国者，已亟不图瘥。\r\n引脰望古人，去我远以太。\r\n斓斑纸上语，十才一二在。\r\n思人乐其言，把读不知懈。\r\n爱其善调理，未讫已期再。\r\n探窥古人心，愤懑世俗败。\r\n常思得英奇，肝肺相诱劢。\r\n以是求世人，未免许以溉。\r\n不特学忧孤，直恐性失介。\r\n呜呼圣贤人，既以舍我迈。\r\n如何有常者，亦不可得拜。\r\n虽然众嘲扬，未忍径伍哙。\r\n刘生江东儒，心臆宽不隘。\r\n遇我数日语，收若俯拾芥。\r\n久从固所望，骤得尤所快。\r\n立海观鲸鲲，乘霄饮沆瀣。\r\n和风吹滞酲，利爪搔痒疥。\r\n我质遂媿陋，香禾映秕粺。\r\n我言遂愧疏，长江掩涔派。\r\n辱索宜有献，百择无一爱。\r\n作诗期笑咍，幸无怒目睚。"
        },
        {
            "title": "无衣一首招黄任道归",
            "content": "岂曰无衣，不能素裳。\r\n缝齐有锵，直韍以方。\r\n岂曰无衣，不能素履。\r\n絇以为戒，夙夜以无怠。\r\n素裳戋戋，谁涉不褰。\r\n素履几几，谁涉不止。\r\n始也何所为，我推我宗。\r\n恶余之无从，睢盱以为恭。\r\n今也既宣我力，群心慝慝。\r\n毁予以自德，曾莫肯己直。\r\n尔我目矣，何为而眊。\r\n聪亦云听，曾莫有告。\r\n谋及於道，佛且乩以笑。\r\n谓白盖黑，或者亦以赤。\r\n行何必有足，巧言以成迹。\r\n以我有常，从尔罔极。\r\n翩翩者舟，在河之涘。\r\n人待不至，亦以自济。\r\n嗟尔君子，归欤予迟。"
        },
        {
            "title": "秋怀",
            "content": "槭槭庭前树，朝零非昔稠。\r\n呦呦草虫鸣，暮急晓未休。\r\n耎虽无不平，岂亦有哀忧。\r\n胡为劳吟呻，与士伤感投。\r\n壮士亦何者，哀哦与虫酬。\r\n所抱不列陈，调苦难谣讴。\r\n高目有远见，直怀羞曲求。\r\n蒿藜袭久安，功名忘前休。\r\n日月忽未几，天地今复秋。\r\n少壮负所怀，老大将安谋。\r\n生无及人功，死骨埋泉羞。\r\n胡为不奋飞，徒与寒饿仇。"
        },
        {
            "title": "送聱隅黄先生",
            "content": "黄风吹土截天横，瘦马眷鞭驱不行。\r\n尚说苦心酬直道，谁知白发为苍生。\r\n平时夷虏恬忠荩，常日公卿足仰成。\r\n虽有英雄无用处，却令老去买牛耕。"
        },
        {
            "title": "日蚀",
            "content": "钱塘山人大署壁，曰十月朔日且蚀。\r\n坐者跳起行者留，愚闻之惊智为惑。\r\n我时过市偶自停，眩两目视闹耳听。\r\n自嗟身贱不有位，安得置此诛四刑。\r\n惟此丙申日在未，天面黯郁昏不济。\r\n举头仰日已半亏，群阴得志云不披。\r\n尘函欲开镜尚掩，谁把白壁涂之泥。\r\n大哉玄象浩难测，安有庸人似术得。\r\n天乎反成竖子名，不念吾皇禳以德。\r\n吾闻日名为大明，光一自出灭月星。\r\n今乃为之成薄蚀，安得君子不为小人乘。"
        },
        {
            "title": "夜月",
            "content": "可嗟落日志悠然，便有群星出见天。\r\n夜月自明人自爱，不妨人亦闭门眠。"
        },
        {
            "title": "旅次寄宝觉讷师",
            "content": "小雨破宿暑，晓风忽焉遒。\r\n山深树翳阴，蜩蚻应已秋。\r\n清坐想高绝，语言谁应酬。\r\n岂不念一往，抱病终自留。\r\n羁旅少往还，有来或非俦。\r\n命仆一谢之，纵我冠屦休。\r\n移床上高堂，解书散床头。\r\n於此有嘉兴，念世谁与谋。\r\n独思山林入，兹意可绸缪。\r\n何当买田庐，共遂丘壑游。"
        },
        {
            "title": "答问诗十二篇寄呈满子权其五耒问斧",
            "content": "子斧谁尔为，黑白大分别。\r\n朝伐一樗死，暮伐千樗孽。\r\n尔终不自谋，几日不缺折。"
        },
        {
            "title": "别张粤南夫温子坚元白满执中子权黄冀端微",
            "content": "始吾得三满，自谓得过人。\r\n一日不见之，已恐愚贱滨。\r\n忧思丛中来，腹肠生毛鳞。\r\n轻舟刺而南，久结愿解伸。\r\n入门顾我笑，喜气沃以新。\r\n徐徐相抽寻，轧轧听引陈。\r\n先生固大贤，拟议何可邻。\r\n诸君又相得，热炙香相熏。\r\n而我拱其间，贪喜乃失神。\r\n凤凰朝百鸟，鸱鸦亦来群。\r\n然其气类同，终独凤鹤亲。\r\n发为鸣声和，上下相铿纯。\r\n苟非治平世，不得此类驯。\r\n故其闻之者，舞蹈相摇振。\r\n轻风促回舠，後会无涯根。\r\n作诗谢幸甚，颠倒迷欢欣。\r\n如将铭自贺，又欲书诸绅。"
        },
        {
            "title": "登瓜州迎波亭",
            "content": "海面清风万里宽，偶来知已脱尘关。\r\n自嗟客世无虚日，却被斜阳占尽山。\r\n海鸟不来青蟑静，渔师归去暮江闲。\r\n从来云水有期约，直待功成是厚颜。"
        },
        {
            "title": "送雁",
            "content": "来时群雁去相随，病眼看天远不知。\r\n为有客愁归未得，独凭斜日望多时。\r\n迟迟南国无春雪，细细东风满柳枝。\r\n蝴蝶黄莺有期约，好加归翥莫令迟。"
        },
        {
            "title": "鹳",
            "content": "毛羽人将鹤品流，斜阳高处自迟留。\r\n人言杀尔三年旱，应是巢成更不忧。"
        },
        {
            "title": "羁旅呈介甫",
            "content": "羁旅迫岁晚，班毛混满簪。\r\n游无輠下马，坐乏囊中金。\r\n尘涨风声浊，天昏雪气深。\r\n幸闻清论数，竟日解悲吟。"
        },
        {
            "title": "金绳挂空虚自勉兼示束孝先",
            "content": "金绳挂空虚，日月系两垂。\r\n天童坐戏弄，纵掣成东西。\r\n百年未死间，昼夜无穷期。\r\n短短固可惜，舒舒定非宜。\r\n有闻未之行，有学未及知。\r\n白发已班疏，朱颜亦童黎。\r\n智虑昏晚年，聪明退前时。\r\n纵欲加自修，去日何胜追。\r\n奈何少自废，老则成空悲。"
        },
        {
            "title": "送赠王平甫",
            "content": "士学何漫漫，近习忘远绍。\r\n文章多自名，谁出得高调。\r\n子才希世珍，拔俗起孤峭。\r\n如解万里骏，不以羁縻要。\r\n篇章缀清新，霞电绚天彯。\r\n夜归借之读，掩纸疑有耀。\r\n洗手脱世尘，飞身就遐眺。\r\n舌骨谁谓朽，死魄如可召。\r\n缩手不愿学，神巧谢人妙。\r\n余材生何偏，日月费吟啸。\r\n收奇欲身名，揽古愿独吊。\r\n平生勇前争，未始却自料。\r\n一日接大敌，说舌忽忘挑。\r\n如秋九磨镜，迫我以丑照。\r\n贪观朝日明，退失两目了。\r\n愿假斧斤惠，刻形近天肖。\r\n寄声诚甚勤，献璞定逢笑。"
        },
        {
            "title": "寄李常伯满粹翁",
            "content": "我思古人不可见，独以两眼纸上求。\r\n苦读才疲即伏枕，亦冀梦寐从之游。\r\n每疑贤圣世间有，岂独古出今则不。\r\n心之所藏弗面见，常恨世腹不可搜。\r\n虽然其中充美者，间或外发文章彪。\r\n扬淮而南谁名声，盛说李满乾万喉。\r\n青天白日所同见，众亦不敢加瑕疵。\r\n而余零丁始就学，独矫众弃先拈收。\r\n要其所学与必至，不止颜孟须孔周。\r\n决将健走独取到，顾我不肯少待留。\r\n新诗惠见荐自讋，若遇重压并见投。\r\n星机织成副地锦，神冶铸出舂天矛。\r\n辉光交华目反眩，噍咀过美涎井流。\r\n退归畏爱复愿学，恍若见富潜谋偷。\r\n顾其才力非当对，犹以一发紖十牛。\r\n使我苦勉不少得，搦笔欲下先惭羞。\r\n有如姣恶各具体，肉骨不可强雕锼。\r\n或云才华乃天与，何寡不益多仍裒。\r\n几时高车得会合，预期蹈拚呼旁陬。\r\n临风呻哦欲有寄，自恨拙茧无长抽。"
        },
        {
            "title": "长风",
            "content": "长风吹百草，劫力亦随靡。\r\n地长风易休，草力复随起。\r\n长风随令归，风去何时来。\r\n百草安正繁，兰生尔何哉。"
        },
        {
            "title": "杂诗",
            "content": "关雎后之淑，棫朴君之明。\r\n兔罝尚好德，况及公与卿。\r\n所以彼行苇，敦然遂其生。\r\n谁能弦此歌，为我发古声。"
        },
        {
            "title": "上黄任道",
            "content": "家世无双旧，材资第一良。\r\n山川储地秀，日月合天光。\r\n远色抵千古，洪声压四方。\r\n道如天未丧，子让世谁当。\r\n文斧摩空运，儒工缩手藏。\r\n熔金斥淄石，截玉出端刚。\r\n追复轩羲旧，裨终典诰亡。\r\n夸传争噍噍，问望蔚堂堂。\r\n章甫通期冠，缁裘讵合裳。\r\n计量遗丈引，收取竟寻常。\r\n有渐虽宜贺，论才固在伤。\r\n偶来官簿版，何异任牛羊。\r\n客有装垂橐，时穷道括囊。\r\n贫才完竖褐，义不及妻糠。\r\n剑折终羞屈，兰移不改香。\r\n幸偷容足地，耻学及羹墙。\r\n同日如无善，当年尚取狂。\r\n互乡前事在，北面有先望。"
        },
        {
            "title": "赠别晏樊父太祝",
            "content": "缩伏蒿莱听命沉，旧房孤剑铁尘侵。\r\n方思力举沧溟水，泼杀生平气焰心。\r\n不谓偶君夸意气，无端起我旧胸襟。\r\n男儿合是公侯器，未忍风前堕泪吟。"
        },
        {
            "title": "闻促织",
            "content": "衰草风来响不知，破窗灯灭月藏辉。\r\n白头老妇无机织，卧听邻儿懒捣衣。"
        },
        {
            "title": "赠杜渐子长",
            "content": "吾鄙少与合，杜子爱所多。\r\n直木有正性，深源无乱波。\r\n齿少蔚未冠，心古先己皤。\r\n卓哉金石姿，勉矣勤锻磨。"
        },
        {
            "title": "观水",
            "content": "细如虾蚓足留连，大可蛟鲸出自然。\r\n当使川流应到海，只今坎止亦成渊。\r\n民忧不见尧咨日，地碍何由禹凿穿。\r\n何惜卧龙无意思，不随云去雨春田。"
        },
        {
            "title": "去草",
            "content": "毵毵出土初如直，嫋嫋随风竞自斜。\r\n漫借人锄劳剆拔，只消夜雨又萌芽。\r\n良田力尽农夫叹，直道春荒志士嗟。\r\n满目青青尽芜蔓，更於何处问蓬麻。"
        },
        {
            "title": "次韵介甫集禧池上咏鹅",
            "content": "池上溶溶浮暖日，野鹅无数自相於。\r\n谋生迹与风波密，择地心将网弋疏。\r\n毛羽鲜明疑振鹭，声鸣和好似关雎。\r\n应怜豢养轻身者，只直义之数纸书。"
        },
        {
            "title": "答问诗十二篇寄呈满子权其九水车谢龙",
            "content": "水车谢神龙，下竭固无奈。\r\n旱则我为用，尔龙尚何谓。"
        },
        {
            "title": "忆润州葛使君",
            "content": "六朝游观委蒿蓬，想像当时事已空。\r\n半夜楼台横海日，万家萧鼓过江风。\r\n金山寺近尘埃绝，铁瓮城深气象雄。\r\n欲放船随明月去，应留闲暇待诗翁。"
        },
        {
            "title": "饿虎不食子",
            "content": "饿虎不食子，饥鹰不雌求。\r\n虎饿不择肉，盛怒遇子收。\r\n鹰饥爪喙狞，尚与雌同韝。\r\n人岂二者然，恩义宜绸缪。\r\n亲戚不宜怒，割恩以为仇。\r\n此割非常割，此伤无血流。\r\n肉割愈有日，恩割伤不收。\r\n一割大义死，再割面相仇。\r\n亲戚尚皆然，况又他人俦，\r\n是己与世绝，子世何足尤。"
        },
        {
            "title": "庭草",
            "content": "平时已多病，春至更蹉跎。\r\n恶土种花少，东风生草多。\r\n客愁浑寄泪，野思不堪歌。\r\n独有诗心在，时时一自哦。"
        },
        {
            "title": "夏日平居奉寄崔伯易兼简朱元弼",
            "content": "惟怃庭下树，阴影日已敷。\r\n癯癯闭门人，簟席自卷舒。\r\n高枝就远冠，曲枝挂裳裾。\r\n还来从此息，卧视诗与书。\r\n桓桓门外客，从徒驾骊驹。\r\n不知来何闻，乃肯顾我闾。\r\n呼儿往应门，谓言出在涂。\r\n非我敢厌客，非客与我疏。\r\n以予拙语言，无以得客娱。\r\n一不当客意，恐与世患俱。\r\n不如两相忘，何能效纷如。"
        },
        {
            "title": "赠黄任道",
            "content": "长河之流几万里，骇若泻自天上来。\r\n奔湍冲山拔地走，直有到海无邪回。\r\n人之所观乃流沬，犹以泪射忧天摧。\r\n想其根源发声势，如纵烈火烧千雷。\r\n古来走死万万脚，竟莫识自何来哉。\r\n我疑鸿荒混沌日，冲破天地之元胎。\r\n夸娥摇头巨灵走，避不敢道曾疏开。\r\n锄耰之成乃畎浍，欲计议此诚可哈。\r\n长帆大舰不敢绝，尚恐飘去无垠涯。\r\n愚儿脚惯踏潢潦，安敢逆此加泝洄。"
        },
        {
            "title": "张巡",
            "content": "禄儿射火烧九天，鬼手不扑神听旃。\r\n群庸仰口不肯唾，反出长喙嘘之燃。\r\n睢阳城穷缩死鳖，危系一发悬九渊。\r\n巡瞠睨远两眦拆，怒嚼齿碎须张肩。\r\n恨身不毛剑无翼，不能飞去残贼咽。\r\n翁躯腥刀子磔俎，日嚼血肉犹经年。\r\n霁云东攘两臂去，西来才有九指还。\r\n胸中慎气吐不散，去随箭入浮屠砖。\r\n忠穷智索其自效，更脔爱妾尝饥涎。\r\n我疑没日贼不食，恐其肉酖死不痊。\r\n又疑身骨不化土，定作金铁埋重泉。\r\n何时山移陵谷变，发出鼓铸戈或鋋。\r\n吾如得之顾有用，不诛已然诛未然。"
        },
        {
            "title": "到润望竹林寺忆朱昌叔",
            "content": "常与幽人过竹林，重来无地豁烦襟。\r\n青山欲去谁堪语，薄俗相期不到心。\r\n何计江湖终隐钓，去随鱼鸟共飞沉。\r\n尘埃闻说难为客，早晚归来忆旧吟。"
        },
        {
            "title": "哭诗六章",
            "content": "朝哭声吁吁，暮哭声转无。\r\n声无血随尽，安得目不枯。\r\n目枯不足叹，无目心自安。\r\n目存多所见，不若无目完。"
        },
        {
            "title": "梅花",
            "content": "晓枝开早未多稠，屡嗅清香不忍收。\r\n万木已知春尽到，百花常负後来羞。\r\n东风也合相和暖，腊雪无端欲滞留。\r\n满眼萧疏正堪惜，莫将棋笛起人愁。"
        },
        {
            "title": "冬阴寄满子权",
            "content": "玄云载雨惜不下，北风吹急水相黏。\r\n周遮覆盖不通透，锢结已厚难披燖。\r\n微阳未复老阴壮，计去暖律时犹淹。\r\n青天何可一日失，渐恐此去无由瞻。\r\n日驭自惧不得脱，略出急入地下潜。\r\n凭阴托寒恣凌烁，风伯得意欣沾沾。\r\n但幸天公不省悟，谁顾地下人嗟谗。\r\n隔绝霜露旷不下，帝有润泽何由沾。\r\n非惟勾芽冻夭折，亦恐万类由兹歼。\r\n九龙衔火互相暖，称有日职借不甘。\r\n群儿锐奋不量度，欲仰吐气吁以炎。\r\n惟有壮士抱剑卧，思得美酒聊自酣。"
        },
        {
            "title": "山中",
            "content": "山中亦有出山路，山人自不与世通。\r\n拂衣起行饮流水，枕书就卧听松风。\r\n地宽江河竞摇荡，天阔日月争西东。\r\n乾坤自为四时役，万事不到幽人胸。"
        },
        {
            "title": "辞粟操",
            "content": "食子之粟，饱复何为。\r\n当人之赐，罪亦何辞。\r\n有以我为是兮，岂无以我为非。\r\n已兮已兮，吾何以胜人之言兮。"
        },
        {
            "title": "诋燕",
            "content": "金屋人娇奈燕何，暮帘好卷放来过。\r\n今年已见燕无数，何况明年燕更多。"
        },
        {
            "title": "寄满子权",
            "content": "子权今谓何，又不治简书。\r\n子素赐我多，岂以此遂疏。\r\n予亦如常时，病与贫相俱。\r\n冉冉草没阶，客脚不踏庐。\r\n贵者事名位，崖岸夸异殊。\r\n贤者纵肯来，顾我欲取无。\r\n惟余龊龊徒，吾亦羞与居。\r\n潭潭一室空，编帙环三隅。\r\n暴阳不忧偿，偷饱幸未诛，\r\n且可延朝昏，忧思老顽愚。\r\n独有思子怀，涕下时喑鸣。"
        },
        {
            "title": "吴江长桥",
            "content": "老匠铁手风运斤，一挟刃入千山髠。\r\n明堂有在不见用，此为失地犹济人。\r\n西巨泽江海通，狞风撼地波撑空。\r\n当道独能支地险，更东安得与天穷。\r\n莫比垂天绅，莫比跨地带。\r\n渴龙枯死乾无鳞，绝海失舟踏鲸背。\r\n秦帝东游逐仙迹，累重肉多飞未得。\r\n三洲水隔不到山，借得紫虹千万尺。\r\n平时尘土埋英雄，吾亦弃剑来游东。\r\n欲观水尽朝宗海，安得身乘破浪风。\r\n为约他年可归处，频倚栏干不思去。\r\n季鹰范蠡不足奇，待我为名千古归。"
        },
        {
            "title": "纸鸢",
            "content": "谁作轻鸢壮远观，似嫌飞鸟未多端。\r\n才乘一线凭风去，便有愚儿仰面看。\r\n未必碧霄因可到，偶能终日遂为安。\r\n扶摇不起沧溟远，笑杀鹏抟似尔难。"
        },
        {
            "title": "小雨",
            "content": "一夜风声惊屋破，四邻叩壁呼我贺。\r\n久知旱势非所期，果见雨逐浮云过。\r\n庭塘流注已有余，田亩不沾亦何奈。\r\n雷嗔电笑竟何为，幽人空废南轩卧。"
        },
        {
            "title": "岁暮言怀呈诸友",
            "content": "万事无成只一吁，穷年况复叹穷途。\r\n功名未立头先白，贫病相仍气尚粗。\r\n富贵早知皆有命，穷通料是不由吾。\r\n会须开口随时笑，一曲长歌醉倒壼。"
        },
        {
            "title": "和束蒙初九日不见菊登高",
            "content": "从来秋菊不曾栽，敢向西风怨不开。\r\n我自伤秋有高兴，非关特为菊花来。"
        },
        {
            "title": "士患常不学",
            "content": "士患常不学，不学常罔然。\r\n学成安所施，用舍系诸天。\r\n孔孟去已久，寥寥泣遗编。\r\n斯道未易为，今古如同年。"
        },
        {
            "title": "闻雁",
            "content": "可怜饮啄镇随阳，何处闻时最断肠。\r\n万里波涛九秋後，五更风雨一灯旁。\r\n乾坤莽莽连舟楫，缯缴纷纷羃稻粱。\r\n安得入同羁旅意，悠悠南北不相伤。"
        },
        {
            "title": "和束熙之雨後",
            "content": "猎猎风吹雨气腥，谁翻碧海踏天倾。\r\n如何农畯三时望，只得官蛙一处鸣。\r\n何处断虹残冷落，有时斜照暂分明。\r\n当车收辙云藏迹，依旧晴空万里平。"
        },
        {
            "title": "杂诗",
            "content": "召公方伯尊，材亦圣人亚。\r\n农时惮烦民，听讼小棠下。\r\n嗟今千里长，已耻问耕稼。\r\n弹琴高堂上，欲以无为化。"
        },
        {
            "title": "春人",
            "content": "春人轻飘喜聚散，春筵笑长白日短。\r\n柳芽嚼雪喷尽寒，桃花烧风作春暖。\r\n春衣少年当酒歌，起舞四顾以笑和。\r\n红夭绿烂狂未足，春更不去将奈何。"
        },
        {
            "title": "何处难忘酒十首",
            "content": "何处难忘酒，穷才世不知。\r\n出门无直道，开口碍当时。\r\n白发无端速，青山不忍期。\r\n此时无一盏，何以慰忧思。"
        },
        {
            "title": "不愿渔",
            "content": "终焉可百为，不愿为渔子。\r\n当时渭阳人，自是直钓耳。\r\n今非结网身，岂有得鱼喜。\r\n试身风波间，等用豢妻子。\r\n古今同为渔，意义不相似。\r\n采薇南山阿，归耕南山下。\r\n食苦心无虞，守约自闲暇。\r\n出处皆有义，在理无用讶。\r\n今人举一隅，何足语学稼。"
        },
        {
            "title": "春日",
            "content": "提壼聒聒惟呼酒，杜宇喧喧只说归。\r\n坐怪鸟声皆有取，静于人事益知非。\r\n已嫌世浊胡为混，能待河清固已稀。\r\n为语夷齐既甘饿，可能分我首阳薇。"
        },
        {
            "title": "琴二首",
            "content": "古风寥落欲何寻，常记南风素意深。\r\n闻说五弦弦不断，欲于何处借人琴。"
        },
        {
            "title": "答问诗十二篇寄呈满子权其二耒答鎛三首",
            "content": "我用於主人，良田无虚种。\r\n主人不我以，我适为无用。\r\n不知主人饥，岁卒安自奉。\r\n由来我求人，孰与求我重。"
        },
        {
            "title": "东园赠周翊",
            "content": "尝闻东园游观嘉，晚趁时节亦自到。\r\n东风不知来者多，一日芳蹊踏无草。\r\n山樱著子寒尚迟，江梅殒蘤香可吊。\r\n扶疏枝叶未成荫，偶来正值斜阳照。\r\n千株红杏暖自酣，风引高炬烧晴燥。\r\n夭桃未老已抽青，略略朱旗冠翠纛。\r\n虽然素李不争华，似洗朱丹夸莹皓。\r\n其他百种不可名，如列锦绣快晴曝。\r\n何低何高何後先，一一尽解承春笑。\r\n杨花轻佻最得力，飞过青天去何冒。\r\n弱柳低垂弗辞贱，以力凭风为春扫。\r\n黄鹂嘲啁声语和，似对游人见情抱。\r\n蝴蝶填委不知数，飞乱人眼漫颠倒。\r\n黄蜂虽忙不为身，以甘遗人竟何道。\r\n子规终日劝客归，吾无间然念何报。\r\n嗟余多病所趋乖，又懒讙呼逐年少。\r\n经年一春为嘉时，行过不恤每自谯。\r\n然虽无酒不解歌，素游尚少贫交召。\r\n何时期子早再游，风雨不可旦夕料。"
        },
        {
            "title": "次韵介甫怀舒州山水见示之什",
            "content": "皖上相逢昔少留，登楼隐几听鸣鸠。\r\n山峰行处今何在，溪水流乘此有不。\r\n就食四方甘不系，为生一世信长浮。\r\n共知局促京沙里，回首当时始觉羞。"
        },
        {
            "title": "秋兴",
            "content": "秋风吹人有高兴，醉怀感物伤盛衰。\r\n秋来纵得蒿艾死，岁晚已非兰蕙时。\r\n哀歌不入俗耳听，大笑自与万古期。\r\n长鸿冥冥尔飞好，虽有缯缴安所施。"
        },
        {
            "title": "和洪与权",
            "content": "沟中老弱转流尸，夫不容妻母弃儿。\r\n常得民愚犹是幸，不然死等更何为。\r\n布衣空有蒿莱泪，肉食方多妾马思。\r\n君也天心省民数，未加死所又何辞。"
        },
        {
            "title": "寄姊夫焦韫叔兼简三姊",
            "content": "风舟挽晴江，载客日夜行。\r\n身远心在家，腹肠何由平。\r\n未知所到期，先计还归程。\r\n时寻别时语，涕泪下纵横。\r\n仰观风中云，下视水上萍。\r\n共在天地间，可无同飘零。\r\n泻此樽中酒，美鱼其饮羹。\r\n虽饱不厌饥，强醉终自醒。\r\n笑言虽在远，音问犹有形。\r\n愿因东南风，时寄西北声。"
        },
        {
            "title": "孤云",
            "content": "一片孤云逐吃飞，东西终日竟何依。\r\n旁人莫道能为雨，惟恨青山未得归。"
        },
        {
            "title": "日益无聊赖偶成呈子长",
            "content": "一夕西风叶下柯，羁人憔悴发沉疴。\r\n穷来无子知难得，命薄于人可奈何。\r\n困卧牛衣空有泪，剧弹铁剑不成歌。\r\n陶家壁冷尘埃满，何日云雷起铁梭。"
        },
        {
            "title": "同顾保之游灵隐",
            "content": "闭门不知春色到，出城始见江梅开。\r\n行探幽泉至高绝，共坐巨石聊徘徊。\r\n时逢天风吹客过，还有野鸟惊人来。\r\n林间躬借所未历，归马空载斜阳回。"
        },
        {
            "title": "寄王正叔",
            "content": "微生不过人，气力两眇麽。\r\n力学失自谋，径古与今左。\r\n病世相陷贼，树性期刚果。\r\n岂不中是时，然亦未尝过。\r\n奈何众好殊，未语咻已夥。\r\n伥伥独何之，云云锐亦挫。\r\n忠言不售耳，直面屡得唾。\r\n怒目瞠以环，谤口焰而女。\r\n出门先自羞，有衣恍疑裸。\r\n过市不成步，伛偻侔鳖跛。\r\n周旋不出扉，迷若蚁循磨。\r\n人恶固为甚，自厌近亦颇。\r\n媚世定有术，欲学从谁可。\r\n必也泥自售，恐由此始祸。\r\n贤子远相问，幸有以教我。\r\n得报速是宜，翘企不容坐。"
        },
        {
            "title": "太湖",
            "content": "西南无尽望，吞恐罄吴郊。\r\n海近私凭蓄，天低不敢包。\r\n蛟龙宜自宅，螾蛭莫令巢。\r\n远浦才分点，归樯略认梢。\r\n水乘潮更阔，地过底宜坳。\r\n鸟绝烟维断，风凌浪脊交。\r\n大穚横作画，别岸缺成爻。\r\n吟恐诗无气，图忧笔费抄。\r\n归输范蠡得，官许季鹰抛。\r\n去忆心应系，归夸口定劳。\r\n穷何须蹈海，来好卜编茅。\r\n著户生同隐，居民钓自庖。\r\n沧浪未容濯，鱼枻夜停敲。"
        },
        {
            "title": "白鸡冠花",
            "content": "如飞如舞对瑶台，一顶春云若剪裁。\r\n谁为移根蓂荚畔，玉鸡应为太平来。"
        },
        {
            "title": "寄聱隅先生黄曦",
            "content": "王朝簪笏拥天扉，肯以经纶假布衣。\r\n老信苍生终有命，穷忧当世益思归。\r\n一身谁作千年雍，两眼空看万事非。\r\n闻说韦编日开阅，可应三复叹知几。"
        },
        {
            "title": "答友",
            "content": "客尝疑西伯，何至羑里辱。\r\n瞽鳏虽父子，尚脱井廪酷。\r\n昏主虽圣臣，飞祸安可卜。\r\n致命遂其志，虽穷不为戮。"
        },
        {
            "title": "幽居感怀寄满子权",
            "content": "卜得幽居四绝邻，寻常庭巷断蹄输。\r\n门前犬豕卧横道，城上牛羊下视人。\r\n满眼夕阳闲草树，回头归路正埃尘。\r\n思君未有东来计，何日双眉对面伸。"
        },
        {
            "title": "答王簿正叔",
            "content": "当年论友笑常情，谁使风波忽沸腾。\r\n自有赤心包白日，竟无绮语敌青蝇。\r\n重来赭面还如火，自许清诚卒似冰。\r\n反覆来篇却堪叹，待将遗恨寄朱绳。"
        },
        {
            "title": "古兴",
            "content": "出门将何从，与物随纷纷。\r\n不得所欲为，还与俗人群。\r\n外迹久已非，独嗟心所存。\r\n自信有可羞，彼人何足论。"
        },
        {
            "title": "江上四首",
            "content": "风吹平江起长澜，野客坐啸酒在颜。\r\n兴来就上南山观。固应散发游更好，\r\n何用美质加弊冠。"
        },
        {
            "title": "寄满子权二首",
            "content": "窗前午枕梦忘还，门外清风昼掩关。\r\n天下谁当千古後，床头自笑六经闲。\r\n能将道系穷通里，安用身居进退间。\r\n自愧公心犹有蔽，清时无日不思山。"
        },
        {
            "title": "秋居",
            "content": "秋居寒萧疏，秋意愁交井。\r\n饱犬无吠志，饥乌有凶声。\r\n庭空鸟交下，墙穴鼠更争。\r\n浩叹欲出门，日暮不可行。"
        },
        {
            "title": "招夏和叔",
            "content": "矻矻雕镌役俗儿，六经尘土有谁吹。\r\n我追往圣思前躅，子苟安行即後时。\r\n大遇定为当世福，不逢犹作後来师。\r\n思量最是男儿事，此外吾曹不足期。"
        },
        {
            "title": "於忽操",
            "content": "於忽乎，不可以为，\r\n其又奚为。离娄之精，\r\n夜何有於明。瞽旷之耳，\r\n聋者亦有尔。束王良之手兮，\r\n後车载之。前险以既覆兮，\r\n後逐逐其犹来。虽目盼而心骇兮，\r\n顾其能之安施。委墨绳以听人兮，\r\n虽班输亦奚以为。"
        },
        {
            "title": "西园月夜醉作短歌二阕",
            "content": "我有壹郁气，从来未经吐。\r\n欲作大叹吁向天，穿天作孔恐天怒。\r\n琥珀春拨醅，泛艳红出杯。\r\n无客尚有月，把对心尚开。\r\n踏地长歌仰天笑，突兀坐见朱颜颓。\r\n从他日月人老，一醉万事皆悠哉。\r\n丈夫身在不忧困，未必天心竟不回。"
        },
        {
            "title": "和朱元弼春游",
            "content": "闭门无著只疏慵，谩出留连与众同。\r\n柳却有情愁落日，花惟能笑谢东风。\r\n恨无日到三春外，尽看人狂六极中。\r\n泛泛相逢且相笑，久将吾道付穷通。"
        },
        {
            "title": "庭草",
            "content": "庭草绿毰毸，庭花闲自开。\r\n长源抱寒去，轻燕逐春来。\r\n时节看风柳，生涯寄酒杯。\r\n伤春欲谁语，游子正徘徊。"
        },
        {
            "title": "忆江阴呈介甫",
            "content": "江上城隍古镜中，城边山色翠屏风。\r\n鱼虾接海随时足，稻米连湖逐岁丰。\r\n泰伯人民堪教育，春申沟港可疏通。\r\n朱轮天使从君欲，异日能忘笑语同。"
        },
        {
            "title": "翩翩水中舟",
            "content": "翩翩水中舟，既满何用载。\r\n主舟者谁子，无乃忽於败。\r\n兼济虽期仁，过任适为害。\r\n自是人致然，已溺何足怪。"
        },
        {
            "title": "雁",
            "content": "万里长为客，飞飞岂自由。\r\n情知稻粱急，莫近网罗求。\r\n关塞风高夜，江湖水落秋。\r\n哀鸣徒自切，谁谓尔悲愁。"
        },
        {
            "title": "哭诗六章",
            "content": "切切复切切，泪尽琴弦绝。\r\n愤气吐不出，内作心肝热。\r\n朝浆渴不胜，暮潦浊不清。\r\n何以慰我怀，安得沧海冰。"
        },
        {
            "title": "南山雪",
            "content": "世於利禄不择义，苟可走夺足恐蹉。\r\n家储千金吝铢两，不敢尽费乌用多。\r\n百年到死财几日，恃若固有理则那。\r\n庄生尝以富为病，爱其放达与俗过。\r\n南山衣雪变群玉，举以卖世售几何。\r\n山翁固亦富自喜，稚子无诮贫犹歌。"
        },
        {
            "title": "读白乐天集",
            "content": "北邙山下一孤坟，流落三千绮丽文。\r\n後世声名高白日，当年荣利等浮云。\r\n屏除忧愤归禅寂，消遣光阴在酒醺。\r\n若使篇章深李杜，竹符还不到君分。"
        },
        {
            "title": "琴二首",
            "content": "不独区区操缦间，要期追逐古风还。\r\n吾民有愠何当解，学得南风不敢弹。"
        },
        {
            "title": "送黄任道歌",
            "content": "吾门之达兮，尔可款以入兮。\r\n进之不时兮，吾岂不尔待兮。\r\n何後未至兮，前已过之。\r\n来犹有望兮，去何胜追。\r\n俯吾著而即兮况堂若室兮。又歌曰：敖耶学耶，\r\n为来往耶。衣之荼荼，\r\n冠膝膝耶。何进趋之舒，\r\n不若退走之速耶。虽终不吾听兮，\r\n犹无贻我嗟。"
        },
        {
            "title": "我策我马寄王介甫",
            "content": "井则有泉，渴者俯之。\r\n燎之阳阳，寒者附之。\r\n君子则高，吾则仰之。"
        },
        {
            "title": "松休操",
            "content": "蔚彼南山，有松其猗。\r\n孰堂而基，孰坏不支。\r\n远莫与识，其斩以狙猿之杙。\r\n是近是度，谓家之无桷。\r\n呜呼松乎，余归此休乎。"
        },
        {
            "title": "寄吕惠卿吉甫兼简林伯通",
            "content": "踆踆门外马，客至知谓谁。\r\n昔面尚未逢。那论心相知。\r\n揖客拜上堂，谢客辱弗遗。\r\n寒暑相问酬，唯诺坐无为。\r\n静默近尤远，多言足瑕玼。\r\n勉从客所论，还顾所雪非。\r\n念此废无益，对书坐长嘻。\r\n独思同怀子，念远莫见之。\r\n岂无寄我书，岁晚若苦迟。\r\n闻颇困王事，岂无闲暇时。\r\n况有同僚贤，相期在书诗。\r\n人生天地间，常恐食所縻。\r\n去就两莫谋，会合宁有期。\r\n余病不自乐，旧学益以隳。\r\n近者非所同，远者劳梦思。\r\n江水日夕东，道途宛而夷。\r\n寄书当在勤。无谓往还稀。"
        },
        {
            "title": "酒船",
            "content": "刳木以为舟，盖取诸涣象。\r\n有能为其模，黄金役良匠。\r\n虚中无樯楫，所载惟佳酿。\r\n绣段围华堂，妖姬发清唱。\r\n坐乘欢来时，落日翻红浪。\r\n试问醉乡游，何如江海上。"
        },
        {
            "title": "次韵和人古松",
            "content": "直枝难立鸟徘徊，地瘦根孤碍石回。\r\n山野不逢终更老，闾阎无用始为材。\r\n更无匠伯身尝过，只有幽人眼暂开。\r\n谁与东风记霜雪，争令平地肯栽培。"
        },
        {
            "title": "和人促织",
            "content": "秋虫何尔亦匆匆，何处人心与尔同。\r\n梦枕几年悬客泪，晓窗残月破西风。\r\n人思绝漠冰霜早，妇叹穷阎杼柚空。\r\n更有孤砧共岑寂，平明华发满青铜。"
        },
        {
            "title": "读商君传",
            "content": "利害从来识所存，固难轻重与人论。\r\n赵良不自身为客，刚欲都君使灌园。"
        },
        {
            "title": "终雌操",
            "content": "林鸠之雌兮，不有巢而子兮，\r\n而有巢以止兮。吁嗟乎己兮，\r\n终雌之乐兮，吁嗟乎鹊兮。"
        },
        {
            "title": "和孙莘老将赴太平二首",
            "content": "纷纷世俗竞朱金，仕道人人说直寻。\r\n但以一官求养志，岂於千古有遗心。\r\n嗜偏羊枣情何甚，戏及牛刀意自深。\r\n何日山林遂归计，南风进讲五弦琴。"
        },
        {
            "title": "送周器之归润再索",
            "content": "何须别子始沾衣，久有江南去梦飞。\r\n为语青山幸相望，壮夫终不白头归。"
        },
        {
            "title": "谢成父",
            "content": "旧说诗无三百年，于今拭目读君篇。\r\n已嗟吾道微如线，不意斯文未丧一。\r\n金玉有声情不俗，蕙兰之臭美尤全。\r\n尘埃满眼逢何晚，气类相期久合坚。\r\n以义求人今遂得，于心无媿果为贤。\r\n不须剌口论憔悴，吾辈恓惶自古然。"
        },
        {
            "title": "谢李常伯",
            "content": "人从东南来，忽得连纸诗。\r\n行义不赫晔，名声无萎蕤。\r\n虽尝误见辱，旋则拜席归。\r\n别久谓已忘，不图犹记之。\r\n长封大书字，顾我已忸怩。\r\n开縢把之读，推与果失宜。\r\n剥虎蒙羊猪，借使出类奇。\r\n见豺先自奔，遇豢还群随。\r\n是故古之人，为己贱若斯。\r\n有闻未之行，季路终不嬉。\r\n名浮过所实，孟氏耻以非。\r\n今而承所赐，乃此亦可噫。\r\n贤者宁过哉，当是我有欺。\r\n忍愧读终篇，喜惊改肝脾。\r\n咛咛教诲言，举举仁义辞。\r\n初令探本根，喻以海与池。\r\n乾坤老六经，遗编烂孔姬。\r\n尚恐惑异说，教之无迁移。\r\n强闻终日乾，仁不三月违。\r\n卒以二者终，要我勉不疑。\r\n百诵百再拜，下泪如挂糜。\r\n交朋百愚谀，此语闻之谁。\r\n忆初从粹翁，睡耳忽得提。\r\n震惊破百昏，寐觉悼前迷。\r\n今而去之久，茅塞心丛茨。\r\n骤承夫子言，快斧加芟荑。\r\n旧秽忽划削，新除坦平夷。\r\n念当不舍去，戴服同冠衣。\r\n犹恐免袒间，复作须臾离。\r\n且将鑱之心，不止涅之皮。\r\n二者苟一能，终死庶不遗。\r\n平生苦嗜诗，此篇况骤驰。\r\n喁哦夜不休，齮嚼午忘饥。\r\n仰嗟天骨雄，俯叹人莫为。\r\n星明有常高，日圆无食亏。\r\n读久口益嚵，舌软涎流垂。\r\n想当措意初，嚼云吐虹蜺。\r\n唇牙哆华鲜，肺肠涌光辉。\r\n故其纸上言，飘有霄汉姿。\r\n何可对酬谢，约海量珠玑。"
        },
        {
            "title": "再次元韵答几道",
            "content": "尘嚣摆落到鸿冥，始见当时遁世英。\r\n丛棘敢思丹凤至，寸筳惭叩巨钟鸣。\r\n须知奔竞浮荣路，未若喧传不朽声。\r\n此道固为流俗笑，苟非夫子欲谁明。"
        },
        {
            "title": "读西汉",
            "content": "汉得孤秦万弊时，当年丞相要无为。\r\n洛阳年少空流涕，谁谓书生果有知。"
        },
        {
            "title": "秋日偶成呈杜子长显之兼简仲美刘丈",
            "content": "丈夫不合自穷愁，藜藋先须天下忧。\r\n君不唐虞皆我罪，民推沟壑更谁尤。\r\n须将兼济为吾事，若只诚身亦我羞。\r\n满纸古人皆有道，如其所学愿轲丘。"
        },
        {
            "title": "野步",
            "content": "久撄末俗喧，脱就绿野静。\r\n方随巾屦便，那暇宾客命。\r\n林红落春衰，草绿争夏盛。\r\n时从老农语，久伫行子听。\r\n谓言劳苦後，各以闲暇庆。\r\n时逢瓶盎酒，亦有肴核称。\r\n喧嘲忽无次，歌唱仍相咏。\r\n酒阑纷起坐，白发忽两凭。\r\n儿乘旁树嬉，牛卧前篱瞑。\r\n予方困俗累，爱此近天性。\r\n何当从之归，买舍与相并。"
        },
        {
            "title": "杂诗",
            "content": "古人重非道，饥不苟豆羹。\r\n有为非其心，或不脱冕行。\r\n如何後世人，以官业其生。\r\n鄙哉乐欺人，犹以圣自名。"
        },
        {
            "title": "众鸟",
            "content": "鸦鸦枝上鸣，欲下飞复屡。\r\n忽投群辈先，以我弃肉去。\r\n群鸟起争攫，既失反亲慕。\r\n饿鸱盘且下，欲夺进复惧。\r\n群鹊何轩轩，聚噪如骂怒。\r\n鸠鸽恨不逮，回旋自号呼。\r\n庭雀审细微，知非已能预。\r\n跳梁暮堂下，不舍稗粒顾。"
        },
        {
            "title": "谢束丈",
            "content": "喜赴西招足屡蹉，自惭愚鄙取无他。\r\n能终末学生何幸，得活诸孤赐最多。\r\n愧面未甘徒已矣，报心全寄命如何。\r\n须知下客终思用，不必时时强铗歌。"
        },
        {
            "title": "梦蝗",
            "content": "至和改元之一年，有蝗不知自何来。\r\n朝飞蔽天不见日，若以万布筛尘灰。\r\n暮行啮地赤千顷，积叠数尺交相埋。\r\n树皮竹颠尽剥枯，况又草谷之根荄。\r\n一蝗百儿月两孕，渐死高厚塞九垓。\r\n嘉禾美草不敢惜，却恐压地陷入海。\r\n万生未死饥饿间，支骸遂转蛟龙醢。\r\n群农聚哭天，血滴地烂皮。\r\n苍苍冥冥远复远，天闻不闻不可知。\r\n我时心知悲，堕泪两目。\r\n发为疾蝗诗，愤扫百笔秃。\r\n一吟青天白日昏，两诵九原万鬼哭。\r\n私心直冀天耳闻，半夜起立三千读。\r\n上天未闻间，忽作遇蝗梦。\r\n梦蝗千万来我前，口似嚅嗫色似冤。\r\n初时吻角犹唧嗾，终遂大论如人间。\r\n问我子何愚，乃有疾我诗。\r\n我尔各生不相预，子何诗我盍陈之。\r\n我时愤且惊，噪舌生条枝。\r\n谓此腐秽余，敢来为人讥。\r\n尔虽族党多，我谋久已就。\r\n方将诉天公，借我巨灵手。\r\n尽拔东南竹柏松，屈铁缠缚都为箒。\r\n扫尔纳海压以山，使尔万噍同一朽。\r\n尚敢托人言，议我诗可否。\r\n群蝗顾我嗟，不谓相望多。\r\n我欲为子言，幸子未易呶。\r\n我虽身为蝗，心颇通尔人。\r\n尔人相召呼，饮啜为主宾。\r\n宾饮啜釂百豆爵，主不加诟翻欢欣。\r\n此竟果有否，子盍来我陈。\r\n予应之曰然，此固人间礼。\r\n傧价迎召来，饮食固可喜。\r\n蝗曰子言然，予食何愧哉。\r\n我岂能自生，人自召我来啜食。\r\n借使我过甚，从而加诟尔亦乖。\r\n尝闻尔人中，贵贱等第殊。\r\n雍雍材能官，雅雅仁义儒。\r\n脱剥虎约皮，借假尧舜趋。\r\n齿牙隐针锥，腹肠包虫蛆。\r\n开口有福威，颐指专赏诛。\r\n四海应呼吸，千里随卷舒。\r\n割剥赤子身，饮血肥皮肤。\r\n噬啖善人党，嚼口不肯吐。\r\n连床列竽笙，别屋连嫔姝。\r\n一身万椽家，一口千仓储。\r\n儿童袭公卿，奴婢联簪裾。\r\n犬豢羡膏粱，马厩余绣涂。\r\n其次尔人间，兵皂倡优徒。\r\n子不父而父，妻不夫而夫。\r\n臣不君尔事，民不家尔居。\r\n目不识牛桑，手不亲犁锄。\r\n平时不把兵，皮革包矛殳。\r\n开口坐待食，万廪倾所须。\r\n家世不藏机，绘绣锦衣襦。\r\n高堂倾美酒，脔肉脍百鱼。\r\n良材琢梓楠，重屋擎空虚。\r\n贫者无室庐，父子各席居。\r\n贱者饿无食，妻子相对吁。\r\n贵贱虽云异，其类同一初。\r\n此固人食人，尔责反舍诸。\r\n我类蝗名目，所食况有余。\r\n吴饥可食越，齐饿食鲁邾。\r\n吾害尚可逃，尔害死不除。\r\n而作疾我诗，子语得无迂。"
        },
        {
            "title": "慵",
            "content": "衣冠慵整鬓慵梳，万事从来静有余。\r\n却笑嵇康慵未得，区区犹作绝交书。"
        },
        {
            "title": "读东汉",
            "content": "汉鼎重焱逆血熬，当时天子亦勤劳。\r\n不能乘作唐虞计，未会严陵所谓高。"
        },
        {
            "title": "晚虹",
            "content": "晚虹随雨过山巅，谁插青云倒挂悬。\r\n可惜两垂空到海，不令一直径冲天。\r\n不堪暮霭难相蔽，常到斜阳亦可怜。\r\n好使渴来能剧饮，且教浮壑减清渊。"
        },
        {
            "title": "书孔融传",
            "content": "戏拨虎须求不啮，何如缩手神中归。\r\n虚云坐上客常满，许下惟闻哭习脂。"
        },
        {
            "title": "何处难忘酒十首",
            "content": "何处难忘酒，登贤入用初。\r\n一身兼禹稷，四海再唐虞。\r\n去圣千年恨，明时一日舒。\r\n此时无一盏，何以酹享衢。"
        },
        {
            "title": "何处难忘酒十首",
            "content": "何处难忘酒，亡君复旧游。\r\n黍离经故国，麦秀悼前羞。\r\n远目何胜尽，行车逆自留。\r\n此时无一盏，何以谢悠悠。"
        },
        {
            "title": "寄崔伯易",
            "content": "扰扰闾巷士，过我何所为。\r\n屡来徒我烦，不来我弗思。\r\n少年乐知闻，喜与客子随。\r\n晚岁事恬默，与世益参差。\r\n骑马出寻人，中路辄自归。\r\n归来亦何乐，书史自相期。\r\n已与往者亲，可无兹世违。\r\n欲语无所得，起视北雁飞。\r\n念子远千里，昔别今已期。\r\n寄声虽云多，所得竟亦稀。\r\n近者忽报书，期我往就之。\r\n不知予苦穷，系此不可离。\r\n尚迫朝暮忧，宁有道路资。\r\n人生少所同，老去财几时。\r\n予势既若此，子复不肯来。\r\n但恐百年间，龃龉终莫齐。\r\n诗以寄子招，亦以写我悲。"
        },
        {
            "title": "送束徽之入京",
            "content": "出处身之道，穷通命有时。\r\n九门无直谒，千里去何为。\r\n南亩春耕近，西风去马羸。\r\n白云况多很，归计莫令迟。"
        },
        {
            "title": "赠慎东美伯筠",
            "content": "世网挂士如蛛丝，大不及取小缀之。\r\n宜乎倜傥不低敛，醉脚倒踏青云归。\r\n前日才能始谁播，一口惊张万夸和。\r\n雷公诉帝喘似吹，盛恐声名塞天破。\r\n文章喜以怪自娱，不肯裁缩要有余。\r\n多为峭句不姿娓，天骨老硬无皮肤。\r\n人传书椠莫对当，破卵惊出鸾凤翔。\r\n间或老笔不肯屈，铁索缚急蛟龙僵。\r\n少年倚气狂不羁，虎胁插翼赤日飞。\r\n欲将独立跨万世，笑诮李白为痴儿。\r\n四天无壁财可家，醉胆愤庠遣酒拏。\r\n欲偷北斗酌竭海，力拔太华鏖鲸牙。\r\n世儒口软声如蝇，好於壮士为忌憎。\r\n我独久仰愿得见，浩歌不敢儿女声。"
        },
        {
            "title": "奉寄崔伯易",
            "content": "功业尝闻亦有时，可能天命出依违。\r\n终看世态真何道，不得吾心自合归。\r\n廊庙得逢应有义，草茅虽老尚知非。\r\n秋来客况无他异，时向西风诵式微。"
        },
        {
            "title": "雪中闻鸠",
            "content": "孰谓拙者鸠，已厌不可弹。\r\n吾寒方病雪，尔何雪自唤。\r\n寒城千万家，什伍赤两骭。\r\n通衢结沮冰，走指堕或半。\r\n门闭市无人，灶冷烟不爨。\r\n俗以雪为贺，我独雪之叹。\r\n富贵宜为忧，不忧亦何患。"
        },
        {
            "title": "秋夜",
            "content": "秋夕不自晓，百虫齐一鸣。\r\n时节适使然，鼓胁亦有声。\r\n争喧鼠公盗，窸窣蛇阴行。\r\n独有东家鸡，若心为昏明。"
        },
        {
            "title": "东风",
            "content": "东风来几日，穷巷不见春。\r\n不知得花由，只见插花人。\r\n东风能几时，听尔多欢欣。\r\n徒恐春风归，汝我同悲辛。"
        },
        {
            "title": "甫里",
            "content": "甫里先生得古风，放身全入隐沦中。\r\n足磨汉榻星辰动，笔挫吴天物象空。\r\n往事欲寻人寂寂，旧田安在雨蒙蒙。\r\n当时引重高才者，谁是曾来一亩宫。"
        },
        {
            "title": "松江曲",
            "content": "松江深处八九尺，去眼百里长风波。\r\n吾山井泉废不汲，一泓不知深几何。\r\n君家自无千尺绠，那知江深不如井。"
        },
        {
            "title": "何处难忘酒十首",
            "content": "何处难忘酒，穷边壮士歌。\r\n寒弓弯未试，秋剑拔新磨。\r\n月落阴山暗，沙昏伏甲多。\r\n此时无一盏，何以陷前戈。"
        },
        {
            "title": "弱弱谁氏子",
            "content": "弱弱谁氏子，鲜鲜一何姝。\r\n来奔富人家，妻与富人俱。\r\n严妆问夫子，我岂彼室如。\r\n夫子笑遣之，彼宁与汝都。\r\n升堂由阼阶，德色溢以舒。\r\n亲宾不敢笑，退语相唏吁。\r\n高堂聚群婢，唯诺相咨睢。\r\n家事忽不图，顾指取自如。\r\n朝令拆柱薪，暮遣藩篱除。\r\n风雨半夜来，百黉生不虞。\r\n屋压盗随至，夫死别嫁夫。\r\n东邻有淑子，惟不事铅朱。\r\n端居待人求，正色不敷腴。\r\n清镜见白发，行媒不顾闾。\r\n不知爱妻人，取舍何异欤。"
        },
        {
            "title": "朝云",
            "content": "朝云飞飞来无穷，暮云漠漠昏相蒙。\r\n闲来既自不成雨，拂去安用遮长空。\r\n拟鞭屏翳问白日，更谪星伯诛长风。\r\n尽令万物被光景，夜看北斗朝天中。"
        },
        {
            "title": "赋黄任道韩干马",
            "content": "天宝天子监天厩，吐蕃入马上天寿。\r\n紫衣驭吏偏坐前，骑入都门不容骤。\r\n西极苜蓿得气肥，六闲飞黄卧嗟瘦。\r\n千秋殿下谁把笔，当时人无出干右。\r\n传闻三马同日死，死魄到纸气方就。\r\n铁勒夹口重两衔，墨丝丱尾合双纽。\r\n天门未上人就观，老胡惊嗟失开口。\r\n生搜朔野空毛群，死断世工无後手。\r\n当时天子惜不传，送人御府置官守。\r\n胡尘勃郁燕蓟来，宫阙萧骚既焚後。\r\n谁弃千金出手收，足踏万里避奔走。\r\n几经蹂碟道边尘，今日宁无纸上垢。\r\n樽前病客不识画，但惊马气世未有。\r\n冀北骏骨无时无，生不逢干死空朽。\r\n世工无手不肯休，任使气骨陋如狗。"
        },
        {
            "title": "戏食雀",
            "content": "秋风云气寒，秋雨昼夜兼。\r\n饥禽湿不飞，左右烦顾瞻。\r\n有雀独飞下，施徐入吾檐。\r\n毛羽刷参差，嘴距交钓銛。\r\n跳乘新舂箕，取饱公不嫌。\r\n而吾本有意，听之取微纤。\r\n忽惊自飞去，鴥聿不少淹。\r\n反就高高枝，啁{左口右哲}气不恬。\r\n嗟乎此微类，岂不无以厌。\r\n来既冒弹射，固难责其廉。\r\n然余乃无罪，见怒何过严。"
        },
        {
            "title": "寄介甫",
            "content": "已推事业皆归命，空有文章自满家。\r\n借使牛羊虽有责，岂于凤鸟独无嗟。\r\n人留孟子皆非道，客议扬雄正自哗。\r\n贤哲相望每千古，得逢犹说与时差。"
        },
        {
            "title": "暑中懒出",
            "content": "暑云无雨易飞扬，旱日当天不可望。\r\n浪走俗尘无远到，不如嘉树坐余凉。\r\n已嫌风少难平暑，更被蝉饥取实肠。\r\n梦到周公才我事，如何陶令说羲皇。"
        },
        {
            "title": "杂诗",
            "content": "毵毵晚春树，上下聚百虫。\r\n不有口似趸，则生尾如蜂。\r\n设不二者然，亦徒生无庸。\r\n清阴不可居，岁晚还秋风。"
        },
        {
            "title": "寄满子权",
            "content": "吾爱子权诗，苦嚼味不尽。\r\n穷思欲名状，百比无一近。\r\n初如贪追兵，屡请忽许进。\r\n旗旄左右幢，戟剑後先刃。\r\n方争奋拏先，忽睹斩乱狥。\r\n徐驱得平郊，万甲合一阵。\r\n偏裨走起颇，中间坐吴膑。\r\n喊呀斗志酣，彷佛穷敌訒。\r\n前军奔交兵，後马走断紖。\r\n须臾声金收，万噪快一儁。\r\n群降挑戈矛，叩拜乞用衅。\r\n苍黄请命间，窃视不敢瞬。\r\n玄云压空虚，半夜暴霆震。\r\n睡耳起欲掩，惊仆失肝肾。\r\n壮者固已然，况余乃龆龀。\r\n及其久详味，欲吐复自恡。\r\n有如罗百珍，次第嘬嚼顺。\r\n贪丰不辞多，爱美忘余餕。\r\n故其留人口，虽久咽喉润。\r\n何时匹马来，畏爱气两振。\r\n唯其未合间，如不获谢蔺。\r\n望风为此诗，颠倒犹合烬。"
        },
        {
            "title": "我策我马寄王介甫",
            "content": "我策我马将安从，\r\n人之冲冲谁适逢，\r\n言归於东。"
        },
        {
            "title": "答满子权兼简衡父",
            "content": "君唱奈高何，君休我试歌。\r\n古今愚智府，天地是非罗。\r\n何日功名就，青云日月磨。\r\n俗儿吾不较，计此竟谁多。"
        },
        {
            "title": "哭辞",
            "content": "一哭摧心肝，屡哭雕朱颜。\r\n心肝摧日痛，朱颜雕日乾。\r\n二十人未肚，我衰已毛斑。\r\n古人不得见，今人诚可叹。"
        },
        {
            "title": "江上四首",
            "content": "梦载十舟胜一钩，曳缗万里悬十牛。\r\n饱食身至东海投。还踞秦山待鱼食，\r\n所得果可餔九州。"
        },
        {
            "title": "平山堂寄欧阳公",
            "content": "废苑繁华未可寻，孤城西北路嶔崟。\r\n檐边月过峰峦顶，柱下云回草树阴。\r\n宾客日随千骑乐，管弦风入万家深。\r\n知公白玉堂中梦，未负当时壮观心。"
        },
        {
            "title": "观鱼",
            "content": "江渚日夜归，江痕下汀矶。\r\n渔者不自劳，推舟就寒漪。\r\n得鱼乐几多，忽忘身在泥。\r\n未闻任氏风，岂信丝缗非。"
        },
        {
            "title": "读孟子",
            "content": "去梁无故又辞齐，弟子纷纷益不知。\r\n天下未平虽我事，己身已枉更何为。\r\n後来谁是闻风者，当世何尝不召师。\r\n士要自高无顾世，遗编今亦有人疑。"
        },
        {
            "title": "小酌",
            "content": "平生从事漫徒劳，时以休闲近酒醪。\r\n东海可从谁自重，南山如与客争高。\r\n老将日月来双鬓，生委乾坤寄一毛。\r\n更展韦编探万绝，懒从人世问滔滔。"
        },
        {
            "title": "良农",
            "content": "良农手足胝，老贾不亲犁。\r\n歉岁糠糟绝，高门犬马肥。\r\n天心不宜咎，人理自谁尸。\r\n安得悠悠者，来同予一悲。"
        },
        {
            "title": "对竹",
            "content": "竹风何撩萧，昼静发寒籁。\r\n修纤谔天官，提揖纵玉佩。\r\n岂无俗子遇，自会幽人爱。\r\n心虚中养恬，节密外御介。\r\n春萌喜含养，夏箨竟分解。\r\n无花与物争，有荫亦人赖。\r\n威威南山凤，尔飞何时届。\r\n道远宁不饥，寒枝久虚待。\r\n岂非缯缴虞，安有羽翮态。\r\n当奈叶间虫，蠹尔所食坏。"
        },
        {
            "title": "强颜寄任道子权",
            "content": "强颜求世亦何从，甔石时时得复空。\r\n何日能无寒饿役，此身得与圣贤终。\r\n人生汲汲须高致，世态浑浑未易穷。\r\n安得相逢共相语，荒城回首又春风。"
        },
        {
            "title": "何处难忘酒十首",
            "content": "何处难忘酒，王臣立荩方。\r\n群邪终自直，万死不摧刚。\r\n社鼠旁难塞，龙鳞逆易伤。\r\n此时无一盏，何以洗忧肠。"
        },
        {
            "title": "哭诗六章",
            "content": "目虽泪所出，由来心乃源。\r\n白日照我面，意欲乾丸澜。\r\n而不照我心，我泪何由乾。\r\n况在重云遮，使我何自安。"
        },
        {
            "title": "夜深吟",
            "content": "叩几悲砍涕满襟，圣贤千古我如今。\r\n冻琴弦断灯青晕，谁会男儿半夜心。"
        },
        {
            "title": "寄满子权",
            "content": "西北风吹数纸诗，神门枢钥鬼关机。\r\n九原黄土英灵活，万古青天霹雳飞。\r\n我是懦夫无壮志，近思近日窃余辉。\r\n高楼暮插晴空肋，东望君心著翅归。"
        },
        {
            "title": "书怀寄黄任道满子权",
            "content": "西风吹云空，晴日露高晒。\r\n驽马无速骋，归客思远届。\r\n长林剥霜红，远水漾寒派。\r\n露虫悲自咽，风菊老犹介。\r\n昔予来方春，焰焰树生态。\r\n今归亦未几，马踏落叶坏。\r\n时物固有然，盛衰信难概。\r\n吁嗟为生劳，黾勉计无奈。\r\n伊余有遐致，久此困俗械。\r\n尝思摆绝去，自放出世外。\r\n高怀乐天宽，远目斥人碍。\r\n有田足晨昏，有圃具葅菜。\r\n父母不待养，妻子固易赖。\r\n世孰得丘山，亦孰失蒂芥。\r\n人自能轻重，吾将守所爱。\r\n六经老诚明，万古熟成败。\r\n得时为醢盐，滋味和鼎鼐。\r\n失犹有万世，令名自沽卖。\r\n自视久已明，决不事谋蔡。\r\n寄诗侑子觞，期子和而再。"
        },
        {
            "title": "闻太学议",
            "content": "白日流上天，牛虱无遁形。\r\n万目尽为用，而不骇日明。\r\n穴鼠夜值萤，嗾嗾相聚惊。\r\n鼠穴不日通，鼠足不日行。\r\n已矣不自识，乃此萤爝矜。\r\n鲕虾陷井坎，莫与江海争。\r\n笼禽不失飞，讵识云汉冥。\r\n咄哉浮薄儿，勉为高大营。"
        },
        {
            "title": "武侯",
            "content": "三顾虽然志意深，出非由道此何心。\r\n平时胸腹能多少，且与群儿梁父吟。"
        },
        {
            "title": "代人送常州致仕张待制",
            "content": "心贪进退适全宜，上印飞书剧去翬。\r\n荐口不加张柬老，明朝竟放孔戣归。\r\n黄堂合有遗思在，青史还留後世稀。\r\n此去江湖见鸥鸟，为言今合信无机。"
        },
        {
            "title": "暨阳居四首",
            "content": "出无王事牵，入不治居舍。\r\n蒿藜入墙屋，尘垢变几架。\r\n糟糠苟无忧，智力取自暇。\r\n逢诗即废日，得客辄忘夜。\r\n积懒遂成性，习勤反如诈。\r\n几不类怠傲，愧耻将何谢。"
        },
        {
            "title": "谢束丈",
            "content": "卓郑簪裾密作林，相如贫病强来临。\r\n藜羹才饱无他志，肉食饿充有媿心。\r\n死马偶能逢市骨，滥竽常恐负知音。\r\n古来一饭皆论报，何日王孙遂有金。"
        },
        {
            "title": "答友人",
            "content": "幽兰生深林，不佩亦自臭。\r\n天马苟伏皂。驽足日加骤。\r\n兰生喻人学，不为仕乃究。\r\n马伏侔自怠，一失遂永後。\r\n以今曷为言，念子不可逗。\r\n前我初识子，爱其肌骨秀。\r\n又观所为诗，往往擅高右。\r\n迨熟相与言，低俯如有就。\r\n我乐成美者，遽以古诗叩。\r\n上言高雄张，中杂富贵斗。\r\n且将起其贫，固欲激其懋。\r\n尚谓非重游，犹恐信不厚。\r\n挥汗谢为书，戴雨去自奏。\r\n予始喜此诗，若获弦逐壳。\r\n如何答我诗，遽此与前谬。\r\n我始得则谢，实若答雉嗅。\r\n大凡欲有为，当决如蝠狖。\r\n苟进又安退，何自鼠穴首。\r\n吾见人自荒，未有耕不收。\r\n设或坚决为，加以勤自副。\r\n石将为溜穿，曲亦因累揉。\r\n大可入圣域，中能践贤囿。\r\n借使不及然，犹足闻见富。\r\n中吾不可止，在我固无疚。\r\n己迷不自复，惧子遂著陋。\r\n听之无予违，斯言将不又。"
        },
        {
            "title": "春晚二首其一题原缺，据明本补",
            "content": "春来还自有游人，常是春归独念春。\r\n落後见花尤更惜，不知谁忍扫和尘。"
        },
        {
            "title": "龙池二绝",
            "content": "尽道神龙此有灵，一池澄静暮痕清。\r\n如何蟠屈无飞志，却放鸣蛙有怒声。"
        },
        {
            "title": "题步君叙园亭",
            "content": "我爱练湖春柳好，四十里围青玉城。\r\n平流中澄绿镜匣，远山旁卧翠虎横。\r\n黄林主人乐此地，瞰压湖面开以亭。\r\n常将醉目望野色，数曲老画谁家屏。\r\n山禽水鸟尽相识，飞入栏壁驯不惊。\r\n有时落照到波上，一眼万叠金鳞明。\r\n伊余与世既龃龉，奈此有地来归耕。\r\n回头把眼看市道，愁向尘埃著脚行。"
        },
        {
            "title": "答李公安",
            "content": "自古名士纷如毛，多见博带裳衣褒。\r\n如其可学不可逮，三满夫子皆儒豪。\r\n其文渊源尤可爱，江海驾荡相吞滔。\r\n方吾少时未识愧，引领日望声齐高。\r\n穷吭折吻气力绝，始尽退伏非所曹。\r\n近来笔砚思置去，新诗苟有亦自韬。\r\n闲时屡索不肯出，若欲献贵贱厥操。\r\n李君南来久有日，我始得见试捾搯。\r\n忽逢诗挑欲我接，快句锐利磨矛刀。\r\n要令口献近章句，若急献迫不可逃，\r\n颜赫舌涩不可吐，滞若乱绪强抽搔。\r\n惟其自陈尚讷怍，况又听者宁不聱。\r\n退归自与败者比，誓欲弃甲弓矢橐。\r\n新诗见投又须和，咄哉自守何不牢。"
        },
        {
            "title": "闲居奉寄几道",
            "content": "门前一径长寒莎，耳冷不闻车马过。\r\n疏竹有风堪待月，空庭无雀可张罗。\r\n道心自觉闲中得，懒性还从病後多。\r\n回首西城望诗老，此心此性复如何。"
        },
        {
            "title": "再寄满子权二首",
            "content": "有钱莫买金，多买江东纸。\r\n江东纸白如春云，独君诗华宜相亲。\r\n缀连卷大十牛腹，要尽寄我无寄人。\r\n我将携之东，脚踏海水洗齿唇。\r\n转来清澈饮百斛，转来清饮百斛，\r\n荡涤肠肺无纤尘。尝闻泰山高，\r\n高处天为邻。借如无梯不得上，\r\n亦欲大叫呼天神。铺陈君所诗，\r\n噪口雷鼓震。世多俗耳固莫告，\r\n当冀上帝依稀闻。正声定不感凡类，\r\n舞跃百凤千龙麟。安能学俗儿，\r\n一卷不复呻。天公闻否尚未快，\r\n安得纤翼穿秋旻。"
        },
        {
            "title": "出门",
            "content": "出门将何从，中道忽自思。\r\n彼怀与尔殊，亦合念子归。\r\n乐有诗与书，游有山与陂。\r\n谁言竟无从，犹有影自随。"
        },
        {
            "title": "寒林石屏",
            "content": "虢山之远数千里，虢石之重难将持。\r\n舟车虢来每苦重，釜盎尚弃不肯携。\r\n苟非世尚且奇怪，孰肯甚远载以来。\r\n何况虢人自珍秘，得一不换千琼瑰。\r\n流传中州盛称赏，主以诧客客见祈。\r\n世人贱真珍贵假，见者喜色留肤皮。\r\n强材美干立修荫，罗列满野谁复窥。\r\n我尝客坐例一见，实亦可爱小且奇。\r\n初疑秋波莹明净，鱼子变怪成蛟螭。\r\n鳞须爪角尚小碎，但见蜿蜓相参差。\r\n又如开张一尺素，醉笔倒画胡髯髭。\r\n如何石上非自然，犹是软弱从风枝。\r\n高楼晓凭秋色老，烟容雨气相蒙垂。\r\n乔林隐约出天际，醉目远暝分茫微。\r\n不然谁家老图书，破碎偶此一片遗。\r\n借令人手弄点画，尚恐巧拙成瑕疵。\r\n如何石理自生长，安得当世无猜疑。\r\n高堆黄金募辩说，万口利锐如磨锥。\r\n或云南山产巨怪，意欲手把乾坤移。\r\n先偷日月送岩底，次取草木阴栽培。\r\n天公怒恐寖成就，六丁桃斧摩云挥。\r\n世人乘此得分裂，锻琢片段贸财赀。\r\n至今风雨虢山夜，树石号作鬼神悲。\r\n又云春气入山骨，欲自石里生蒿藜。\r\n根株芽枿未及出，卒遇匠手相鑱隳。\r\n多称老松已变石，此固剪截根须离。\r\n又云鬼手亦能画，多向石室成屏帷。\r\n固知物怪浩难尽，谁能向此明是非。\r\n城狐老能男女变，海蜃口或楼台吹。\r\n世间自是有此类，何必诘曲穷所归。\r\n细思此屏竟无用，石不中礩木莫支。\r\n徒将文理有小异，招聚瞽说成笼欺。\r\n咄哉闭口不复论，为语爱者无我讥。"
        },
        {
            "title": "噫田操四章章六句寄呈王介甫",
            "content": "田彼黍矣，几不螽蝝。\r\n我人之耕，而不谋年。\r\n唯其不谋年，是用卒食于田。"
        },
        {
            "title": "闻富并州入相",
            "content": "元首赓歌乐股肱，四方强远喜声盈。\r\n忠贤不死天心在，辅弼终归圣虑精。\r\n中国自今应更重，本朝前日可嗟轻。\r\n要须待见成尧舜，未敢轻浮作颂声。"
        },
        {
            "title": "梅花",
            "content": "风吹冬暖变春暖，江梅艳艳横新枝。\r\n经年不逢间何久，忽此相遇如有期。\r\n初开珊珊尚寂寞，仙人缀佩悬瑶玑。\r\n从日重来不可辨，漫漫月树留寒辉。\r\n清香芬敷去何远，可惜不使蝶得知。\r\n游人争至无弱夜，对之但笑果喜谁。\r\n不知春工用何术，抟造万物皆可为。\r\n得非各使出所巧，约与斗竞合一时。\r\n不然裁剪未易给，鞭役众鬼宁不噫。\r\n终年成功财几日，旋亦堕坏良可悲。\r\n传闻昔时大烹享，九牛合鼎羊豕随。\r\n一取所实荐滋味，神啜不吐人食宜。\r\n安知後世无所用，儿嚼不美还弃之。\r\n古今万事皆若此，为尔绕树成嗟咨。"
        },
        {
            "title": "姚坚老见约偶成",
            "content": "初正布新和，余腊争近候。\r\n升腾阳力微，恇怯老阴斗。\r\n江云荡空碧，疏雨沐清昼。\r\n林梢释冬枯，土蘖壮春簇。\r\n委蕤风日舒，刻画山野秀。\r\n关关先春鸟，格磔弄晴味。\r\n无人与调和，终日自嘲诟。\r\n唯君卜近适，通我许来就。\r\n迁延日屡蹉，叹惜月复彀。\r\n人生诚多故，世事那可究。\r\n惟当自推置，障绝俗虑寇。\r\n休闲倘能俞，疏懒当自宥。\r\n徒行苟惮劳，借马欲谁厩。\r\n清酤如定携，佳客可先购。\r\n勉之无使迟，梅萼已堪齅。"
        },
        {
            "title": "暨阳居四首",
            "content": "身非爵与官，车马久不谋。\r\n家无田仓储，雀鼠非我仇。\r\n朝出从入居，诗书讲前修。\r\n暮从儿子嬉，欢笑何所忧。\r\n闲将筋力疲，懒使志虑收。\r\n斗糈尚烦送，谁谓能无求。"
        },
        {
            "title": "靡靡",
            "content": "源源世俗尚依违，靡靡风流日正微。\r\n吾病未能终是是，人言何似喜非非。\r\n况当天下难能地，欲拨憸人未发机。\r\n要格君心是知术，不然应合买山归。"
        },
        {
            "title": "过扬子江",
            "content": "长江来何从，远自西极詹。\r\n中破蜀山流，始与巴水兼。\r\n川原日混合，泪射势益严。\r\n奔浑万里流，不自顷刻淹。\r\n骇如泻天来，急若赴海添。\r\n潮汐日往复，旦暮难安恬。\r\n攻冲气何雄，吞囓势未厌。\r\n因思禹功成，自匪尧谋佥。\r\n久已口效噞，岂复头今黔。\r\n余来方冬时，怒风何沾沾。\r\n掀轰驾高浪，山阜相联粘。\r\n有如合万鼎，就沸烹群检。\r\n天阳盛焚烁，鬼力争炰燖。\r\n声势欲状说，有口嗟如箝。\r\n须臾稍收敛，晴风荡氛{上雨下殲}。\r\n涵澄动自息，拂拭良无纤。\r\n宛然帝女镜，仰照青天奁。\r\n遐观清神心，俯视分眉髯。\r\n有如尧舜时，惠泽四海沾。\r\n登贤默与虑，流恶声无沾。\r\n洗除岩穴空，荡涤昏奸歼。\r\n思波浩滂沛，浸润咸滋渐。\r\n群山西南来，垂天下帷幨。\r\n霜风月凌厉，紫翠生觚廉。\r\n无波互澄照，黯惨画一缣。\r\n扁舟出中流。俯仰迷顾瞻。\r\n人生贵自便，苟信何用占。\r\n方期谢黄尘，窃身放苍蒹。\r\n闲从鱼鸟游，默相蛟龙潜。\r\n筑室近钓岸，巉崖插居檐。\r\n行春掇芑薇，坐晚登鱨鮕。\r\n仰思峻极高，俯爱善下谦。\r\n更与虚旷间，日放诗锋銛。\r\n行求避世交，望醉江城帘。\r\n出处要皆道，终穷亦何嫌。"
        },
        {
            "title": "寄题宣州太平县众乐亭为孙莘老作",
            "content": "令君架亭乐荒幽，得地适与万景投。\r\n亭成虽名为众乐，地偮无客谁与游。\r\n讼休民去吏随散，独有文字与令留。\r\n把书开阖坐自笑，回视令职忘卑陬。\r\n昔闻酒贱喜易醉，今说鱼美予何忧。\r\n弹琴有声尚近俗，要解弦绝以意求。\r\n况持高怀屈下邑，志气略与彭泽侔。\r\n身婴民忧手持版，心爱山水宁非俞。\r\n景好不见但闻说，使我耳目私相仇。\r\n亭前行迹不破草，亭下野鸟常喧啾。\r\n山云朝嘘翠巘出，海月夜下清溪浮。\r\n春花夏荫已有爱，况使风雪回冬秋。\r\n借予不得与快意，共上岑崒望九州。\r\n黄山闻好眼未识，梦想欲到迷无由。\r\n图传粉墨固未好，愿假壮笔一揽收。\r\n果逢来篇骋雄胜，若执造化穷雕锼。\r\n一时文工岂不伟，千里寄我何以酬。\r\n耳昏俗语久欲洗，为我一谢山前流。"
        },
        {
            "title": "春怨",
            "content": "扫地待花落，惜花轻眷尘。\r\n游人空眷恋，踏去却寻春。"
        },
        {
            "title": "答束孝先",
            "content": "纯金出熔炉，烜赫掩炽火。\r\n锦成洗春江，众目炫莫奈。\r\n鱼盐物诚微，误用幸不涴。\r\n君家兄弟贤，我见始惊夥。\r\n文章露光芒，藏蕴包丛脞，\r\n关门当自足，何暇更待我。\r\n固知仁人心，姑欲恤穷饿。\r\n苟论才不才，自合弃如唾。\r\n忆昨西来初，戚惕侍客坐。\r\n交持驾说口，张阖不可鏁。\r\n间发辨经义，铁舌莫摩挫。\r\n高文忽下投，白日骇天堕。\r\n眩怖欲前掩，布帛不可裹。\r\n初视固宜惊，独获亦堪贺。\r\n又如遇贵人，绣锦饰婀娜。\r\n回眸忽自监，恶面复寠祼。\r\n屈降心已甘，叹慎志亦颇。\r\n雄高岂复争，爱恤亦加荷。\r\n大诗又来及，推与太浮过。\r\n自无贤可称，以是恶甚播。\r\n譬如享尪人，豆食止则可。\r\n苟强担石负，蹉跌适足祸。\r\n何以论报心，结草效鬼颗。"
        },
        {
            "title": "多阴",
            "content": "寒云惨四垂，万景浩成悲。\r\n白日不可见，青天自取欺。\r\n晚烟先夜色，宿雨借寒威。\r\n泥潦莫相涴，西风会有时。"
        },
        {
            "title": "令既有高邸之行而束孝先兄弟索余诗云",
            "content": "扰扰利学者，久不可与谋。\r\n读书乃何为，老不知轲丘。\r\n弗恤义所在，务期高爵收。\r\n尝闻失则嗟，不闻得之羞。\r\n知谁洪其源，使世乘其流。\r\n於今已汗漫，更久将遡游。\r\n尝闻古人言，饕餮为共兜。\r\n谓恶岂必多，偷饱德弗修。\r\n不知自思者，舍此何所由。\r\n故余早知惧，誓将异人求。\r\n宁为寒饿嗟，不同富贵讴。\r\n此行况有获，师德高前修。\r\n因尝请子行，勉子无逗遛。\r\n於吾乃何有，同病不独瘳。\r\n虽爱谓予然，尚疑子终不。\r\n惜子有高材，竿幢揭华旒。\r\n苟能自摆去，不为世学囚。\r\n行将见远到，强弩射弱菆。\r\n何必请予诗，自合治子輈。"
        },
        {
            "title": "寄满粹翁",
            "content": "满子吾逢久，皇皇未见闲。\r\n老成终到孔，穷死亦为颜。\r\n学术思无际，诚明去一间。\r\n吾虽有心者，力苦未能攀。"
        },
        {
            "title": "送和秘校",
            "content": "野客从谁忽解颜，乐闻高论厌樊间。\r\n致身富贵时宁少，仕道功名古亦艰。\r\n好说青山从我老，当分白日与君闲。\r\n扁舟闻说明朝别，何日音书可到山。"
        },
        {
            "title": "寄黄任道",
            "content": "劳生滚滚欲何如，去发纷纷日满梳。\r\n万古圣贤同梦寐，百年天地只蘧蒢。\r\n诗书计出田园後，岁月期收道路余。\r\n安得优游似濠上，共将谈笑戏观鱼。"
        },
        {
            "title": "送李廷尉濠梁",
            "content": "直道无适可，小官真漫论。\r\n夫君自行义，而我更何言。\r\n独柱难为刀，横流不奈浑。\r\n此心持送子，饮泪档前樽。"
        },
        {
            "title": "江上",
            "content": "羃羃江城没远烟，暮云归族忽相连。\r\n春江流水出天外，晚渡归舟下日边。\r\n杏萼春深翻浅缬，柳花风远曳晴绵。\r\n无钱买得江头树，输与渔人系钓船。"
        },
        {
            "title": "大舟",
            "content": "大舟无风帆不举，小舟榜入青冥去。\r\n渔子舟中呼且歌，夜半闻鱼谁得多。"
        },
        {
            "title": "夏日平居奉寄崔伯易兼简朱元弼",
            "content": "天风变春和，昼日差夏永。\r\n门阑闭无事，燕雀去益静。\r\n纷翻诗书帙，弃散懒收整。\r\n时来就枕卧，复可取窥省。\r\n心恬逐物闲，亦阔与世屏。\r\n鲜鲜南山暖，秀色在修岭。\r\n苟嫌安坐慵，还可远游骋。\r\n自缘智能薄，反得闲暇幸。\r\n交朋久相远，疏懒欲谁警。"
        },
        {
            "title": "偶成",
            "content": "十日九自病，偶平还苦吟。\r\n万金无枉志，千古有遗心。\r\n静隐支凭几，寒搔发解簪。\r\n南风久寂寞，谁继五弦琴。"
        },
        {
            "title": "江城",
            "content": "江城酒熟贱卖醉，江人提鱼不到市。\r\n半道得钱相和歌，翁倒子扶相枕睡。\r\n江南山高不见天，江北水远无复地。\r\n马惊堕崖舟覆波，可惜行人死声利。"
        },
        {
            "title": "暮归马上口占",
            "content": "林密村村暗，寒鸦处处啼。\r\n水光连野白，雪意逐云低。\r\n风劲童呵指，泥深马失蹄。\r\n客心兼暮色，归去两凄凄。"
        },
        {
            "title": "古庙",
            "content": "古庙隆隆敞庭扉，风雨剥壁黦柱榱。\r\n我来安知神所依，穹堂窸窣风旛旗。\r\n神君庞躯突须眉，视我睨睚坐倨箕。\r\n惕烁观者骇不怡，群鬼後先张福威。\r\n直东之厢步逶迤，且益所见怪可嘘。\r\n马牛羊犬杂豕鸡，或戴以首旁四支。\r\n间有人面身亦非，老祝趋前为众词。\r\n口吻嗫嚅言嗢吚，称别状类顾东西。\r\n唱号名字分何谁，空虚冥寞非所期。\r\n岂亦以此为人尸，视其肤革已彪狸。\r\n宁有中反恬肝脾，又有机器身挈持。\r\n传言疠疫此乃资，古之日行历虚危。\r\n犹恐盛阴鬼所随，磔傩於门驱使驰。\r\n今安取此庙以祠，不念延虐殆尪羸。\r\n农凶年多苦饿饥，苟幸得饱不择祈。\r\n来则拜叩尽敬只，幸天之泽偷自归。\r\n民德且恐报之时，餗肴丰鲜牲鱼肥。\r\n欲奠以献更濯卮，进谢千语拜百低。\r\n工鼓於庭巫舞衣，祝传神醉下福禧。\r\n农谢神去祝彻之，庭前匕割弃余遗。\r\n鹄乌下争趁不飞，回顾神面如故时。\r\n意者不为祭谢移，鸣呼神固非吾知。"
        },
        {
            "title": "寄题韩丞相定州阅古堂",
            "content": "始闻定作阅古堂，又闻定有阅古诗。\r\n扬之远定五千里，思得两翅擘以飞。\r\n偶闻人来说堂事，初敞两壁无尘疵。\r\n闲时公来命绘匠，亲以玉指交画挥。\r\n教令某载若某状，匠拜奉命唯不辞。\r\n左图守相父母吏，右状将帅熊罴姿。\r\n长冠峨峨伟笏佩，斗以玄白为裳衣。\r\n屹如丁宁立以议，逊若避让行而随。\r\n图成俨毅色可讋，过吏不敢窃目窥。\r\n仍令大笔署行事，写出黑胆朱肝脾。\r\n死者有灵如不泯，合有英气来附兹。\r\n故公之谋不知出，宜有神鬼阴助其。\r\n茫茫九泉谓已朽，岂意一旦存形仪。\r\n请留中壁素莫绘，待千岁後公以归。\r\n当搜国匠第一手，状写公像存依稀。\r\n要知文完武绳备，遗与万世瞻思资。\r\n我知观者定堕泪，不复岘首羊公碑。\r\n又闻当世大手笔，磊砢诗句相撑支。\r\n手搏蛟龙拔解角，爪擘虎豹金脱皮。\r\n郓州溪堂遂寂寞，韩诗尘蔽人不吹。\r\n想应从此传万世，粹玉贯串珠萦累。\r\n小戎何为尚缩伏，久滞公斧血不滋。\r\n何时功成事业就，两手一扫清三垂。\r\n归来天子喜以颔，泰阶辉焕平无欺。\r\n次招当世草茅士，各仗呈露心腹披。\r\n缔裾联缨上廊庙，留与後世图为师。\r\n然後回谢阅古堂，彼合异代今一时。"
        },
        {
            "title": "效退之青青水中薄五首",
            "content": "双只水中凫，来疾去闲暇。\r\n江湖风晚波，泛泛自高下。"
        },
        {
            "title": "哭诗六章",
            "content": "朝歌忧思多，暮歌无奈何。\r\n偶叹气亦绝，未恸血先沱。\r\n泪落入口少，不如出眼多。\r\n安得常病躯，不为瘠且瘥。"
        },
        {
            "title": "自讼答束熙之",
            "content": "洞洞之室或者穿，岩岩之墙或者缘。\r\n墙缘室穿来何哉，中有玉万黄金千。\r\n金玉固非盗所有，盗者或得之伺候。\r\n得金买衣出人前，意气遂若富者然。\r\n众人不知谓尔富，不知尔自何心颜。\r\n盗财固为小人戮，盗名自是君子奸。\r\n咄哉自讼毋自欺，几希不在穿缘间。"
        },
        {
            "title": "上邵宝文",
            "content": "出处身之道，穷通命所关。\r\n孔犹闻宋逐，轲亦退梁还。\r\n兹道方中否，流风有後艰。\r\n客来方病宪，人戚不堪颜。\r\n士有高山仰，身尝逸驾攀。\r\n径心思古到，独手欲今扳。\r\n憔悴穷年学，乖疏五两纶。\r\n鱼盐闻古隐，畎亩识今闲。\r\n蹈海时何谓，无田力亦孱。\r\n清醒甘泽畔，富贵奈墦间。\r\n进壮羝羊触，行屯乘马班。\r\n食贫欣道在，愠见笑儿顽。\r\n时已输雌雉，心犹耻瘠环。\r\n偶逢邦有道，喜睠涕无潸。\r\n观水求窥海，知天愿适山。\r\n虽归滕国圣，尚贱许行蛮。\r\n进效无横草，希仁等弃官。\r\n圣门犹进惑，惠政况先鳏。\r\n自道非能赋，几希不敢删。\r\n误知何以报，忠信赤心殷。"
        },
        {
            "title": "蜣蜋",
            "content": "扰扰蜣蜋不足评，区区只逐粪丸行。\r\n若乘饮露嘶风便，又作人间第一清。"
        },
        {
            "title": "信笔",
            "content": "纷纷世趣竟多途，失在从人得在吾。\r\n苟获一时儿女笑，定罹千古圣贤诛。\r\n微生何事疑人佞，孟子当年亦自迂。\r\n满眼悠悠懒商较，尽留来者议贤愚。"
        },
        {
            "title": "夕日操",
            "content": "煜煜夕日，逝何忽兮。\r\n有辉而星，尔留曷其。\r\n我视而冥，我适不行。"
        },
        {
            "title": "答问诗十二篇寄呈满子权其一鎛问耒",
            "content": "金坚虽不磨，木曲亦已揉。\r\n幸蒙主人用，反要主随後。\r\n适从慵耕儿，虽功不见取。\r\n良田常无收，何塞不耕咎。"
        },
        {
            "title": "赠裴仲卿",
            "content": "匣剑光芒射斗牛，持携天下洗人仇。\r\n英雄心胆老犹壮，道路风尘行未休。\r\n名重更须完小节，义高何必论闲愁。\r\n蒙蒙细雨陵阳市，折取重梅上酒楼。"
        },
        {
            "title": "谢几道见示佳什因次元韵二首",
            "content": "篇篇光绝夺春华，中有纯音正灴邪。\r\n跛鳖久惭追骏足，降旗今已怯崇牙。\r\n清新格调空吟讽，猥冗言辞自咄嗟。\r\n为我指迷终有得，曲蓬从此长丛麻。"
        },
        {
            "title": "樗高操",
            "content": "崇崇北丘，其上有樗。\r\n原校：远者以为梁，或者争以柱。\r\n就而睨之，曾无事於欂栌。\r\n呜呼木乎，其我於远者欤。"
        },
        {
            "title": "寄满居中衡父",
            "content": "前会去莫追，後见来无期。\r\n别叹後见难，悔恨前会稀。\r\n惟吾衡父兄，金纯玉光辉。\r\n裁磨杀圭角，不与瓦砾齐。\r\n大匠陶百窰，不问履下泥。\r\n一衡举十钧，何弃毫与厘。\r\n余独何为人，乃不忍使遗。\r\n有如横道刍，万足踏不疑。\r\n子何咰好殊，独俯掇以归。\r\n整束使不茨，欲令杂兰芝。\r\n兰芝有天香，刍贱杂则非。\r\n然其厕置间，适与薰染资。\r\n文章每借观，罅隙窥晴曦。\r\n议论使坐听，穴瞶闻英池。\r\n春园或承招，游骑亦许随。\r\n剧云爱风枝，爇火围夜棋。\r\n纵谈心开张，倒笑冠欹披。\r\n匹马载以来，东首颈脰疲。\r\n夜梦不厌劳，百里夕一驰。\r\n想见目与眉，百障千藩篱。\r\n不虞自投置，遂若鸟遭黐。\r\n何时获因缘，连箠促马蹄。\r\n誓当尽晨昏，不复起退辞。"
        },
        {
            "title": "江上词",
            "content": "江之水兮东流，泝湍流兮寄人舟。\r\n舟无袽兮载函重，风乘波兮棹人用。\r\n济不济兮奈何，横中流兮涕滂沱。\r\n来何为兮不待，今虽嗟兮安悔。\r\n舟方乘兮人不吾以，覆且溺兮我则同人死。\r\n江之水兮东流，济欲济兮何由。\r\n水浸浸兮滩露，暮涛下兮夜潦收。\r\n舟不行兮推之於陆，力不足兮汗颜，\r\n行无由兮涂足。时不逝兮奈何，\r\n归日暮兮涂远，去风高兮水波。\r\n行踌躇兮伫望，聊逍遥兮永歌。\r\n江之水兮东流，沿湍流兮望归舟。\r\n舟来归兮何时，步芳洲兮濯足，\r\n陟南山兮采薇。江风波兮日暮，\r\n望夫人兮未来。江之水兮东流，\r\n沿湍流兮望归舟。风滔滔兮浪波苦，\r\n嗟往者兮未还，惜行人兮将去。\r\n去何适兮归何时，执子手兮牵子衣。\r\n行何如兮来复，济岂无兮他时。"
        },
        {
            "title": "别陈药院",
            "content": "客居平日有谁亲，一别三年百病身。\r\n为道难言轻感慨，羡君无病更医人。"
        },
        {
            "title": "桃源行送张颉仲举归武陵",
            "content": "山环环兮相围，溪乱乱兮涟漪。\r\n花漫漫兮不极，路缭缭兮安之。\r\n弃舟步岸兮欲进复疑，山平阜断兮忽得平原巨泽，\r\n莽不知其东西。桑麻言言兮田野孔治，\r\n风回地近兮将亦闻乎犬鸡。信有居者兮，\r\n盍亦往而从之。语何为乎独秦，\r\n服何为乎异时。见何惊兮遌错，\r\n貌何野而栖迟。问何迂兮古昔，\r\n听何感而喑噫。秦崩晋代兮河覆山移，\r\n天颠地陷兮何有不知。上无君兮孰主，\r\n下无令兮孰随。身群居而孰法，\r\n子娶嫁而孰媒。既弃此而不用，\r\n何久保而弗离。岂畏伏於乱世兮，\r\n犹鱼潜而鸟栖。宁知君之为扰兮，\r\n不知上之可依。岂惩薄而过厚兮，\r\n遂笃信而忘欺。将久习以成俗兮，\r\n亦耳目之无知。眷叙言之绸缪，\r\n与欢意之依稀。及情终而礼阕，\r\n忽回肠而念归。更酸频而惨頞，\r\n叹异世之从容。惜暂遇之偶然，\r\n嗟之离而莫同。舟招招而去岸，\r\n帆冉冉以行风。豁山霭之披袪，\r\n赫晓日之曈曨。惊回舟而返盼，\r\n忽迳断而溪穷。目恍惚兮图画，\r\n心輈张兮梦中。何一人之独悟，\r\n遂万世之迷踪。惟天地之茫茫兮，\r\n故神怪之或容。惟昔王之制治兮，\r\n恶魑魅之人逢。逮後世之陵夷兮，\r\n固人鬼之争雄。抑武陵之丽秀兮，\r\n故水复而山重。及岸悬而磴绝，\r\n人迹之不到兮，反疑与夫仙通。\r\n君生其地兮，宜神气之所锺。\r\n观颜面之峭峭兮，其秀犹有山水之余风。\r\n悯斯民之无知兮，久鬼覆而仙蒙。\r\n愿穷探兮远览，究非是之所从。\r\n因高言而大唱，一洗世之昏聋。"
        },
        {
            "title": "晚晴寄满子权",
            "content": "常恐朝阴至夕曛，好风吹去信多勤。\r\n得逢白日忽开眼，可惜青天尚有云。\r\n安得植梯悬碧落，共操长帚扫妖氛。\r\n恨无玉纩充天耳，垤鹳鸣鸠愿不闻。"
        },
        {
            "title": "哭诗六章",
            "content": "器莫傍沧海，泪落长海流。\r\n流深风涛多，驾荡覆我舟。\r\n不若洒春草，荆榛芜蔓茎。\r\n怨气触草死，犹得香兰生。"
        },
        {
            "title": "答孙莘老见寄",
            "content": "高门鞍马日光荣，势力纷纷起共争。\r\n偶以不能聊自便，敢于兹世独求清。\r\n生无人愧宁非乐，死有天知岂待名。\r\n客食官居同是苟，何须称别异平生。"
        },
        {
            "title": "春雪有感呈王正叔束徽之",
            "content": "彼雪晚何淫，乘时横此临。\r\n必将滋及物，自合大为霖。\r\n也道春来好，何余臈後阴。\r\n冬冥诚不道，苍帝亦何心。\r\n俗口夸同粉，愚观谓似琳。\r\n独于平处薄，火似险中深。\r\n逆吹争为力，凌寒苦助侵。\r\n落疑天未悟，压恐地难任。\r\n蛰户开重墐，冰鱼上复沉。\r\n欲开花谩妒，垂死草奚禁。\r\n短韵徒堪叹，凭君附入琴。"
        },
        {
            "title": "口占示姊",
            "content": "盎竭囊空且笑歌，更从吾命听如何。\r\n不须直有牛羊乐，只以无求富自多。"
        },
        {
            "title": "秋日",
            "content": "秋日不照天，秋云自明晦。\r\n脱叶下衰草，蜩蝉事今退。\r\n天地功方成，草木犹怨顇。\r\n志士感所怀，长吁下清泪。"
        },
        {
            "title": "慈竹",
            "content": "不求丹凤食，不学景龙吟。\r\n自有慈仁意，相依岁月深。\r\n潜符君子道，可媿世人心。\r\n徒尔秋郊外，青青数亩阴。"
        },
        {
            "title": "登城",
            "content": "病来万事懒自宜，高城有楼闲登跻。\r\n来期清风脱日热，坐厌远日看天低。\r\n闲郊草树漫蒙昧，落日燕雀争依栖。\r\n临风一叹人不会，直气飞去添虹霓。"
        },
        {
            "title": "月蚀",
            "content": "卢仝不作昌黎死，天目虽盲未见嗟。\r\n坐叹清光无惜处，一将吞吐听虾蟆。"
        },
        {
            "title": "春城望湖",
            "content": "春城绿野郁相望，闲客闲来兴自长。\r\n不见暮云成宿雨，空看芳草到斜阳。\r\n花生恶土终成笑，兰不逢人自信香。\r\n虽有尘缨无处濯，坐观渔者满沧浪。"
        },
        {
            "title": "观饮",
            "content": "不饮虽然合众难，何妨众客自盘桓。\r\n已看手足互颠倒，更听人人自谓欢。"
        },
        {
            "title": "翩翩弓之张兮诗三章寄王介甫",
            "content": "翩翩弓之张兮，其亦弛则藏兮。\r\n惟此乘马，不秣而驾。\r\n惟彼乘驹，不驾以刍。"
        },
        {
            "title": "噫田操四章章六句寄呈王介甫",
            "content": "田彼黍矣，则食於秋。\r\n我人之耕，载芟载薅。\r\n岂不惮劳，将食无攸。"
        },
        {
            "title": "饮客",
            "content": "青山何岩岩，江流自浑浑。\r\n欲由白石道，先自长松门。\r\n其间有万景，轩豁忘乾坤。\r\n适可得以心，不可为客论。\r\n安得山水交，共无世俗言。\r\n携琴写古声，酌泉求清源。\r\n适时固虽疏，谋道岂不敦。\r\n谁能歌此诗，侑我饮客樽。"
        },
        {
            "title": "西园月夜醉作短歌二阕",
            "content": "醉眼不识天，疑是高帐幙。\r\n忿月喝不住，起欲取绳缚。\r\n谁令吾不饮，饮剧始知乐。\r\n若令东海解醉人，吾亦去取北斗酌。"
        },
        {
            "title": "题假山",
            "content": "扰扰人心巧谓何，我肠愚只爱无它。\r\n目前好且留平地，浪爱山高险自多。"
        },
        {
            "title": "游江阴寿宁寺",
            "content": "寥萧枝上风，蜩蛰以秋告。\r\n黯靉道旁树，荫绿凉可冒。\r\n况承积阴余，急雨荡晴昊。\r\n初凉逞新威，宿暑惩旧躁。\r\n漫漫出门路，蝺蝺可谁造。\r\n江声汹西奔，海远刻东到。\r\n中间可行望，洗涤去尘抱。\r\n况於林阜间，古屋架晴燥。\r\n蚊虻稍敛收，轩户可淹傲。\r\n惜乎余独游，不可携所好。\r\n踟蹰竚归步，风作冷相劳。"
        },
        {
            "title": "噫田操四章章六句寄呈王介甫",
            "content": "谁能采芹，不适有获。\r\n果蓏树之，则食其实。\r\n岂弟君子，孔敬且力。"
        },
        {
            "title": "陬操",
            "content": "行曷为兮天下，老吾身而不归。\r\n人固舍吾而弗从，吾安得徇人而从之。\r\n昔所闻其是兮，今也见之则非。\r\n嗟若人之弗类，尚何足以与为。\r\n彼天下之皆然，嗟予去此而从谁。\r\n信亦命已矣夫，固行兮而曷疑。"
        },
        {
            "title": "送李公安赴举",
            "content": "行子冠上尘，梁宋道傍土。\r\n尘逐冠敝损，人来还复去。\r\n马蹄日月长，踏尽西北路。\r\n近者何纷纷，姿状颇秀举。\r\n传言天子诏，士得四方赴。\r\n来如鹊翅翻，去若蝇头聚。\r\n市儿屈指计，过百日未暮。\r\n昔周方盛时，得士才十数。\r\n唐虞此为盛，中复容女妇。\r\n昔何称才难，今也宁异趣。\r\n但恐所取异，今古殊尺度。\r\n失君乃高才，久有及物虑。\r\n今又奋绝去，挺拔欲自树。\r\n余穷非所知，久有山林素。\r\n但无百亩粟，乃就群才赋。\r\n仕道得亦嗟，困穷失为惧。\r\n二者各有命，予亦何所与。"
        },
        {
            "title": "从光师求花",
            "content": "我有归心不可宽，忆君花好旧常欢。\r\n若令醉眼异乡见，定作故人相笑看。\r\n知有灵根分客易，却忧平地得春难。\r\n只应胡蝶还相识，飞过东风又可叹。"
        },
        {
            "title": "赠周伯玉下第",
            "content": "京尘漠无聊，客书闻报罢。\r\n拔身众人後，载水千里下。\r\n微装困无余，归马剧连跨。\r\n邈无失时叹，抗举与俗谢。\r\n但言废文学，从今益休暇。\r\n诗书得穷搜，朋友可邀迓。\r\n如解万里骏，脱去衔轭驾。\r\n虽时念亲贫，叹息忽自诧。\r\n已如婴儿啼，心在声不嗄。\r\n悲乐于俗异，使我喜失诧。\r\n吾闻百年生，暂就天地舍。\r\n中间有逢遇，穷达何足讶。\r\n譬之适时运，寒暑变冬夏。\r\n炎凉忽焉殊，裘葛代相藉。\r\n於身亦何预，时与外物借。\r\n尝闻庄生言，中不怛外化。\r\n逢鸡就知时，遇弹因求炙。\r\n况持身售人，五羖岂真价。\r\n士材嫌易知，女好固择嫁。\r\n勉之时我过，酒贱衣可贳。"
        },
        {
            "title": "闻哭",
            "content": "冬温春疫早，死者晨满街。\r\n但闻哭子悲，不闻哭母哀。\r\n老慈爱益深，壮刚气则乖。\r\n嗜欲夺天性，情恩占妻孩。\r\n诗三百具存，声已亡南陔。\r\n人情古不美，况复嗟今哉。"
        },
        {
            "title": "杂诗",
            "content": "一日不为田，百草已有根。\r\n况复闲三时，其秽何待论。\r\n岂不有钱鎛，徒羞慵借勤。\r\n岁晚忧不耕，何独议锄耘。"
        },
        {
            "title": "壬辰三月二十一日读李翰林墓铭云以任侠为事",
            "content": "嗟吾为颛蒙，木朴无所思。\r\n成童始就学，数岁通书诗。\r\n十五尚意气，自待固不卑。\r\n尝为富贵易，有如涂上泥。\r\n苟意欲自进，足至则履之。\r\n二十忽自笑，学乃谋寒饥。\r\n倘富贵是致，其亦垄断为。\r\n虽曰为学难，我易易则宜。\r\n墙篱号障塞，犹可钻隙窥。\r\n岂此圣人道，苦勉不及期。\r\n反覆私自念，已急犹惧迟。\r\n思而或有得，行之固不疑。\r\n跛以见圣贤，不及犹可随。\r\n道远志所毕，矣驱亦忘疲。\r\n逮兹五十年，财若穿铜鎚。\r\n柄执似可役，持用宁无施。\r\n何意甚困踬，不及庸常儿。\r\n多病骨出露，薄食筋力羸。\r\n鼠饱昼睡穴，鸡飞暮乘埘。\r\n世既鸡鼠俦，宜吾安穷奇。\r\n\r\n【注释】：【原题】：\r\n壬辰三月二十一日读李翰林墓铭云以任侠为事因激志示杜子长"
        },
        {
            "title": "寄朱元弼",
            "content": "春城春雨绿春潭，冉冉归舟上去帆。\r\n爱子有诗留我别，悔予无酒僯君衔。\r\n东风随卷行人袖，落日犹明去客衫。\r\n好有新诗寄幽寂，我心无泊似摇{左方右参}。"
        },
        {
            "title": "和孙莘老将赴太平二首",
            "content": "先生素志已形诗，弟子何妨鼓瑟希。\r\n时若伊周方有任，命如孔孟可无归。\r\n要终四海乘槎去，高谢西山食粟非。\r\n此道难言身未果，且当从世共依违。"
        },
        {
            "title": "偶作",
            "content": "女丑忌明镜，不知自羞人。\r\n士丑忌公言，不知自修身。\r\n羞人不出前，丑声日可湮。\r\n修身无不至，令问日益振。\r\n镜与言何尤，见忌不见亲。"
        },
        {
            "title": "东城",
            "content": "昔予出东城，初见垄上耕。\r\n忽忽自北至，岁月令人惊。\r\n虽云一草死，万物尚华荣。\r\n谁能当此时，叹息微阴生。"
        },
        {
            "title": "中秋望月",
            "content": "月形何完完，秋静气弥放。\r\n玉轮困瑕纇，投掷去天仗。\r\n前无衡轭施，凭谁挽能上。\r\n回旋天地周，驰骋固已壮。\r\n古今磨不磷，刚耿固可谅。\r\n予欲假之游，自投上穷亢。\r\n东折扶桑枝，西塞昧谷旷。\r\n天机与回斡，日驭纵休畅。\r\n苟留扬辉中，无复颠恻怅。\r\n是谋敢吾专，行矣天帝访。\r\n传闻天路艰，蹉蹶就沦丧。\r\n帝居深九阍，有谒未易傍。\r\n鬼神喜阴暗，陈列忌忠亮。\r\n进知自致艰，退使斯谋妄。\r\n回头暮堂上，萤爝光相望。"
        },
        {
            "title": "答问诗十二篇寄呈满子权其二耒答鎛三首",
            "content": "我必为人用，不必用於人。\r\n若也责不耕，君其问诸田。"
        },
        {
            "title": "赠别晏成绩懋父太祝",
            "content": "懋甫相门儿，家世踏缨紞。\r\n早年缀官簿，青衫蔚於菼。\r\n本宜多骄矜，不谓锐意敢。\r\n意贪英雄交，一手欲四揽。\r\n偶来滥予会，臂搦首已颔。\r\n酒狞夸胸襟，顶踵都一胆。\r\n壮心羞摧藏，义内喜葅歜。\r\n要言相死从，顾岂苟难斩。\r\n听其自陈论，峭拔不平渐。\r\n要之当一切，固令不黤黯。\r\n忆予少年时，亦自喜黠{左氵右闯}。\r\n於今老而悔，壮意日凋减。\r\n惜夫相遇迟，君於我已检。\r\n骤闻强大语，若虎饿得啖。\r\n已无相高心，徒有志气感。\r\n春风吹天昏，醉目睨愁黪。\r\n念当相别去，两怀不无惨。\r\n何时重来过，慰我涸辙噞。\r\n唯其去後怀，犹一饱复歉。\r\n幸有西南风，时作寄我椠。"
        },
        {
            "title": "孟子",
            "content": "孟子不肯比伊尹，仲尼方可期文王。\r\n圣贤自得固厚重，庸俗始以己较量。\r\n微生喜以佞面诋，臧氏恶非礼所当。\r\n惜哉二子不自重，以人可否何不详。"
        },
        {
            "title": "溪上",
            "content": "溪上清涟树老苍，行穿溪树踏青阳。\r\n溪深树密无人处，只有幽花度水香。"
        },
        {
            "title": "偶感",
            "content": "壮志老来退，穷愁无易功。\r\n风云诗气焰，天地醉心胸。\r\n午枕著不觉，昼门关更慵。\r\n由来自疏拙，底处不相容。"
        },
        {
            "title": "夕日操",
            "content": "我尽日乃倾，独何求於尔星。\r\n煜煜夕日，不尚有朝。\r\n皦皦君子，去谁繇招。\r\n死如可从，生百不聊。"
        },
        {
            "title": "答问诗十二篇寄呈满子权其七水车问龙",
            "content": "来何必召云，去何必飞天。\r\n我名不为龙，何能雨尔田。"
        },
        {
            "title": "送僧自总",
            "content": "吾病不喜语，客来佰寒暄。\r\n颊舌且不能，况事交字间。\r\n彼总乃吾旧，不见今三年。\r\n一日踏我门，告我将南迁。\r\n问之行所止，其去何由缘。\r\n言方学从师，惜以日月闲。\r\n将求佛所宗，就乞世未传。\r\n浮舟江海波，蹀屣山岳颠。\r\n行方极所到，未可岁月还。\r\n谓余昔同游，当得送以言。\r\n噫佛与吾学，两分不相全。\r\n今余与子遇，无异东西辕。\r\n共憩中道间，邂逅相留连。\r\n我驾志在远，子驱良亦遄。\r\n吾终不尔从，尔终不回旋。\r\n两各剧所勤，相远日益悬。\r\n又出所为文，要我加量铨。\r\n荧荧掇其英，晔晔粲满编。\r\n惜哉不经师，如珠莫钻穿。\r\n虽有可宝资，终以无用捐。\r\n吾观古人书，盖亦不但然。\r\n道德蔼於中，口实助使宣。\r\n岂有拔其根，而望华可搴。\r\n不知源所来，何用其流沿。\r\n人材苟不长，得一且可专。\r\n六经众子文，其治自足观。\r\n身当圣人时，来学浩万千。\r\n独颜才庶蔑，他固未可肩。\r\n人有老於行，不闻可逃天。\r\n子何不从此，去就异说挛。\r\n弗思自解纵，又欲引世缠。\r\n常观己论徒，耻出妻子前。\r\n彼髠以为羞，尔以为忻懽。\r\n生弃父母养，士得执以鞭。\r\n彼为则遇刑，尔还自称贤。\r\n羞恶所不存，尔说尚何先。\r\n予欲收子身，解去子所牵。\r\n浴以青冷波，佩以兰与荃。\r\n相从中道驱，障塞异道偏。\r\n爱之幸其听，不听诚可怜。"
        },
        {
            "title": "偶占",
            "content": "卒卒往来舟，翻翻逐利谋。\r\n中流谁自溺，方去不回头。"
        },
        {
            "title": "和人双柏",
            "content": "一时封植由谁力，万古樵莱偶自全。\r\n不惜以材同失地，好留更老共支天。\r\n人疑久有神灵守，客爱生无雨露偏。\r\n为语长松号孤劲，得秦封爵果何缘。"
        },
        {
            "title": "不雨",
            "content": "去岁秋霖若决川，今春不雨旱良田。\r\n道边老幼饥将死，云外蛟龙懒自眠。\r\n赤日有威空射地，清江无际漫连天。\r\n谁将民瘼牋双阙，四海皇恩不漏泉。"
        },
        {
            "title": "谢客二首",
            "content": "扰援车马各，各以势利奔。\r\n自问闾巷人，何为亦纷纷。\r\n与客成往还，勉就俗所敦。\r\n礼不经圣人，颇厌後世烦。\r\n欲问无所得，归视纸上文。\r\n非以孔子心，尚拜阳货豚。\r\n乃知偪仄间，心迹久已分。\r\n去矣可奈何，更问来者门。"
        },
        {
            "title": "交难赠杜渐",
            "content": "两鼠共谋渴，相饮期入水。\r\n一鼠下缒缶。一鼠上衔尾。\r\n前鼠以之跌，後鼠以之死。\r\n鼠死何足噫，夫人才可悲。\r\n平地把手笑，乘崖拨足挤。\r\n贼防易为力，壮楗完墙篱。\r\n交防难为人，笑面恶肝脾。\r\n前日信其是，今日悟其非。\r\n安得先知明，有如灼火龟。\r\n然则奈之何，期子同吁戏。"
        },
        {
            "title": "醉後",
            "content": "醉里分明别是天，最宜沉溺过流年。\r\n平时政要全稽古，盛世朝廷不乏贤。\r\n但得有生皆自遂，不妨吾属亦陶然。\r\n沉湘死屈如何者，却把醒名欲自专。"
        },
        {
            "title": "赠孙莘老",
            "content": "至愚不学常如足，盛德之充久自彰。\r\n管小始疑天可尽，绠穷终信海非量。\r\n始惭自待从来薄，不及时中适取狂。\r\n安得此生天与幸，没身得不去门墙。"
        },
        {
            "title": "龙池二绝",
            "content": "满目尘埃白日阴，皇天无命且深沉。\r\n终当力卷沧溟水，来作人间十日霖。"
        },
        {
            "title": "扬子江阻风",
            "content": "扬子江风十月初，四驾巨浪渺无隅。\r\n常忧倾摇地为动，意欲起塞天无虚。\r\n大舟不行就系岸，小舟分去争得鱼。\r\n舟中壮士起坐笑，有酒更为斜阳酤。"
        },
        {
            "title": "出门",
            "content": "出门万事非，聊复闭关坐。\r\n亲识久相远，与世绝吊贺。\r\n适时既非谋，接俗益加惰。\r\n外物等不来，何必问客过。"
        },
        {
            "title": "春兴",
            "content": "眼前红绿日君增，欲遣春愁兴未能。\r\n安得好花浑自实，使无闲地得生荆。\r\n欲图长醉贫无计，起逐东风懒不胜。\r\n芳草斜阳正柔媚，益知高处不堪登。"
        },
        {
            "title": "别黄端微",
            "content": "沧江无纤鳞，太岳无低岑。\r\n凤凰遗其卵，意欲留清音。\r\n昂昂卧虎儿，已有吞牛心。\r\n吴山山虽高，满路红棘林。\r\n不如早西来，草堂松竹深。"
        },
        {
            "title": "客次寄王正叔",
            "content": "夜长梦反覆，百瞑百到家。\r\n岁计晚未成，客愁与日加。\r\n长途千万门，何地容我过。\r\n而子壮亦贫，与余同一歌。"
        },
        {
            "title": "过伍子胥庙",
            "content": "西风骚客倦游吴，吊古心怀此暂舒。\r\n鬼籙久应除佞嚭，民思今果庙神胥。\r\n虽然邪正皆归死，奈有忠谗各异书。\r\n回首旧江江水在，怒涛犹是不平初。"
        },
        {
            "title": "送庭老罢尉金坛",
            "content": "心无畦畛见天真，落落男儿七尺身。\r\n莫叹一官淹圣代，聊将三釜慰慈亲。\r\n月明空照居民侣，风急随飘去马尘。\r\n寂寞西轩人别後，海棠花好为谁春。"
        },
        {
            "title": "古风",
            "content": "古风何寥疏，世方盛夸慕。\r\n利涂剧先趋，直轨迷曲注。\r\n浑浑九河翻，仡仡百川注。\r\n分争或多岐，敛枕才一趣。\r\n睢盱承至欢，讋叠谢绝怒。\r\n才得升斗多，勉售形骸顾。\r\n不知万锺得，孰与一日裕。\r\n况承丘山羞，愿易顷刻遇。\r\n谁能脱近役，自放就遐骛。\r\n航湖足茭鱼，拔野厌芼茹。\r\n行招千古游，坐与来世语。\r\n延风敞虚襟，揖月坐嘉树。\r\n此意固有然，童儿未堪预。"
        },
        {
            "title": "春梦",
            "content": "春风儿女喜，不合丈夫爱，\r\n日午困魔来，四体倦欲解。\r\n春禽只随花中飞，幸此无声聒我睡。\r\n一梦梦周公，笑与伊尹语。\r\n问今天下贤者谁，何为见弃不见取。\r\n纸传周官十卷书，安用久留不烧去。\r\n二梦梦孔父，戟手怒目瞠。\r\n天下皆曰自孔氏，猎取利禄安荣身。\r\n高官志遂不思道，牵以嗜利露己真。\r\n如何贫贱用我者皆是，富贵用我无一人。\r\n三梦梦我身，化为鸣凤雏。\r\n飞飞两足高，迅迅六翮舒。\r\n直上高高天，天门闭锁阻我回。\r\n我留不肯去，以翼搏天天门开。\r\n天公遣玉女，问我何事来。\r\n再拜谢天公，贱臣无所知。\r\n幸至天公前，敢问无所尸。\r\n臣闻伊尹于汤旦于周，安致天下如山丘。\r\n愚孙騃子相承继，卜世以过天位留。\r\n自从中代来，世世亦有相。\r\n如何反覆无定时，犹以乱割医疮痍。\r\n天公何忍是不救，恰如旁坐观奕棋。\r\n又闻人间人，一一天与命。\r\n孔饥孟退荀杨贱，天公岂不知其贤与圣。\r\n颜子号庶几，早死不久生。\r\n子夏既丧子，左丘亦失明。\r\n伯牛疾牖间，原宪贫病成。\r\n晁错死非命，贾谊夭不卿。\r\n赐死萧雍之，罪免刘更生。\r\n羊祜许国斸墓破，反得坠折无完肱。\r\n又如草木及禽兽，苟推以理亦莫知。\r\n春气不加松柏好，秋风先败兰蕙枝。\r\n蝮虺中人皆已死，鸱枭食母然後飞。\r\n愿天明告臣，以祛臣心疑。\r\n天公未及言，起遂东风吹。\r\n觉来何所喻，壹郁双泪垂。"
        },
        {
            "title": "韩吏部",
            "content": "宣尼来谷叱强齐，吏部深州破贼围。\r\n始信真儒能见用，可为邦国大皇威。"
        },
        {
            "title": "赠庐山者居讷",
            "content": "纳公匡庐老，诗句整以雅。\r\n标韵乐天淳，不肯外礼假。\r\n所居远城市，绝俗就闲暇。\r\n岗崖道路恶，亦为佳客下。\r\n余虽昔所闻，相见今乃乍。\r\n爱期语言好，超绝忽世跨。\r\n马舁就其居，灯火共清夜。\r\n惜不见其壮，已老吁呵讶。\r\n高才可施用，售世嗟无价。\r\n临别更何论，共是忘言者。"
        },
        {
            "title": "翩翩弓之张兮诗三章寄王介甫",
            "content": "翩翩弓之觩兮，其亦弛则橐兮。\r\n厩我乘马，不适以驾。\r\n同彼乘驹，亦食以刍。"
        },
        {
            "title": "思归",
            "content": "平生孤愤自潸然，不作春蚕但食眠。\r\n干禄有心羞枉道，无田虚日望丰年。\r\n每将浩叹期黄卷，已许多忧竞白颠。\r\n旧笑古人轻独往，近来还自忆林泉。"
        },
        {
            "title": "落叶",
            "content": "暮秋木落剥霜红，俄觉平林一夜空。\r\n茂遂本凭枝干力，却辞枝干逐西风。"
        },
        {
            "title": "次韵立之红叶",
            "content": "雨露三春少，风霜一夜多。\r\n从来有根本，不怕下枝柯。\r\n楚岸枫相属，吴山橘与和。\r\n秋居好相慰，醉色伴吾酡。"
        },
        {
            "title": "江上四首",
            "content": "江头风平可照水，衣冠面目略相似。\r\n与我同笑固相喜。何用妄携客子来，\r\n不可与语祗相视。"
        },
        {
            "title": "望花有感",
            "content": "春来几时余不知，但怪日日柳梢好。\r\n我嗟无地自种花，常恐东风只生草。\r\n谁家有园不可入，时时纵欲信自到。\r\n寒梅最香落已阑，桃杏虽迟亦颠倒。\r\n高枝飞鸟夜踏空，低树狂儿日摧拗。\r\n惟余零落满地红，主人更听奴频扫。\r\n悲来四顾慷慨歌，要且倾酒浇颜酡。\r\n春归欲挽谁有力，河浊虽泣行奈何。"
        },
        {
            "title": "答问诗十二篇寄呈满子权其八龙答水车",
            "content": "神龙谢子车，子能未足多。\r\n上润虽已然，下竭将奈何。"
        },
        {
            "title": "奉寄黄任道",
            "content": "蒿莱日日没幽居，时得新诗亦自娱。\r\n为有远怀希稷高，或时飞梦见唐虞。\r\n久谙末俗难谋道，益厌庸儿妄问儒。\r\n绝笔断弦无意寄，笑将远目睨清虚。"
        },
        {
            "title": "山中",
            "content": "山头树青青，山水日泠泠。\r\n攀树挂冠裳，饮水青肺肠。\r\n嶞然古心高，忽与世态忘。\r\n有道不足名，无责身始康。"
        },
        {
            "title": "袭袭",
            "content": "袭袭前修与後生，要言高爵是身荣。\r\n却将猎较诬师圣，不见三年学有成。"
        },
        {
            "title": "登郡楼",
            "content": "江城朝雨湿晴烟，楼上风帆送去船。\r\n苟得息肩闲几月，时来开口笑山川。\r\n田园啼鸟三春月，江海扁舟万里天。\r\n何计脱身来此老，青山白发两忘年。"
        },
        {
            "title": "学子",
            "content": "琐琐来学子，从我问古风。\r\n谓言古之人，学不求世功。\r\n以其明智余，施与天下同。\r\n能知学为身，自不恤穷通。\r\n童子顾我笑，是言得无蒙。\r\n斯道使可遵，曾不闻父翁。\r\n谓言童子归，益自谋厥躬。\r\n吾不能尔言，亦不必尔从。"
        },
        {
            "title": "夕日操",
            "content": "绎绎道周，伊谁之园。\r\n夙不筑自垣，今安以樊。\r\n人各有心，亦不思旃。"
        },
        {
            "title": "龙兴双树",
            "content": "春城花草穷朱殷，俗儿趁走脚欲穿。\r\n闲来无悰喜自适，时到双树为奇观。\r\n庄如天官植幢盖，毅若壮士苍衣冠。\r\n老枝叉芽忽并出，似欲并力擎青天。\r\n灵根深盘不可究，疑与地轴相拘挛。\r\n不知培栽竟谁手，而又始植为何年。\r\n行扪步遶不可问，但见茂色连云烟。\r\n东风牵人少游此，佛屋日日重门关。\r\n虽有大荫人不及，於此尤得志士怜。\r\n束蒿为楹樗为柱，居者略不忧其颠。\r\n乃令遗材抱美植，不得总载桷与椽。\r\n高堂倾欹未支柱，匠者日亦经其边。\r\n不思大干有强用，反以斧钝难其坚。\r\n吁今谁是爱材者，定知惜此双树篇。"
        },
        {
            "title": "道士王元之以诗为赠多见哀勉因以古诗为答",
            "content": "利剑不刺鼠，大钓不联鲕。\r\n天昏白日沉，剑决浮云披。\r\n地荡海水摇，钓引九鲸縻。\r\n固其用不常，安得易用为。\r\n当其未效间，是亦铅与铍。\r\n吾非小丈夫，胸中少翘奇。\r\n少年嗜勇黠，跨压百雄低。\r\n两眼皆豚羊，一腹千麃罴。\r\n使气睨群辈，问今当我谁。\r\n四海有守兵，谓予皆耻之。\r\n左手将醢戎，右手期锄夷。\r\n书足记姓名，剑亦弃不治。\r\n不愿当世是，不羞群曹嗤。\r\n曰富贵在我，又何有年时。\r\n块视勒山功，芥拾封侯龟。\r\n一日忽自悟，吾岂虔强儿。\r\n旧闻有六经，条理两可师。\r\n无不至圣人，有学中自隳。\r\n勿遂谓不及，吾由未尝追。\r\n好勇不好道，吾将自诛非，\r\n浩乎如有年，茫乎其若思。\r\n望禾如未获，专乎如有期。\r\n夜或不记寝，昼或忘其饥。\r\n不以儒自劫，不以庸自卑。\r\n树而不可拔，山而不可移。\r\n拒之不使杂，磨之不容疵。\r\n孰为古之圣，孰为今之推。\r\n孰远不可到，孰高不可訾。\r\n置易功其难，力险肆自夷。\r\n上自太古先，跂轩而望羲。\r\n下至三代来，尧舜禹汤姬。\r\n周公汲汲劳，仲尼皇皇疲。\r\n轲况比踵游，雄俞磨肩驰。\r\n或示我使向，或导我使随。\r\n或凿我未开，或完我已亏。\r\n或退而我引，或坠而我提。\r\n或辅而我夹，或颠而我支。\r\n或砭我赘疣，或膏我疮痍。\r\n浴我挍我垢，酝我酿我醨。\r\n计昔以较今，悮是而恨迷。\r\n固知於圣贤，实辱再造私。\r\n道远致力多，功大收效迟。\r\n今而所存者，财一毛於皮。\r\n苟曰成不成，我有罪未知。\r\n如夫用不用，敢系天为辞。\r\n若寒馁贫贱，此於我何居。\r\n若夸毁誉訾，此其如予奚。\r\n王君异学者，见我加嗟咨。\r\n叙其念惜心，投以引勉诗。\r\n语爱则然尔，独理似或遗。\r\n辄自讼由来，强答非所宜。"
        },
        {
            "title": "答刘成父四愁诗",
            "content": "倦客维扬每自悲，有时双泪等闲垂。\r\n眼前所识皆庸我，天下为忧可语谁。\r\n把臂便嫌逢子晚，开縢乃见起予诗。\r\n卷舒万彻吟千遍，此後多应手有胝。"
        },
        {
            "title": "卜居",
            "content": "吾求一屋逮两月，贫不谋贵何以图。\r\n朅栈自放就穷巷，幸得之喜何敢吁。\r\n颓檐断柱不相缔，瓦堕散地梁架虚。\r\n门无藩闑户不闭，时时犬彘入自居。\r\n主人怜我莫自致，为我补葺加垍涂。\r\n翻翻匠氏乃谁子，颉颃作气厉叫呼。\r\n群庸汹汹助声势，睥睨凌我要我酤。\r\n归来叹息无自得，两日财致酒一壼。\r\n徵多偿少意不惬，弃我忽去如逃逋。\r\n重来閴寂不可问，依旧四壁编空芦。\r\n嗟余虽贫日犹爨，可不善为盎釜谟。\r\n外户不闭古则尔，今也盗贼过街衢。\r\n乞钱买篱作藩固，更学关楗防朝晡。\r\n邻翁问我乃何者，得毋亦以名自儒。\r\n王朝潭潭聚冠盖，几人不载卿相车。\r\n子何布被不盖肉，浪自名士实则奴。\r\n假为无能守编户，犹可自择安阎闾。\r\n胡为惨戚卒困此，去矣何屋不可徂。\r\n此居卑洼不待说，四高中下流无渠。\r\n夏霖连延久积注，往往灶下秋生鱼。\r\n始来图此不自择，终见坐与蚯蚓俱。\r\n何况梁榱日蛀腐，一仆非尔力可扶。\r\n苟求暂安急旦夕，反以身就殒压虞。\r\n乃知穷则失自爱，死得正命有几且。\r\n翁乎尔言诚得矣，我方困甚非真愚。"
        },
        {
            "title": "中夜二首",
            "content": "昼日苦卒卒，忽焉不加思。\r\n长夜漫不眼，起复日所为。\r\n所为浩多愧，不与初心期。\r\n虚云圣贤学，实从世俗归。\r\n虽耻犹奈何，长歌涕垂颐。"
        },
        {
            "title": "暨阳居四首",
            "content": "自吾暨阳居，已见月四周。\r\n流年不我谋，寒暑忽已遒。\r\n老来何足叹，苟死固可羞。\r\n子今用力薄，暮齿将何收。"
        },
        {
            "title": "鸦鸣",
            "content": "庭前佳树绿阴成，树杪飞鸦去就轻。\r\n自顾主人无败德，岂嫌尔口有凶声。\r\n平生直道常多祸，两耳清风一听鸣。\r\n辄莫为人轻自动，须知弹射易忘生。"
        },
        {
            "title": "再寄满子权二首",
            "content": "秋尽啼衰虫，君思云奈何。\r\n我愚得君思合少，居贤劳我心则多。\r\n非独辞源长，泻海为江河。\r\n平生未始有点缺，玉日拂拭金烧磨。\r\n寻常貙与狸，见一足已嗟。\r\n又况一地卧三虎，狗彘虽勇何敢过。\r\n扬州我何思，青山无一螺。\r\n什市不畜宝，米盐财如他。\r\n而吾三夫子，一身各丘轲。\r\n琼林自生寒，结露成冰柯。\r\n文章日组纬，玉机飞金梭。\r\n谁有真珠绳，结作张麟罗。\r\n拔为当世祥，声为太庙歌。\r\n我愿参众民，手足摇婆娑。"
        },
        {
            "title": "寄束伯仁",
            "content": "身逐南舟去不回，匡庐留滞得徘徊。\r\n峰头夜宿平看斗，岩下朝阴府听雷。\r\n西顾波涛浮日月，东归天地入尘埃。\r\n何时得遂幽栖志，常把韦编静处开。"
        },
        {
            "title": "山中词",
            "content": "山中兮何游，登彼山兮乐天高。\r\n弃吾马以取步，降吾车兮足两履。\r\n石当道兮行旁，木碍上兮下俯。\r\n曾蹈险之非艰，聊凭高兮下顾。\r\n何所视之乃牛，而独见之如鼠。\r\n彼促促者出其下兮，曾其身之非伛。\r\n吁嗟徂兮，离娄之死则已，\r\n古之不较其为短长兮，何独计其高下。\r\n山高兮崔嵬，山之路兮百折而千回。\r\n趋前行而就挽，笑顾後使推之。\r\n彼游者谁兮，何以子之车来。"
        },
        {
            "title": "舟中作",
            "content": "杳杳波涛去莫穷，要须流合海天东。\r\n长帆百尺嗟无用，醉绝重湖笑逆风。"
        },
        {
            "title": "还萧几道诗卷",
            "content": "武夷山骨插青冥，秀气中蟠产俊英。\r\n高似君平于市隐，穷如东野以诗鸣。\r\n骅骝老骋青云足，绿绮纯含太古声。\r\n顾我自忧衰病久，为君双眼暂时明。"
        },
        {
            "title": "效退之青青水中薄五首",
            "content": "双只水中凫，食饱不出水。\r\n灵凤来何时，源鹄志万里。"
        },
        {
            "title": "吴学士席上作",
            "content": "尘沙欺客日冥冥，喜对贤豪耳目清。\r\n烂漫共夸文字饮，欢娱谁忆管弦声。\r\n风牵翠幕灯相照，月挂朱帘酒屡倾。\r\n後夜想当繁剧处，梦魂还绕北池行。"
        },
        {
            "title": "寄都下二三子失举二首",
            "content": "翘翘数子拔群伦，落笔文章妙有神。\r\n清世暂时藏琬琰，红尘终不卧麒麟。\r\n淹留京国三年客，牢落江河一病身。\r\n得丧穷通虽付命，双眸忍泪已沾巾。"
        },
        {
            "title": "何处难忘酒十首",
            "content": "何处难忘酒，王朝四海中。\r\n鱼鸢上下乐，羌狄朔南通。\r\n万玉丛丹陛，千簪合辟雍。\r\n此时无一盏，何以乐成功。"
        },
        {
            "title": "金山",
            "content": "长江从天来，意欲以地分。\r\n西山避之逃，东山开为门。\r\n木石所不捍，土沙固随奔。\r\n东西两随海，势已无完坤。\r\n如何中流居，独遏万里浑。\r\n坤维赖系得，地灵烦窥扪。\r\n不然已飘泊，两分不相存。\r\n禹力所不除，天意固可论。\r\n余欲沉九渊，下视万古根。\r\n畏强激常情，中立爱此墩。\r\n诗成欲谁和，感慨心徒烦。"
        },
        {
            "title": "效醉翁吟",
            "content": "山岩岩兮谷幽幽，水无人兮自流。\r\n始与谁兮乐此，昔之游者兮今非是。\r\n清吾樽兮洁吾斝，欲御以酒兮谁宜寿者。\r\n山蘼春兮野鹿游，亭无人兮飞鸟下。\r\n喜公有遗兮乐相道语，从人以游兮告以其处。\r\n高公所望兮卑公所游，公为庐兮燕笑以休。\r\n摭山果以侑酒，登溪鱼而供羞。\r\n仰春木以搴华，俯秋泉而漱流。\r\n公朝来兮暮去，肩乘舆兮马两御。\r\n来与我民兮不间以处，谁不此留兮公则去遽。\r\n花垂实兮树生枝，我公之去兮今忽几时。\r\n知来之不可望，悔去而莫追。\r\n人皆可来兮公何不归，青山宛宛兮谁为公思。"
        },
        {
            "title": "惜交诗赠束孝先",
            "content": "千金得宝刀，不若得锸归。\r\n宝刀虽云利，邂逅伤疮痍。\r\n伤疮有复日，伤皮无完时。\r\n不若远所伤，取锸安自持。\r\n一凿以成井，再凿以深资。\r\n清泉冽其中，定德发不移。\r\n饮可沃吾心，浴能清吾肌。\r\n此道如必尚，庶几有常为。\r\n既庸铭我前，又书荐余知。"
        },
        {
            "title": "山阳思归书寄女兄",
            "content": "淮风情舒舒，楚水日夜流。\r\n风能驾吾帆，水可载我舟。\r\n余归知几时，子望悬百忧。\r\n念我兄弟寡，商参各殊州。\r\n十年不一逢，会合何所由。\r\n幸逢子来归，与我相慰投。\r\n甥儿入吾牵，甥女出吾留。\r\n子吾笑其间，贫不知可愁。\r\n心如熙春阳，乐若醉酒酬。\r\n忆我别子日，将行更逗遛。\r\n泣恐伤子心，泪出仰目收。\r\n别日才几时，别思日九秋。\r\n心随西北风，目望东南楼。\r\n主人仁且贤，怜我羁旅游。\r\n晨粳玉炊香，暮酒金注瓯。\r\n盘蔬罗春青，豆脯兼夕鱐。\r\n为食岂不美，义咽不下喉。\r\n要当归子同，半菽饱亦优。\r\n始予志所学，义当望轲丘。\r\n朅来与世评，众口忽起咻。\r\n尝观世金朱，此道久已偷。\r\n胡为不奋去，附世如赘旒。\r\n而子亦待人，特以贫不谋。\r\n参差两如此，偃蹇势略侔。\r\n要当去引去，逸世出网罘。\r\n遐追避世徒，子与侍巾裘。\r\n吾将亦娶妇，力以石臼求。\r\n贸田结归庐，种树屋四周。\r\n子居课桑蚕，我出鞭耕牛。\r\n教妻绩以筐，使儿饷东畴。\r\n坐笑忘岁时，聚首成白头。\r\n归乎当何时，诗以侑子讴。"
        },
        {
            "title": "终风操",
            "content": "云之扬扬，油油其蒙。\r\n望我以雨，卒从以风。\r\n云之油油，扬扬其去。\r\n我挽不可，泣立以伫。\r\n终风不休，终云不留。\r\n不雨我田，不谷我收。\r\n岩岩南山，有川其下。\r\n徒我必云，不能必雨。\r\n蓁蓁者林，有越而樛。\r\n人伐以归，我徂安休。\r\n嗟今之人，顾己是求。\r\n有颀者木，曷为而材。\r\n大折以薪，小生何哉。\r\n嗟今之人，谁同我哀。"
        },
        {
            "title": "同孙祖仁王平甫游蒋山作",
            "content": "山形郁盘陀，石路随直纡。\r\n荫松坐兴长，饮泉百烦除。\r\n忆望江上楼，采翠横晴虚。\r\n爱之不能去，取席卧与俱。\r\n若逢佳宾客，不暇外礼拘。\r\n意爱交自然，笑语略可无。\r\n常思一往游，杖履穷昏晡。\r\n忽从贤豪招，气类喜不殊。\r\n更以肴酒随，倾泻谈笑余。\r\n仰跻苍崖巅，下视白日徂。\r\n夜半身在高，若骑箕尾居。\r\n懽余悲感集，论说追古初。\r\n在昔天下衰，群奸起相屠。\r\n相地视八极，怀险归此者。\r\n全吴既臣魏，余晋仍避胡。\r\n此山古所瞻，形势高四隅。\r\n游者昔为谁，名字不见书。\r\n想当出尘樊，盘礡望八区。\r\n固宜有高兴，何亦妄滞濡。\r\n忆在初元年，虎狼出当涂。\r\n众豪泣相盟，万甲聚一呼。\r\n楼船下三江，千里悬旌旗。\r\n忠谋屈巨猾，弱力张远图。\r\n氙灵诉明神，至此尝踟蹰。\r\n想当得请初，胜势先群诛。\r\n虽时幸成功，偪仄已可吁。\r\n岂无当时人，缩伏岩下庐。\r\n约身甘贱贫，卑势无忧虞。\r\n坐视扰扰中，同为祸福驱。\r\n我当明时人，木石聊自娱。\r\n遗祠今莫问，故邑已成墟。\r\n归谢山下民，相期在犁锄。"
        },
        {
            "title": "南山之田赠王介甫",
            "content": "南山之田兮，谁为而芜。\r\n南山之人兮，谁教堕且。\r\n来者何为，而往者谁趾。\r\n草漫靡兮，不种何自。\r\n始吾往兮无耜，吾将归兮客吾止。\r\n要以田兮寄我治，我耕浅兮谷不遂。\r\n耕之深兮石挠吾耒，吾耒挠兮耕嗟难。\r\n雨专水兮日专旱，借不然兮颖以秀。\r\n螟悬心兮螣开口，我虽力兮功何有。\r\n然不可以已兮，时宁我违而我无时负。"
        },
        {
            "title": "大松",
            "content": "十寻瘦干三冬绿，一亩浓阴六月清。\r\n莫谓世材难见用，须知天意不徒生。\r\n长蛟老蜃空中影，骤雨惊雷半夜声。\r\n却笑五株乔岳下，肯将直节事秦嬴。"
        },
        {
            "title": "还东野诗",
            "content": "吾於古人少所同，惟识韩家十八翁。\r\n其辞浩大无崖岸，有似碧海吞浸秋晴空。\r\n此老颇自负，把人常常看。\r\n于时未尝有夸诧，只说东野口不乾。\r\n我生最迟暮，不识东野身。\r\n能得韩老低头拜，料得亦是无量文章人。\r\n前日杜子长，借我孟子诗。\r\n三日三夜读不倦，坐得脊折臀生胑。\r\n旁人笑我苦若是，何为竟此故字纸。\r\n童子请我愿去烧，此诗苦涩读不喜。\r\n吾闻旁人笑，叹之殊不已。\r\n又畏童子言，藏之不敢示。\r\n奈何天下俱若然，吾与东野安得不泯焉。"
        },
        {
            "title": "采选示王圣美葛子明",
            "content": "酒盏厌连行，众客喧已醉。\r\n忽得簿上籍，共出名外仕。\r\n孤昂忽雄轩，泯默亦驯致。\r\n追争相後先，得失自愚智。\r\n随时有能称，逐衅得呵訾。\r\n有非人力为，竟亦天幸值。\r\n或果以祸覆，亦有终自遂。\r\n卒无及物效，徒自高人气。\r\n回樽变新局，忽若已异世。\r\n嗟人久已迷，高爵乐自嗜。\r\n谁为衎衎饱，竟是孜孜利。\r\n矜骄决雄奢，摧折叹淹滞。\r\n昏昏忘所大，扰扰争其细。\r\n安知茫昧间，身非天所戏。\r\n是非未暇辨，欢戚先已至。\r\n退之昔裁诗，颇以豪横恃。\r\n暮年志气得，金玉多自慰。\r\n买居纪堂荣，顾影乐簪佩。\r\n喜将闾巷好，持与妻子议。\r\n彼哉何足道，进退於焉系。\r\n安知九列荣，顾是德所累。\r\n宁论圣人为，适莫固以义。\r\n有时曲肱乐，不以易富贵。\r\n吾曹颇勉修，兹道久自诣。\r\n何必问浮云，斯理固可视。"
        },
        {
            "title": "次韵朱昌叔见赠",
            "content": "虽无才学可人群，偶有诚心与古亲。\r\n兹世几人能永富，此身何恤不终贫。\r\n生无簪绶身宁屈，死有诗书志尚伸。\r\n自匪与君尝素计，斯言何敢易谋人。"
        },
        {
            "title": "题天长县苏太尉庙",
            "content": "唐室无臣覆手移，坐看悍媪制庸儿。\r\n思量可惜当年死，却是西来问鼎师。"
        },
        {
            "title": "舟次",
            "content": "梢梢修竹夹溪斜，树系孤逢白浅沙。\r\n风力引云行玉马，水光流月动金蛇。\r\n村酤客聚还成市，晚钓舟横便当家。\r\n山野生涯本闲暇，谁令客子自劳嗟。"
        },
        {
            "title": "短谣",
            "content": "窗中灯冷晖重绿，窗前西风叶相逐。\r\n晓霜披瓦月上轩，枕梦不成雁声续。\r\n拂衣起步行绕壁，万虑无成泪沾臆。\r\n铁房老剑涩不青，闪系入柱不可索。\r\n白昼出门归路迷，冬日易夜还空归。\r\n人将豪杰视如草，天困英雄未与时。\r\n长鲸滞斩海波摇，塞甲不卷边尘嚣。\r\n吾徒憔悴乃如此，安得长喙呼重霄。"
        },
        {
            "title": "寄宿倅陆经子履",
            "content": "勋业悠悠未可贪，直须随处酌醺酣。\r\n君知仕路三无愠，我与人情七不堪。\r\n闻借朱衣为别乘，想回青眼忆高谈。\r\n东风尚有西行约，甬水桥边定解骖。"
        },
        {
            "title": "效退之青青水中薄五首",
            "content": "双只水中凫，足短翼有余。\r\n飞高既能远，行陆安事俱。"
        },
        {
            "title": "寄介甫",
            "content": "天门廉陛郁巍巍，势利宁无淡泊讥。\r\n谁与跖徒争有道，好思吾党共言归。\r\n古人踽踽今何取，天下滔滔昔已非。\r\n终见乘桴去沧海，好留余地许相依。"
        },
        {
            "title": "春晚雨後",
            "content": "东风柔弱事春权，剧雨无端转怆然。\r\n不惜好花都委地，却令远草直平天。\r\n龙蛇久蛰应思奋，蛙蝈乘时已自先。\r\n缘柳由来却堪笑，叶眉愁剧遂长眠。"
        },
        {
            "title": "送钱公辅赴举",
            "content": "广庭簪绂立差肩，黼坐雍容第众贤。\r\n士得采衣如昼锦，人瞻归马若天仙。\r\n况提巨笔乘时出，应有高文与世传。\r\n我久疏慵无壮思，聊倾病耳待江边。"
        },
        {
            "title": "送曹杜赴试礼部",
            "content": "霜风琅琅鸣鼓鼙，鸟寒夜噪树折枝。\r\n居者不出行者归，厩马解衔车弃脂。\r\n长河夜冰船就维，百贾晏起朝闭扉。\r\n为问当今行者谁，出门千里到何处。\r\n母送拊背父叹嘻，儿惜欲去哭挽衣。\r\n上马反顾纷涕洟，非所愿欲去何为。\r\n家虽有田丰岁稀，所得偿公不及私。\r\n况望膻芗事庭闱，结发从学今十期。\r\n始自有志痻孔姬，岂愿从世成依违。\r\n高堂华发纡素丝，暮年待子为光辉。\r\n望我日人莫报之，苟得一笑辱弗辞。\r\n况望三釜家无饥，吾於二子久所知。\r\n怪其才高所就卑，今乃语此诚可思。\r\n近闻天子变典彝，欲拨旧况收新奇。\r\n子行出仕适其期，骅骝得路无衔羁。\r\n罗酒行矣无自迟，去取天宠酬亲慈。"
        },
        {
            "title": "噫田操四章章六句寄呈王介甫",
            "content": "伐木伐木，无废於勤。\r\n不足柱榱，犹用以薪。\r\n岂弟君子，无易於人。"
        },
        {
            "title": "赠致政郭大丞",
            "content": "冠盖冲冲语退居，几人年少禠银鱼。\r\n风波脱去都无累，日月闲来静有余。\r\n一斗独倾花下酒，五车时晒腹中书。\r\n论诗深媿非商也，敢向丘门望起予。"
        },
        {
            "title": "金山",
            "content": "马蹄行尽九州闲，无处欢娱得破颜。\r\n只有此中宜旷望，谁令天作海门山。"
        },
        {
            "title": "木瓜花",
            "content": "簇簇红葩间绿荄，阳和闲暇不须催。\r\n天教尔艳呈奇绝，不与夭桃次第开。"
        },
        {
            "title": "和束熙之论旧",
            "content": "当年龆龀偶同门，餬口重来已十春。\r\n仰叹早成浑属子，始知老拙尽输人。\r\n火烟论友劳薰灼，桂蘖为生合苦辛。\r\n待看圣贤堂奥去，愿持箕帚扫遗尘。"
        },
        {
            "title": "别表弟司秀才",
            "content": "吾学老无长，吾日亦自爱。\r\n念当相舍去，反覆互嗟慨。\r\n谋道苟能同，千里如坐会，\r\n又何重子行，吾意自有在。"
        },
        {
            "title": "对月忆满子权",
            "content": "长风掠海来，吹月散百链。\r\n青天豁四碧，云霭不容缘。\r\n窗轩飒先秋，露气入簟扇。\r\n宽庭生夜凉，蚊口不得擅。\r\n人静暮客去，坐偃适自便。\r\n清牵睡思醒，明发醉胆健。\r\n披风睨白月，瞪视不为眩。\r\n未甘景独胜，思出大句衒。\r\n狂搜得无奇，猛吐复自吮。\r\n篇成若奴婢，气骨终凡贱。\r\n弃置不复收，叹感退自旋。\r\n起探君寄诗，兀坐讽百遍。\r\n駮哉刻雄劲，百札洞一箭。\r\n间逢骋新奇，春云弄晴霰。\r\n古镜终重厚，九鼎挂一铉。\r\n吾尝笑夫人，语富则自愿。\r\n及婴爱君念，始自信惓惓。\r\n阅女当求嫱，慕士在获彦。\r\n鄙哉寻常者，何用目识遍。\r\n得逢诚幸多，既别遂堪喭。\r\n乖离时况久，会合卜未先。\r\n思之不可见，飞魂不身恋。\r\n秋城崔嵬高，围我屹若圈。\r\n安得擘风翅，飞出不自殿。\r\n巧为相见谋，反覆竟未善。\r\n惟当远相要，共借月为面。\r\n相离苟同天，举目亦两见。\r\n又况相去间，财止百里县。\r\n不知道可否，寄诗代请劝。"
        },
        {
            "title": "南徐怀古",
            "content": "昔人战血化为土，今人常怀昔人苦。\r\n大江冥冥截海流，铁瓮城高排万虎。\r\n乾坤未定龙蛇争，日月须归仁义主。\r\n江山本不为英雄，英雄自负江山死。"
        },
        {
            "title": "和人久雨",
            "content": "拂拂春郊起绿烟，群农日日望岂年。\r\n龙移海去遗天漏，蚓得泥深乐地穿。\r\n忆酒有心吞俗价，伤春无语寄哀弦。\r\n无田却作无忧者，嬴得岂凶一听天。"
        },
        {
            "title": "答刘仲美",
            "content": "多谢刘夫子，殷懃寄我编。\r\n何时共杯酒，一笑似当年。\r\n岁月回霜雪，生涯废简编。\r\n终期收晚学，茅屋送归田。"
        },
        {
            "title": "答刘仲美",
            "content": "莽莽晴川水，寥寥病客舟。\r\n来随风浩荡，去逐雨淹留。\r\n生计梁边燕，归心海上鸥。\r\n多惭故人句，欹卧一长讴。"
        },
        {
            "title": "翩翩弓之张兮诗三章寄王介甫",
            "content": "瞻彼车兮，既徵其辐。\r\n有驹斯服，有马斯牧。\r\n心之忧矣，聊以反覆。"
        },
        {
            "title": "上聱隅先生",
            "content": "夫子儒门杰，心诚行亦醇。\r\n玉金精粹美，椒桂性芬辛。\r\n一入随邦计，咸期利国宾。\r\n生民待儒效，天意属人伦。\r\n蜀犬争惊日，邹人不识麟。\r\n穷途千古泪，白发四方尘。\r\n弊世谁思救，仁贤自合振。\r\n爱狙徒食费，好鹤浪轩驯。\r\n不结临川网，偷安厝火薪。\r\n忠言惊苦逆，恬议贵因循。\r\n漆轨书三上，清时死九滨。\r\n不思防蚁坏，徒欲卫龙鳞。\r\n当道豺狼愎，升堂犬马嚣。\r\n旱余云不雨，命塞器藏身。\r\n独抱遗经老，来为後进陈。\r\n手提三圣出，口压九师堙。\r\n众耳雷霆震，群观日月新。\r\n韦编重断绝，文席互酬询。\r\n鲁变全归道，陈粮绝更贫。\r\n贱生无自幸，俗系弗容亲。\r\n盆覆徒经日，黾埋不伏人。\r\n短诗徒自讼，已伏下斯民。"
        },
        {
            "title": "晚泊",
            "content": "月形如张弓，下影射秋水。\r\n寒江风静时，逮目失洲沚。\r\n渔歌去时唱，归和讙未已。\r\n岂无人间乐，自快适为喜。\r\n客子有倦怀，归心动秋苇。\r\n更假沧浪清，聊用洗尘耳。"
        },
        {
            "title": "因忆灊楼读书之乐呈介甫",
            "content": "忆昨灊楼幸久留，乾坤谈罢论睢鸠。\r\n它时已恨相从少，此日能忘共学不。\r\n南去溪山随梦断，北来身世若云浮。\r\n行藏愿与君同道，只恐蹉跎我独羞。"
        },
        {
            "title": "次韵介甫冬日",
            "content": "客梦愁生枕，鸡号喜向晨。\r\n朔风能动地，短日更随人。\r\n官柳看埋冻，江海想漏春。\r\n淹留归未得，尘土暗乌巾。"
        },
        {
            "title": "平山堂",
            "content": "豁豁虚堂巧架成，地平相与远山平。\r\n横岩积翠檐边出，度陇浮苍瓦上生。\r\n春入壼觞分蜀井，风回谈笑落芜城。\r\n谢公已去人怀想，向此还留召伯名。"
        },
        {
            "title": "秋日感愤二首",
            "content": "击剑高砍四顾遐，男儿何事系如瓜。\r\n蛟龙不是池中物，燕雀乌知陇上嗟。\r\n命有傥来犹末耳，天徒生我使穷耶。\r\n谢安未是才难者，底事苍生却盛夸。"
        },
        {
            "title": "寄满子权二首",
            "content": "终年谋食亦何得，浪取穷愁只自侵。\r\n饿死有时非正命，劳生几不愧常心。\r\n百年此去尘埃在，万古从来意思深。\r\n莫说山林是轻往，穷来无计得山林。"
        },
        {
            "title": "尘土呈介甫",
            "content": "尘土纷纷起处微，只随风力乱嘘吹。\r\n高张白雾横宫阙，低引轻云暗路岐。\r\n客坐昏蒙归耳目，人行斑白上须眉。\r\n谁知滂霈天飞雨，洗涤轻浮会有时。"
        },
        {
            "title": "赠崔伯易",
            "content": "巉岩恶面插苍须，中道时时自笑呼。\r\n但怪佯狂轻去俗，果闻高论足开余。\r\n恶看富贵庸男子，喜见徜徉隐丈夫。\r\n我是自高无许可，今朝为子一长吁。"
        },
        {
            "title": "送崔伯易归高邮",
            "content": "山头乔木长山高，山下泉深没榜篙。\r\n春牛毕耕已闲瑕，春马还有人游遨。\r\n田中青旗署沽酒，道上双孙扶白毛。\r\n子有归资好来比，我方飘泊可嗟劳。"
        },
        {
            "title": "渰渰",
            "content": "渰渰轻云弄落晖，坏檐巢满燕来归。\r\n小园桃李东风后，却看杨花自在飞。"
        },
        {
            "title": "寄衡父满翁",
            "content": "只卓来篇不许双，社坛高处立旌幢。\r\n自知孤敌难为胜，欲竖长幡一面降。\r\n须学依墙勤哭楚，莫同伏弩助收庞。\r\n何时玉手归重搦，笑倒秋醪潋灩缸。"
        },
        {
            "title": "楼上曲",
            "content": "逆口不唱当时歌，当时笑声与曲和。\r\n忍目不视当时字，当时字写当时意。\r\n当时意断字空存，纵有前歌不忍闻。\r\n楼凭西北栏干暖，病眼看天泪瘴昏。\r\n望望行云迷笑电，晓梦依稀有时见。\r\n只眉聚绿眼揉红，犹似临归别时面。\r\n秋夜迟迟夜灯短，翠被孤眠不成暖。\r\n旧时笑月不长圆，如今愁看月空满。\r\n武陵几欲寻归路，桃花迷人不知步。\r\n霜余芳草不成青，暮鸿飞入斜阳去。"
        },
        {
            "title": "赠王平甫",
            "content": "当世所交识者稀，十年闻子幸见之。\r\n平生所负自信重，他日可期人莫知。\r\n谁肯草茅穷钓筑，世方简策诵皋夔。\r\n丈夫出处诚何较，却痛苍生为泪垂。"
        },
        {
            "title": "谢几道见示佳什因次元韵二首",
            "content": "曾酬唱和向家溪，嫫母终惭敌艳妻。\r\n岂意误将三献玉，翻来轻博一丸泥。\r\n利能绝地同庄剑，巧可凌云上鲁梯。\r\n巾衍珍藏虽已固，祗愁飞去化为霓。"
        },
        {
            "title": "病起闻说贪山颇有泉石远不能游",
            "content": "一病百志堕，起逢秋物阑。\r\n力弱未胜行，厌闻客言山。\r\n言山多在远，虽近尚莫攀。\r\n拏深吾无舟，逐陆谁借鞍。\r\n不如无所闻，收心就恬安。\r\n南轩颇扶疏，古木高四观。\r\n不知秋叶疏，但怪朝影斑。\r\n羸躯便偃侧，藉有藁与莞。\r\n仰攀孤云高，卧见飞鸟褱。\r\n苟此且自适，何能谋所艰。"
        },
        {
            "title": "客杭思李常伯满粹翁及衡父子权因寄此",
            "content": "始予既迂疏，城郭非所乐。\r\n闻吴富山水，思往颇计校。\r\n脱身东南来，见实与闻效。\r\n吴之山棱棱，吴水清不挠。\r\n岂无适之径，以可泳以棹。\r\n而独何为然，反门自闲罩。\r\n念我西北州，数子吴莫较。\r\n正心醇无醨，粹行莹不疱。\r\n递言张圣贤。赓口唱弟孝。\r\n大非友宜当，实可师而效。\r\n我愚不敢望，时以管觇豹。\r\n进如暗赴明，退必丑厌貌。\r\n自耻以别白，疾匝天地趠。\r\n坐思朝成痴，梦遇夜不觉。\r\n山水虽素喜，实不如诲教。\r\n鸣呼何时归，作诗以自闹。"
        },
        {
            "title": "答许勤之",
            "content": "不作明堂柱石臣，要当归去老江滨。\r\n不知何处田堪买，抛却浮生一片尘。"
        },
        {
            "title": "夜归",
            "content": "冲冲行路自多岐，已踏归途尚虑非。\r\n迄犬只知人是盗，不知人亦夜来归。"
        },
        {
            "title": "余杭倦游",
            "content": "醉倚秋风笑自攻，偶来还去竟何踪。\r\n已夫凤鸟今不至，行矣鱣鲸非所容。\r\n且把心胸同伏虎，谁知头角是真龙。\r\n归乎伊亩殊难得，死尔西山尚有从。"
        },
        {
            "title": "寒林石",
            "content": "尝闻千岁松为石，岂意今逢林出屏。\r\n苟非木根久自化，岂此石理能有灵。\r\n世间万怪浩莫问，枉哉山海徒有经。\r\n舒山虢水固险异，疑有神手藏幽冥。"
        },
        {
            "title": "奉寄伯兄泰伯",
            "content": "心迹牵羁逐势分，一生襟抱向谁论。\r\n十年漂泊迷南北，千里忧思厌梦魂。\r\n书托远怀期日月，眼和衰泪望乾坤。\r\n何时得就归来赋，老守桑麻聚一门。"
        },
        {
            "title": "杂诗",
            "content": "方春不种兰，终岁无自佩。\r\n良田弗加芟，徒穉亦无岁。\r\n空令雨露恩，日夕被蒿艾。\r\n安坐饥怨天，此理果谁在。"
        },
        {
            "title": "古监",
            "content": "一片灵光合有神，不知熔铸更何人。\r\n春耕破冢衣冠尽，鬼手摩天日月新。\r\n鉴面只知西子姣，照心难见比干真。\r\n主人深有收藏意，当待清明不受尘。"
        },
        {
            "title": "临别瓜州",
            "content": "十年来往常依依，此日复去来何时。\r\n青山有意退弗忍，白发不逢归未迟。\r\n乾坤不尽万里望，草木无限西风悲。\r\n尘缨欲濯恶独洁，沧浪流去清无涯。"
        },
        {
            "title": "送黄莘任道赴扬州主学",
            "content": "子之来兮东之舟，暮不至兮谁牵以留。\r\n子之去兮西之马，朝何亟兮不秣而驾。\r\n驾胡适兮徂扬，扬之郊兮泮之央。\r\n泮之冰兮春之水，泮之莪兮芽茁於涘。\r\n泮之鹭兮洁白以止，泮之土兮除扫不滓。\r\n泮之人兮立以望子，久不可待兮足并以跂。\r\n子未至兮谓奚，子之至兮何以慰之。\r\n招其来而挽其去，纳以宽而不严以恕。\r\n增其长而救厥玷失，培其根而使华以实。\r\n泮之人兮子喜，子先何适兮不夙吾治。"
        },
        {
            "title": "洗竹",
            "content": "去年春笋密相扶，洗去心图翠色疏。\r\n高节欲令人尽见，枉枝何惜手亲除。\r\n临川常可持为钓，待凤犹能饱有余。\r\n须看月明风劲夜，寒声薄影满茅居。"
        },
        {
            "title": "露筋贞女庙",
            "content": "待夫以死如知命，信己轻生可谓贞。\r\n指尔为愚今尚众，莫言吾志不难行。"
        },
        {
            "title": "效古",
            "content": "流沙不胜车，弱水不载舟。\r\n谓言行子归，无苦事远游。\r\n寄子素丝裳，闻子衣苦单。\r\n失今不来还，岁冕将奈寒。"
        },
        {
            "title": "龙角砍和崔公度伯易",
            "content": "尝闻螾出轩辕丘，其长百寻围十牛。\r\n民惊臣愕争论酬，帝亦谓应土德修。\r\n赐螾傍海连十洲，卑朝食壤暮饮流。\r\n仍命九龙狎其游，视龙有角急起羞。\r\n亟去诉帝龙有忧，帝怜不呵许为谋。\r\n召一龙食系其喉，挥万力士乘其头。\r\n披肉断角塞螾求，螾取而冠万鬼{左扌右歈}。\r\n雷号电泣竟莫捄，鼋擗鼍踊吊蛟虬。\r\n奋穴出哭劳鳝鰌，八龙怒走乞天仇。\r\n天赐六丁皆剑矛，取螾拔角磔大幽。\r\n下龙载帝问何由，臣攀堕髯不可留。\r\n竟去不知天所尤，龙冤虽复骨不收。\r\n传流下古说易浮，我闻其语疑有由。\r\n以龙易螾理若不，爱不知蔽似有繇。\r\n人皆伤龙为叹呼，我独鄙其与祸投。\r\n尝闻龙德神自周，出飞于天入海休，\r\n弃此不处与螾俦。以养就人理固偷，\r\n果恐以此嗟何仇。我来佰爱遗角觩，\r\n是非欲竟理莫搜。君学穷物功搳掊，\r\n其说独挽万茧抽。当有实论破众廋，\r\n勉矣投以钓海钩。"
        },
        {
            "title": "偶成",
            "content": "种花红不实，俗客醉仍喧。\r\n拔去树嘉谷，日无人过门。"
        },
        {
            "title": "和人春雪",
            "content": "莫叹年来雪句迟，雪迟诗句更依微。\r\n风来海国盐波涸，春人仙田玉气肥。\r\n雏鹤暖娇摇羽脱，老龙枯痒退鳞飞。\r\n天工人代如端的，安得吾能及九畿。"
        },
        {
            "title": "蕲口道中三首",
            "content": "稍稍江上雨，声入窗壁寒。\r\n悄悄舟中人，曲肘自枕眠。\r\n安卧不成寐，起坐浩长叹。\r\n离家日逾百，行路忽已千。\r\n昔与燕俱来，今见北雁还。\r\n道里苦不通，寄书如弃捐。\r\n风水相喷薄，归期渺无端。\r\n空令秋夜梦，反覆如循环。"
        },
        {
            "title": "何处难忘酒十首",
            "content": "何处难忘酒，君王宴豫年。\r\n群谋安一统，无口议将然。\r\n闲暇开元後，优游大业前。\r\n此时无一盏，何以慰遗贤。"
        },
        {
            "title": "约僧宿北山庵先寄平甫",
            "content": "上人合动山间兴，吾恨衰迟学谢安。\r\n纳屐操筇那有限，吹云落雨漫无端。\r\n先戚报信春枝破，预想分题雪屋寒。\r\n林下不谙人世苦，笑将霜鬓与君看。"
        },
        {
            "title": "答束徽之索诗",
            "content": "世味久已谙，多恶竟少好。\r\n惟诗素所嗜，决切欲深造。\r\n人安己不休，众耻我独冒。\r\n有如獭行迹，欲改复自蹈。\r\n肝肠困寻搜，吻舌倦抟造。\r\n心灵无余多，为此日有耗。\r\n已勤尚无成，既苦每自劳。\r\n自笑如秋蝉，饥极不止噪。\r\n努力排韩门，屈拜媚孟灶。\r\n惟此二公才，百牛饱怀抱。\r\n我如饿旁者，盼盼不得犒。\r\n不知去几多，穷行究未到。\r\n无门隔籓篱，发罅窥堂奥。\r\n爱之不可入，抵触发狂噪。\r\n借使苟有成，不知竟何要。\r\n孤名非所求，弊俗讵足傲。\r\n况乃非所及，穷海未为浩。\r\n不知何时休，定讫死与耄。\r\n因疑今世人，恐有我同操。\r\n徽之才超高，竿幢出标纛。\r\n为学尚淹蕴，富橐不肯暴。\r\n文章内朱豹，外袭一以皂。\r\n大论尤坚强，推舟出行奡。\r\n珉砆不施功，径欲制珪瑁。\r\n幸此不我陋，教诲日陈告。\r\n昨因语及诗，请我使自道。\r\n屡谢不得命，迫窄遂颠倒。\r\n披坚诱羸兵，伏瓴待穿盗。\r\n取媵虽然必，窘穷亦堪悼。\r\n勉为瓦砖投，幸有金珠报。"
        },
        {
            "title": "泰伯庙",
            "content": "古庙郁崔嵬，朱门傃道开。\r\n今人不为让，间或乞灵来。"
        },
        {
            "title": "杂诗效孙莘荖",
            "content": "鱼虾无所能，动辄困人得。\r\n蛟鲸能则乖，覆舟取人食。\r\n龟鳖能谓殊，刳剥同一剧。\r\n龙不入网罗，亦不为人识。\r\n犬羊养於人，壮则人食之。\r\n猛虎嗜人肉，终昧猎者机。\r\n豺狼与狗同，为害岂必威。\r\n封狐能为人，还作行子妻。"
        },
        {
            "title": "蕲口道中三首",
            "content": "舟行邈栖迟，江流潏排荡。\r\n鱼惊跃或出，鹭下飞何扬。\r\n交游偶相舍，偃息聊自放。\r\n回首失匡庐，云霏暮方上。"
        },
        {
            "title": "少年答春愁",
            "content": "花枝袅袅笑当觞，且作春风几日狂。\r\n纵使春归犹有酒，酒酣春去亦何伤。"
        },
        {
            "title": "寄满粹翁",
            "content": "心爱满夫子，论师不敢交。\r\n诚明大中性，二五老阳爻。\r\n後学谁思进，吾蒙久辱包。\r\n思之无见日，梦把客门敲。"
        },
        {
            "title": "寄满子权",
            "content": "昔心何悠悠，今学益漫漫。\r\n莽如浮江可，浩不际崖岸。\r\n生虽乐文子，勤不偿几案。\r\n重编空堆尘，折简久枯汗。\r\n徒知陈市肆，表列环四畔。\r\n已无探讨勤，胡可贤否按。\r\n零丁晚观玄，泯灭旧习彖。\r\n得指来岁期，失忘去日筭。\r\n尝闻勤惰间，已是愚智判。\r\n蒙羞欲何颜，避耻愧无翰。\r\n不能绳己怠，何力禁人叛。\r\n文章触世嫌，议语限客窜。\r\n时牵好恶卑，俗挠是非乱。\r\n早衰夺旧刚，多病袭新懦。\r\n心经衣食艰，事废米盐半。\r\n何谋脱身去，割迹与俗断。\r\n耕荒食新收，凿窒复旧贯。\r\n念生如冬冰，至死仅春泮。\r\n其间能几时，何恃苦自缓。\r\n翩翩淮南英，显显士林冠。\r\n方予未为游，辱子昔同閈。\r\n篇章觌新华，论说听横捍。\r\n包奇晚自走，去实王府玩。\r\n近书何相撩，颇以名见谩。\r\n不知老者拙，弃此久已断。\r\n子方勇自树，解辔纵新駻。\r\n行期拾舂青，采缀绾归腕。\r\n乖离思旧欢，迁徙就新绊。\r\n无琴虽自歌，有酒欲谁伴。\r\n闲暇当寄诗，持此资贸换。"
        },
        {
            "title": "李南夫罢举归隐",
            "content": "梦寐风仪近十年，尘埃无路睹云天。\r\n清朝未得荣簪绂，黄卷何妨乐圣贤。\r\n物外高情谁与共，人间佳句已争传。\r\n欲知富贵终难动，一片丹心本寂然。"
        },
        {
            "title": "暮行",
            "content": "晴烟去人高，暮色上天半。\r\n山衔日入深，云伫星出缓。\r\n涂昏归鞍长，林近去翎短。\r\n悠悠宵偃慵，衍衍暮行款。\r\n南城岌高跻，近野匝四坦。\r\n来期遐思舒，暮云所见罕。\r\n星星颭风灯，历历吹月琯。\r\n静乐遗世喧，清思破尘懒。\r\n心通江海浮，气寒天地满。\r\n兹兴将谁同，儿辈未宜筭。"
        },
        {
            "title": "蕲口道中三首",
            "content": "维舟泝江流，人力与水争。\r\n回视东下人，恍如御风行。\r\n谁能倒长江，奔泻暂西倾。\r\n聊用快客意，何惮鱼龙惊。"
        },
        {
            "title": "我思古人答焦千之伯强",
            "content": "我思古人兮，不古今之异时。\r\n生兹世之谁期，欲勿思而奈何。\r\n独斯人之不见，聊永怀而自歌。\r\n乐吾行之舒舒，忘兹世之汲汲。\r\n睇万里以自惊兮，岂宁俯以效拾。\r\n载重道远兮，予欲行而谁与。\r\n累九鼎以自重兮，顾尪羸之弗举。\r\n矫身以为衡兮，权世之重轻。\r\n广道以为路兮，听人之来去。"
        },
        {
            "title": "登甘露寺阁",
            "content": "忽忽劳生岁月催，时偷高迹出浮埃。\r\n风沾草树红朝动，春入川源绿夜回。\r\n欲出壮怀临八极，可无樽酒到高台。\r\n江山不与人相语，似待忘言野客来。"
        },
        {
            "title": "谢客二首",
            "content": "跹跹出何为，奄奄归就卧。\r\n不知身所谋，徒与俗相和。\r\n本无声利求，久厌车马过。\r\n诗书虽满前，走奔不暇坐。\r\n收身衣食余，抱病岁月破。\r\n得不胜所忘，进亦何可课。\r\n前躅杳难跻，下愚旋易堕。\r\n得劫有然尔，命矣何可奈。"
        },
        {
            "title": "代人送常州张卿挂冠",
            "content": "清优四皓官，潇洒二疏颜。\r\n直道空华发，明时独买山。\r\n如闻元老议，尚恐輭轮还。\r\n谁是尘埃者，清风合自攀。"
        },
        {
            "title": "蔬兰",
            "content": "晓折寒蔬野圃间，荒林深处有芳兰。\r\n世无贤士纫为佩，犹有幽人日取餐。"
        },
        {
            "title": "初闻思归鸟忆昨寄崔伯易朱元弼",
            "content": "去年春日花盛开，尝有鸟啼归去来。\r\n余诗告尔东海志，子笑属我南山杯。\r\n将睎遐综蹈高轶，就拔去迹离俗埋。\r\n同时游者最谁上，朱子峭握凌春材。\r\n门关午景卧正懒，过我呼号如春雷。\r\n邻惊偷窥妇女怪，婢骇奔走儿童咍。\r\n门开纳坐听论列，笑口侈哆倾胞怀。\r\n寒葅半菽要同饭，齑将叫乞喧邻隈。\r\n僧从南浮云异角，尉解西去遗亭台。\r\n心争夸漫诘蜒蜿，日乐虚豁留崔嵬。\r\n柳梢黪黪坌晴絮，杏萼烁烁翻遗埃。\r\n春湖平信照空碧，淮帆晓上搀天桅。\r\n西归颇厄穷饿久，南泛未免丐乞哀。\r\n朅来随人事卑折，忽自顾影惭低摧。\r\n平时客坐不敢语，苟以唯诺偿嫌猜。\r\n胸中纠结浩千万，到口不吐如横枚。\r\n比来颇自拨俗碍，日傍竹树良徘徊。\r\n昏昏万事置不省，知已疏懒心难裁。\r\n一闻春风动啼鸟，猛若重睡忽唤回。\r\n咨嗟岁月急若矢，叹息无地安蒿莱。\r\n比于见人日加懒，行恐合俗老益乖。\r\n不佑飘浮寄兹世，竟亦何计收形骸。\r\n春林沾沾风日好，飞止自便宜尔谐。\r\n何为犹尚归不得，世间万事真悠哉。"
        },
        {
            "title": "何处难忘酒十首",
            "content": "何处难忘酒，欃枪世不平。\r\n孤儿未胜甲，孀母送为兵。\r\n气绝心肝裂，号穷血泪横。\r\n此时无一盏，何以活余生。"
        },
        {
            "title": "效退之青青水中薄五首",
            "content": "双只水中凫，常在水中居。\r\n还有笼中鹜，腾轩仰不如。"
        },
        {
            "title": "春愁",
            "content": "只闻来客说春游，不逐花前笑自留。\r\n浪说春期计春尽，留春无术只春愁。"
        },
        {
            "title": "秋怀寄呈子权先示徽之兼简孝先熙之",
            "content": "树哭寒蜩草哭虫，何堪羁客愤时穷。\r\n卒无可乐群书外，百不堪言一叹中。\r\n云黯暮天沉白日，土尘平地断清风。\r\n夫君若问秋来况，泪满遗编发乱蓬。"
        },
        {
            "title": "春风",
            "content": "春风东来暖如嘘，过拂我面撩我裾。\r\n不知我心老有异，亦欲调我儿女如。\r\n庭前花枝笑自爱，风里草力更相扶。\r\n旁林曲树足飞鸟，不问燕雀鸱鸢乌。\r\n求雌要截各有意，岂但斗竞争春呼。\r\n春巢成多夏卵众，明年计此更有余。\r\n非唯喧呼乱人耳，渐恐巢穴妨人居。\r\n收残射中岂无道，我亦力可弯长弧。\r\n林深枝曲矢不入，况弓待借家所无。\r\n行吁坐盼不可奈，安得静默投身俱。"
        },
        {
            "title": "广王醇正叔二思诗",
            "content": "木落不去根，水流常背源。\r\n木落方病寒，尚覆本根温。\r\n水流忘由来，散乱卑湿牵。\r\n读子二思诗，起予二者言。\r\n木实类君子，老有孝感存。\r\n水亦人迹然，动由名利牵。\r\n使我父母感，一夕身百翻。\r\n人世但可悲，小官何足言。\r\n情义有相夺，心迹固此分。\r\n勉之多自宽，行见西归辕。"
        },
        {
            "title": "春梦",
            "content": "湘水茫茫春意关，岑郎一睡片时间。\r\n谁知行尽江南路，枕上离家枕上还。"
        },
        {
            "title": "赠王介甫",
            "content": "当世胸怀万古淳，平生才术老经纶。\r\n况逢尧舜登贤日，不复伊周望古人。\r\n得志定知移弊俗，闻风犹足警斯民。\r\n九门无谒天旒邃，何惜长令仕为贫。"
        },
        {
            "title": "和人孤雁",
            "content": "朔碛云深忆旧行，心惊汉月忽骞翔。\r\n江南水阔无天地，漠北沙寒有雪霜。\r\n远目送飞沉暮霭，西风吹影过斜阳。\r\n衡南未到归何日，须信张罗近稻粱。"
        },
        {
            "title": "寄都下二三子失举二首",
            "content": "太学虀盐共苦辛，寒窗笔砚日相亲。\r\n梁王台畔一分袂，扬子江头三换春。\r\n箧里黄金须买酒，鬓边白发解欺人。\r\n穷通得丧谁能定，况是男儿有此身。"
        },
        {
            "title": "偶闻有感",
            "content": "鲸豗海翻飞陆尘，铁房孤剑枯紫鳞。\r\n挤排壮士仆不起，天公始自夸为神。\r\n谁令夷路牙枿横，不拔不锄安得平。\r\n长星作彗倘可假，出手为扫中原清。"
        },
        {
            "title": "唐介",
            "content": "以谏得罪者为谁，四海多作唐介诗。\r\n俗儿口狭文字碎，欲状介事语反卑。\r\n嗟嗟我亦介之徒，此恨不助掀目眉。\r\n三更灯死百虑息，四睫不交双目眵。\r\n推枕起坐壮介节，以手扪臆为介思。\r\n信乎介亦壮男子，直能金铁其肝脾。\r\n雷霆之怒万钧重，人主之威犹过之。\r\n一语所犯百死在，要领可断族可夷。\r\n堂堂介也人之难，不畏所畏将所持。\r\n奉书入奏伏文陛，身视赴死如食饴。\r\n面折庭诤语论险，直舌铁硬坚不移。\r\n天子怒叱大臣语，众笏交抵侔戈挥。\r\n如何面笑目不瞬，气不略讋颜怡怡。\r\n即日议下得远斥，中使临遣监妻儿。\r\n奈何左右口吻毒，只有死请无还辞。\r\n然今天子甚明圣，虽暂盛怒终复归。\r\n呜呼能对治乱监，介也能擦其瑕疵。\r\n语曰五谏吾从讽，仲尼逮有激而为。\r\n後世巽懦禄位徒，缘此粉饰尸素非。\r\n必也事有不得已，宜乎讫死争不回。\r\n伟哉介也已不朽，日月为字天为碑。\r\n寄语琐琐媒孽子，介纵蹈死吾何悲。"
        },
        {
            "title": "送介甫行畿县",
            "content": "厩牧三年厌苦频，况令持斧似行春。\r\n民氓堕窳怀宽政，吏士因循倚近亲。\r\n被水田畴思货种，经冬鳏寡待周贫。\r\n想今愈有江湖兴，亦欲同君一钓纶。"
        },
        {
            "title": "病中",
            "content": "十日身无一日宁，病源知向百忧生。\r\n寒侵骐骥应方瘦，蠹满楩楠岂易荣。\r\n小合昼闲书帙乱，画堂风静药罗声。\r\n北山扶杖终归去，寄语岩猿莫晓惊。"
        },
        {
            "title": "答耿奎",
            "content": "浮生飘泊委蓬蒿，汫澼无封敢叹劳。\r\n心学古人方有媿，身从衰俗忽为高。\r\n苟惭枉道干箪食，肯谓非时爱一毛。\r\n末学从兹益知守，善人不鄙与华褒。"
        },
        {
            "title": "哭诗六章",
            "content": "死者徒已死，思之恨无涯。\r\n生者非素心，还作死者嗟。\r\n今古悲略同，斯道竟奈何。\r\n哀弦直易绝，哭词曲难歌。"
        },
        {
            "title": "答黄薮富道",
            "content": "角角适时足，力走犹或迟。\r\n从而不逮人，不若坐视之。\r\n而予始用此，已无先人思。\r\n间自念斯世，固亦未易为。\r\n以其得而惭，曷若退自宜。\r\n老身可孔颜，饿死犹夷齐。\r\n予心最乐此，尤喜用自持。\r\n岂将六尺躯，贱易五羖皮。\r\n但无百亩田，得抱刚气归。\r\n年来事穷蹙，露暴无自依。\r\n姊寡不能嫁，儿孤牵我啼。\r\n平生事文字，无路活寒饥。\r\n勉从进士科，束若缚襁儿。\r\n时时忽自笑，往往穷加悲。\r\n有如高飞鸟，中路饥自低。\r\n锐知从食来，不意身投黐。\r\n神龙拏白日，挟雨万里飞。\r\n使其口有衔，安得无驯随。\r\n虽然平生志，固未忍相遗。\r\n闲时自散开，纵吟助嘘唏。\r\n财将舒己私，岂敢偷人知。\r\n黄君道德者，术业何颀颀。\r\n手提九黄钟，旁取折龠吹。\r\n悬知失气类，误以唱和期。\r\n不知里社歌，不可郊庙施。\r\n况余衰病余，有气亦已卑。\r\n加之困俗学，羝角方牵羸。\r\n诗陈尽自道，幸子怜无疵。"
        },
        {
            "title": "对花",
            "content": "忧悉卒卒人无乐，花草纷纷物又春。\r\n安得无忧与无虑，对花还作笑歌人。"
        },
        {
            "title": "松",
            "content": "直道峍峍日虯拳，雷拔僵龙出霭烟。\r\n但假深根常得地，何忧直干不扶天。\r\n虽然世匠遗抡度，肯与凡材较後先。\r\n可惜春风爱桃李，独令霜雪漫年年。"
        },
        {
            "title": "寄孙莘老",
            "content": "默默曹自得，劳劳非吾任。\r\n不与君子逢，谁复明此心。\r\n偶客来自南，口有千里音。\r\n知无木索勤，颇复山水吟。\r\n对之为一笑，欣如获千金。\r\n宣城风物佳，古语昔已忱。\r\n太平又其有，道途邈幽深。\r\n溪流渺弯环，山劫屹抱临。\r\n况复寂寞人，黄绶事陆沉。\r\n公田秫既收，客席酒屡斟。\r\n悔予昔南浮，不往一就寻。\r\n波涛忘日月，疾病废古今。\r\n归来就羁衔，外虑日已侵。\r\n适时愧非才，对客辄自瘖。\r\n譬如火灸肤，暂忍久莫禁。\r\n惟思百亩田，为可足釜鬵。\r\n投身脱世箝，敛足蹈古箴。\r\n寄言所同怀，相期在中林。"
        },
        {
            "title": "九曲池悼古",
            "content": "刳地决凿波，深流隐木鹅。\r\n樯高帆系锦，堤暖柳藏河。\r\n泰甚心方兆，颠危念则那。\r\n去都如脱屣，东下若廖疴。\r\n殿脚千论女，宫眉斛计螺。\r\n迷楼插空远，水调揭声和。\r\n忠切闻无路，愚谀面自阿。\r\n君颜未回笑，贼首已称戈。\r\n运去天移鼎，人迁地见禾。\r\n当年遗废沼，及此尚名歌。\r\n古往悲奚寄，今传迹未讹。\r\n水寒波刺甲，土老岸髯莎。\r\n落照留归鸟，西风困旧荷。\r\n暮林迷远屿，夕霭暝前波。\r\n亡国谁堪问，羁人恨自多。\r\n凭栏不成去，归意为蹉跎。"
        },
        {
            "title": "思京口戏周器之",
            "content": "江南别日醉方醺，贪爱青天带水痕。\r\n忘却碧山归路直，误投浮世俗尘昏。\r\n终期散发江边钓，当有渔舟日系门。\r\n但恨故人犹喜仕，他时胸腹未堪论。"
        },
        {
            "title": "答问诗十二篇寄呈满子权其三耒问鎛",
            "content": "一畦失之荒，尔力亦可耨。\r\n天下方漫芜，尔功亦何有。"
        },
        {
            "title": "效退之青青水中薄五首",
            "content": "双只水中凫，已往又回顾。\r\n弋者窥未知，舟来避还去。"
        },
        {
            "title": "望招隐山花回游江山思崔伯易因寄朱元弼",
            "content": "春山晒日开百花，红紫乱眼生交加。\r\n青一晴高褰翠幄，绣被堆叠帝所家。\r\n平江千里铺一席，扁舟脱若弃履舄。\r\n安得一醉眠千年，世间万事都弃捐。"
        },
        {
            "title": "别老者王元之",
            "content": "二夷之来始何自，乘我中国方迷昏。\r\n各投阴诬张诞妄，寻附罅隙为株根。\r\n例夸难能压甚畏，钓博天下要推尊。\r\n其流汗漫已不制，尚自冲荡洪其源。\r\n一戎中侵欲内每，犹遣万甲疆埸屯。\r\n何哉二戎日内坏，不思刷去仍资存。\r\n尝闻古人第气类，皆以夷敌禽兽论。\r\n惜乎无伦弗礼义，几希不得人相扪。\r\n吾观世之陷此者，不啻火立足向燔。\r\n岂期之子既自悟，不思跳出乃欲{左足右存}。\r\n余方往就西北食，闻子亦整东南辕。\r\n虽然去就固在子，安忍惜手不试援。"
        },
        {
            "title": "慎交",
            "content": "昏镜无好面，恶土无善禾。\r\n镜不但自昏，损人颜色多。\r\n地恶根不长，禾死其奈何。\r\n必欲识己真，擦镜除埃尘。\r\n必欲得善禾，易地勤耕耘。\r\n安得浪与儿，诵口而思身。"
        },
        {
            "title": "次韵子权京口夜宿见寄",
            "content": "寒江漠漠客帆稀，独泊扁舟望翠微。\r\n已泻绿醽聊自适，更邀白鸟共忘机。\r\n水闲海月寒初上，树尽秋城碧自围。\r\n嗟我相思邈千里，不来同此两忘归。"
        },
        {
            "title": "次韵子权见寄",
            "content": "当世雄图不可怀，退居蒿艾自沉埋。\r\n门无来足荆生道，病不能锄草上阶。\r\n自是直方违世易，况将疏懒合人乖。\r\n无由与子同樵种，回首平林浪可柴。"
        },
        {
            "title": "长江万顷明如镜",
            "content": "长江万顷明如镜，江面无风江水静。\r\n白日当空照江底，蛟穴龙居难隐映。\r\n乱山影落碧波寒，渔翁醉卧愁不醒。\r\n迟暮东南见海门，海门目断烟云暝。\r\n几度狂涛日月低，舟师鼓枻歌相庆。\r\n长江虽长缯网多，纤鳞何处逃生命。"
        },
        {
            "title": "寄王正叔",
            "content": "形骸饫餍城市劳，思得远去与俗逃。\r\n借来马病行欲到，著鞭迫急翻奔跳。\r\n连绵半日走十堠，急雨随湿衣与袍。\r\n到家觅火烘衣湿，亟书名纸挥墨毫。\r\n由来道同志易合，顾人谓我此可交。\r\n形秽向逢珠在侧，联坐愧用狗续貂。\r\n喜爱常令对面目，招延不许他有庖。\r\n玄谈直抵世不到，大论许致君为尧。\r\n喧呼脱落笑绝倒，中乐不肯旁诮嘲。\r\n久孤得聚气遂振，张目视人皆麽幺。\r\n促席捉手坐接膝，不肯放去逾分宵。\r\n平明懒睡未及起，稠叠仆足烦见招。\r\n披囊示我文数纸，晚霞烂漫新晴霄。\r\n魂迷心醉不敢议，畏伏缩若鼠见猫。\r\n同骑疲马远眺望，独止不进须连镳。\r\n江东山水雅岂富，熟视若在图书杪。\r\n嶙峋高疑地作限，浪渺远若天不包。\r\n是时高秋鲈可鱠，爱欲弃绶同鱼舠。\r\n直道有知私自贺，生平郁结数日消。\r\n笑颜快意面改色，食饮惬足肠生膋。\r\n今之腐儒不可洽，欲近俗气先腥臊。\r\n寻常语我我不听，视如秋月鸣蜩蟧。\r\n数日忽得正叔语，温玉摐击金相敲。\r\n胸怀坦傥气焰大，天马断辔鲸横涛。\r\n惜乎偶会复促别，归鞭行袖相交飘。\r\n还家日益无聊赖，口久不语如著胶。\r\n畏人常先走木猭，得食每後残桃螬。\r\n飘风西来岁月晚，寒压天面低不凹。\r\n一夕浓霜死群翠，病若火逼毛发焦。\r\n鸣鸿南飞地得暖，鸦乌暮去林有巢。\r\n使人对之亦自感，平时乃此穷途号。\r\n百忧丛侵方寸乱，顶发不痒手自搔。\r\n时时强酒期自醉，不忍把笔私成骚。\r\n近嫌文字不足学，欲出简札临渊抛。\r\n惟思边堠愿得到，耳静意若闻金刀。\r\n安得铁马十数万，少负弩矢加矛腰。\r\n力在快战不愿守，直令疻斗而血鏖。\r\n东西南北四问罪，使人不敢诬天骄。\r\n增尸为城骨筑垒，滴血衅地尘不嚣。\r\n归来再拜贺太平，亟出敌首都城枭。\r\n如何壮志不可遂，穷愁压挫朱颜雕。\r\n因君佑我故道此，以代面语相喧呶。"
        },
        {
            "title": "送仲宝叔赴秦幕",
            "content": "秦关千古有雄名，秦地宁时息战争。\r\n草野英雄无敌国，朝廷勋德倚长城。\r\n锦缠红帕将军府，紫电清霜武库兵。\r\n绝幕烽烟沉远候，太平金鼓杂讙声。\r\n淮西司马新恩重，鲁国儒生旧望清。\r\n黑胆赤心男子事，大弨长剑丈夫行。\r\n待垂买谊言余饵，就试终军请去缨。\r\n纵不首传函报死，亦须颈系背笞生。\r\n当年功业鲸鲵尽，振古勋名日月明。\r\n莫叹暂从红幕去，待于归望碧幢迎。\r\n愚时若忝书功笔，未信燕然有旧铭。"
        },
        {
            "title": "楼上望湖",
            "content": "楼上人肠渴欲枯，楼前终日望平湖。\r\n无舟得往沧浪去，为问渔人得意无。"
        },
        {
            "title": "答问诗十二篇寄呈满子权其十谢龙水车",
            "content": "神龙谢水车，吾语尔来前。\r\n尔虽用於人，我亦用於天。\r\n在物固不同，於用岂殊然。\r\n水下高田乾，尔能俯水取。\r\n假人不尔用，尔受田责否。\r\n吾身虽为龙，动亦天所主。\r\n天犹不有命，我安事为雨。"
        },
        {
            "title": "鲁仲连辞赵歌",
            "content": "秋风起兮天寒，壮士醉酒兮歌解颜。\r\n螳螂何怒兮辙下，蚁何斗兮穴间，\r\n纷扰扰兮谁者则贤。井方崩兮治隧，\r\n屋且压兮雕椽。生则役兮弗系念此，\r\n祸至而知悔兮，身忽焉其已死。\r\n陶唐虞夏兮，今则古矣。\r\n彼秦且帝兮，连有蹈东海而死耳。"
        },
        {
            "title": "猛虎",
            "content": "猛虎出白日，其欲未易量。\r\n人人有怒心，常惧不敢戕。\r\n壮士独何者，忿气裂怒肠。\r\n脱身拔剑去，奋跃如惊翔。\r\n虽挟必胜术，岂无邂逅伤。\r\n虎不食壮士，壮士自虎当。\r\n意贪众人完，岂暇为躯防。\r\n虎死众人惠，虎存忧一乡。\r\n果哉彼丈夫，赖有一剑将。\r\n使其无所操，未免伏道旁。\r\n有剑不刺虎，为谋信非臧。\r\n无剑徒虎争，虽勇适为狂。\r\n利剑亦可嗟，人有我独亡。\r\n日暮南山阿，直道何可望。\r\n一虎固已尔，况复千豺狼。"
        },
        {
            "title": "何处难忘酒十首",
            "content": "何处难忘酒，君臣草昧初。\r\n谋臣偷贼胆，力士斡凶锄。\r\n日月明将霁，乾坤害欲除。\r\n此时无一盏，何以壮雄图。"
        },
        {
            "title": "野外",
            "content": "绿野爱平宽，偶来或永叹。\r\n村儿骇车马，野犬吠衣冠。\r\n乱草无闲地，斜阳有去鞍。\r\n良田半蹊径，始信直行难。"
        },
        {
            "title": "闻邕盗",
            "content": "病中双泪语前流，藜藿无端肉食忧。\r\n常叹平时轻死士，未知谁手付天矛。\r\n好将弓剑随军去，况是英雄得志秋。\r\n若使班超终把笔，由来何路取封侯。"
        },
        {
            "title": "於忽操",
            "content": "於忽乎，不可以为，其又奚为。\r\n椽栌桷榱之累重，顾柱小之柰何。\r\n方风雨之晦阴，行者艰而莫休，\r\n居者坐以笑歌。不知压之忽然兮，\r\n其谓安何。"
        },
        {
            "title": "江上",
            "content": "浩渺烟波不可名，我来闲自渥尘缨。\r\n久思沧海收身去，安得长舟破浪行。\r\n天阔水云连黯淡，日闲鸥鹭自飞鸣。\r\n屈平死後渔人尽，後世凭谁论浊清。"
        },
        {
            "title": "九日寄满子权",
            "content": "懒将衰病照清流，为有归心欲白头。\r\n幸自好花开便笑，不甘为客见成愁。\r\n长歌欲强秋风醉，高处先输俗子游。\r\n我在无聊元亮死，当年今日共悠悠。"
        },
        {
            "title": "乌鸱",
            "content": "雄乌无空冲，雌乌无定飞。\r\n一巢不易成，两口千柴枝。\r\n已高惧风颠，已下忧人窥。\r\n欲集更自翔，既安复重移。\r\n乌巢又生乌，复哺犹可期。\r\n鸱枭亦有巢，母死子後飞。\r\n呜呼造物者，於此竟谁尸。"
        },
        {
            "title": "酬束丈贶诗兼弱叙所怀",
            "content": "白日立中路，犬去不形相。\r\n夜以盗自来，何敢怨犬伤。\r\n主人忽加念，谢恕犬无良。\r\n盗子愧伏前，有言愿加详。\r\n见赐固已多，恕犬诚未臧。"
        },
        {
            "title": "和人古剑",
            "content": "安知岁月几经今，传记汗漫不可寻。\r\n得自废墟埋万古，失曾飞将购千金。\r\n客思秋水龙泉冷，士叹中原虎穴深。\r\n好与壮夫同隐约，铁房寒涩壁尘侵。"
        },
        {
            "title": "答问诗十二篇寄呈满子权其二耒答鎛三首",
            "content": "我用常在金，任金适由木。\r\n苟得金为用，何惜木微曲。\r\n幸得主人随，不恤汗行犊。\r\n必求随主人，我用諴不足。"
        },
        {
            "title": "何处难忘酒十首",
            "content": "何处难忘酒，天心渴太平。\r\n焚山急贤出，拔草恶奸生。\r\n议尽刍荛口，歌回雅颂音。\r\n此时无一盏，何以快舆情。"
        },
        {
            "title": "暨阳居四首",
            "content": "斯道久泯泯，斯人固悠悠。\r\n归豚非吾心，在礼恶不酬。\r\n从人效屈伸，俯仰不自由。\r\n於命有当然，信矣何足羞。"
        },
        {
            "title": "答问诗十二篇寄呈满子权其六斧问耒",
            "content": "大樗吾犹伐，小樗何畏孽。\r\n吾缺犹俟磨，尔折将奈何。"
        },
        {
            "title": "霜风",
            "content": "霜风裂寒窗，余响到我床。\r\n闻鼠有啮声，不省何物伤。\r\n儿呼须我起，顾无灯烛光。\r\n伏枕置所念，去梦通扶桑。"
        },
        {
            "title": "夜坐",
            "content": "破窗多穿风，冷烛无定焰。\r\n滴沥随衣泪，反覆到心念。\r\n趋生迷夷涂，失城陷深堑。\r\n病拙未为疗，膏肓不容砭。\r\n无家可容归，有灶亦断掭。\r\n凫短鹤脤长，饮啄两自赡。\r\n天有不可问，何独於我欠。\r\n吾观序卦辞，否乃适泰渐。\r\n而余何为者，独此不见验。\r\n譬如白为缁，一造遂永染。\r\n久生人所羡，我独处之厌。\r\n安得盖棺去，手足同一敛。"
        },
        {
            "title": "世言",
            "content": "纷纷世俗言，病客久厌听。\r\n圣贤没已远，是非久无定。\r\n六经纸上言，黑白欲谁证。\r\n独有自信人，中得不外竞。"
        },
        {
            "title": "苦热",
            "content": "土燥木根焦，禽穷自拔毛。\r\n龙遗赤日走，天避火云高。\r\n虎惧千山炽，鲸忧四海熬。\r\n风微不饱腹，蝉亦为身号。"
        },
        {
            "title": "倚楹操",
            "content": "马则食葵，而余则饥。\r\n盗则得羊，二余无兄。\r\n谁知为此兮余不聊生，谁余哀兮余思身。\r\n中忽忽兮外不知其啸吟，\r\n野哉邻妻兮曾谓余淫。以己逆人兮，\r\n余不知其何心。亡羊奔奔，\r\n岂不有邻，子可闭门。\r\n亡羊不复，去何自逐，\r\n身则非牧。雾蒙蒙兮水漰漰，\r\n谓兄无行兮兄行。不忍一失於邻而忍失厥身，\r\n虽然殒子之身兮，其亦如亡羊之邻。"
        },
        {
            "title": "答问诗十二篇寄呈满子权其四鎛问耒",
            "content": "天下方漫芜，顾我适有庸。\r\n使其已除涤，我将何以功。\r\n我岂大无效，自是用我慵。"
        },
        {
            "title": "读老杜诗集",
            "content": "气吞风雅妙无伦，碌碌当年不见珍。\r\n自是古贤因发愤，非关诗道可穷人。\r\n镌鑱物象三千首，照耀乾坤四百春。\r\n寂寞有名身後事，惟余孤冢来江滨。"
        },
        {
            "title": "金山寺",
            "content": "万顷清江浸碧山，乾坤都向此中宽。\r\n楼台影落鱼龙骇，钟磬声来水石寒。\r\n日暮海门飞白鸟，潮回瓜步见黄滩。\r\n当时户外风波恶，只得高僧静处看。"
        },
        {
            "title": "秋日寄满子权",
            "content": "楼前暮霭暗平林，楼上人愁意思深。\r\n未必薄云能作雨，从来秋日自多阴。\r\n三年客梦迷归路，一夜西风老壮心。\r\n欲作新声寄遗恨，直弦先断泪盈琴。"
        },
        {
            "title": "暑热思风",
            "content": "坐将赤热忧天下，安得清风借我曹。\r\n力卷雨来无岁旱，尽吹云去放天高。\r\n岂随虎口令轻啸，愿助源毛绝远劳。\r\n江海可怜无际岸，等闲假借作波涛。"
        },
        {
            "title": "感愤",
            "content": "二十男儿面似冰，出门嘘气玉蜺横。\r\n未甘身世成虚老，大见天心却太平。\r\n狂去诗浑夸俗句，醉余歌有过人声。\r\n燕然未勒胡雏在，不信吾无万古名。"
        },
        {
            "title": "和束熙之雨后",
            "content": "猎猎风吹雨气腥，谁翻碧海踏天倾。\r\n如何农畯三时望，只得官蛙一处鸣。\r\n何处断虹残冷落，有时斜照暂分明。\r\n当车收辙云藏迹，依旧晴空万里平。"
        },
        {
            "title": "寄洪与权",
            "content": "剑气寒高倚暮空，男儿日月鏁心胸。\r\n莫藏牙爪同痴虎，好召风雷起卧龙。\r\n旧说王侯无世种，古尝富贵及耕佣。\r\n须将大道为奇遇，莫踏人间龌龊纵。"
        },
        {
            "title": "春游",
            "content": "春风谁相呼，鸟语到庭户。\r\n罢书起何游，系马城西树。\r\n宁须客众随，聊与春相遇。\r\n高林美风竹，疏影有清覆。\r\n可以便行坐，解脱快巾屦。\r\n日长天地宽，飘戾飞云度。\r\n风枝绿未柔，日萼红先露。\r\n芳辰信可尚，嘉兴惜无寓。\r\n旧闻黄公垆，颇枉壮士顾。\r\n予虽轻数子，自适偶同趣。\r\n起解身上衣，就贳青旗酤。\r\n独酌不待劝，兴至还自注。\r\n对物无所语，似若喧哗恶。\r\n虽无歌舞欢，幸可篇章赋。\r\n乾坤本闲暇，人物自纷遽。\r\n劳苦曷不乐，岁月失已屡。\r\n酒阑起四望，落日不可驻。\r\n饥马自知家，何须问归路。"
        },
        {
            "title": "春游",
            "content": "春城儿女纵春游，醉倚层台笑上楼。\r\n满眼落花多少意，若何无个解春愁。"
        },
        {
            "title": "暑旱苦热",
            "content": "清风无力屠得热，落日著翅飞上山。\r\n人固已惧江海竭，天岂不惜河汉乾。\r\n昆仑之高有积雪，蓬莱之远常遗寒。\r\n不能手提天下往，何忍身去游其间。"
        },
        {
            "title": "饿者行",
            "content": "雨雪不止泥路迂，马倒伏地人下无。\r\n居者不出行者止，午市不合入空衢。\r\n道中独行乃谁子，饿者负席缘门呼。\r\n高堂食饮岂无弃，愿从犬彘求其余。\r\n耳闻门开身就拜，拜伏不起呼群奴。\r\n喉乾无声哭无泪，引杖去此他何如。\r\n路旁少年无所语，归视纸上还长吁。"
        },
        {
            "title": "吕氏假山",
            "content": "鲸牙鲲鬣相摩捽，巨灵戏撮天凹突。\r\n旧山风老狂云根，重湖冻脱秋波骨。\r\n我来谓怪非得真，醉揭碧海瞰蛟窟。\r\n不然禹鼎魑魅形，神颠鬼胁相撑挟。"
        },
        {
            "title": "春晚",
            "content": "三月残花落更开，小檐日日燕飞来。\r\n子规夜半犹啼血，不信东风唤不回。"
        }
    ]
}