{
    "dynasty": "宋",
    "author": "王柏",
    "intro": "",
    "items": [
        {
            "title": "过故家有感",
            "content": "衣冠零落久，今日事堪伤。\r\n厨起青烟薄，门关白日长。\r\n残梅欹古道，枯柳臣颓墙。\r\n山色依然好，兴衰未可量。"
        },
        {
            "title": "伯兄新楼十首",
            "content": "楼头小圃径斜通，种竹休教势倚空。\r\n好是故庐犹在眼，未应修筱障西风。"
        },
        {
            "title": "和立斋书怀二首",
            "content": "平生景风操，慷慨怀赋竹。\r\n恨无百亩地，相与种黄独。\r\n只有满架书，可寄千古目。\r\n何敢偭规矩，周容竞追曲。\r\n彼不见泰山，政以鹿斯逐。\r\n子酌芝山泉，天连两回复。\r\n应感鹤鸣章，聊以石攻玉。\r\n迁乔岂不佳，岁寒须入谷。\r\n天地何方圆，吾将叩归鹄。"
        },
        {
            "title": "滕勿斋内杨氏挽词",
            "content": "忆昔登堂兮拜淑仪，小子丱角兮勤将携。\r\n夫君念我兮力不遗，岁月滔迈兮鬓成丝。\r\n西望紫翣兮清魂飞，椷哀千里兮空涟洏。"
        },
        {
            "title": "和叔崇清明后四绝",
            "content": "把酒留春尚肯留，几多生意聚诗眸。\r\n可怜桃李无涵养，只有桑麻自进修。"
        },
        {
            "title": "和前人韵",
            "content": "名山终是欠徘徊，小队轻车决意来。\r\n他日相思无觅处，殷勤先赠岭头梅。"
        },
        {
            "title": "和立斋芙蓉观三十韵",
            "content": "我观神仙传，诡幻何纷纭。\r\n或生歆慕意，方土争愚君。\r\n政彻既多欲，仙材隔几尘。\r\n澄神黜粗秽，有时繙黄庭。\r\n年少不我待，日月斯迈征。\r\n含霞饮沆瀣，聊助神气清。\r\n何须超大壑，濯发晞崑崙。\r\n天道有常运，过化续者新。\r\n长生非受命，莫使邪念兴。\r\n澹然养至德，自可康颓龄。\r\n古今共一理，万法同一心。\r\n世事互起灭，反覆如碁枰。\r\n赤松事黄帝，至今何不泯。\r\n安期干楚羽，对奕非邪真。\r\n徐公何为者，得得扪萝寻。\r\n惝怳纪一梦，浩不知涯津。\r\n驰神上无极，竭思下无垠。\r\n长吟追去古，抗论贻来今。\r\n於我政无益，默计空辛勤。\r\n不如素心友，相与尊旧闻。\r\n圣道无隐显，人心有晦明。\r\n正论叹剥蚀，危如丝一纶。\r\n举世闯月窟，何人开天根。\r\n浮华正焰焰，元气方堙沦。\r\n毋起远游念，而起凡子评。\r\n为学有精要，莫作隔壁听。\r\n渊源祛滞吝，德义开胸襟。\r\n毁誉何足问，死生何足论。\r\n饥食渴而饮，愿为尧舜民。"
        },
        {
            "title": "拜明招二先生墓有感",
            "content": "仲氏孤忠彻九天，青原淡月惨遗篇。\r\n摩挲朱子呜呼字，寂寂庭前重怆然。"
        },
        {
            "title": "和叔崇",
            "content": "人心乘气机，投闲肆驰逐。\r\n飞天忽沦渊，忘生以徇欲。\r\n大而名节丧，甚者邦家覆。\r\n一狂方寸乱，一安万事足。\r\n箪瓢乐陋巷，粱肉怕书腹。\r\n天时工用深，举动自绝谷。\r\n伥伥无所守，有为皆碌碌。\r\n一堕荆榛中，终身困踯躅。\r\n世事岂有常，乌可执卷赎。\r\n学问在我毋自弃，富贵在天毋自辱。"
        },
        {
            "title": "挽潜斋王枢相",
            "content": "总角思先友，同宗丽泽传。\r\n典刑诸老尽，文献旧家全。\r\n交道从公晚，知音去我先。\r\n渊源谁与遡，愁绝伯牙弦。"
        },
        {
            "title": "题潘氏高远台",
            "content": "数曲梯阶稍欠宽，略移武步到仙寰。\r\n诗怀纳尽双溪景，眼力推开千里山。\r\n方槛小欹烟雨外，飞蓬斜插斗牛间。\r\n冯虚似驾临臯鹤，栖鹘危巢不足攀。"
        },
        {
            "title": "题泽翁小巷",
            "content": "寂寞小桥前，山人住何处。\r\n村童酤酒随，策杖同归去。"
        },
        {
            "title": "孟冬朔旦修翁诞辰韦轩府判寺簿同宴与三侄孙",
            "content": "招徕二老冠耆英，宝鼎氤氲俎豆珍。\r\n南极玉绳浮利宿，西屏彩袖祝千春。\r\n亲亲同醉杯中渌，老老深推膝下仁。\r\n看取来年宣劝处，松椿桃李转鸿钧。\r\n\r\n【注释】：【原题】：\r\n孟冬朔旦修翁诞辰韦轩府判寺簿同宴与三侄孙忝陪於僎介之间以纪其事"
        },
        {
            "title": "挽何南坡",
            "content": "刻苦工夫真实心，一言体用已全陈。\r\n圣贤断续三千载，伯仲渐摩八十春。\r\n保护斯文勤且让，作成吾党敬而亲。\r\n我来不复瞻耆德，流水苍烟迹已尘。"
        },
        {
            "title": "赤松夜宿",
            "content": "香火悠长仙力重，山川布濩妙难控。\r\n诗魂飞绕翠屏中，冷雨疎风时入梦。"
        },
        {
            "title": "题玉涧八景八首",
            "content": "独跨蓝关马，茫茫道且长。\r\n谁知寒彻骨，一雪到潇湘。"
        },
        {
            "title": "和乘雪游山韵",
            "content": "千丈层崖玉作堆，瑶林璀璨路萦回。\r\n寒光彻骨清无敌，第一轩中第一杯。"
        },
        {
            "title": "和敬岩韵迓其归",
            "content": "生涯鱼上竿，世事鼠入角。\r\n民膏既煎熬，民髓复椎剥。\r\n上下急交征，绝口政与学。\r\n孔明痛桓灵，厥德修罔觉。\r\n自古辱与疎，其机在一数。\r\n归来有嘉士，尚可理商榷。\r\n嘉言一寸胶，救彼千丈濁。\r\n精义有入神，端可鼻端斲。\r\n赵孟自贵贱，玉女皆天渥。\r\n如彼角斯磋，如彼玉斯琢。\r\n不患公不浅，所患志不恪。\r\n秋阳日以暴，江汉日以濯。\r\n真积而力久，自见所立卓。\r\n庭前梅粲粲，梅下石确确。\r\n云飞川咏间，俯仰自不恶。\r\n独立万物表，谁能伍龊龊。\r\n雨露懋萧艾，霜风妒荃药。\r\n天意孰云远，鉴此归意确。\r\n寄言顺应人，大公一以廓。"
        },
        {
            "title": "挽蔡文叔",
            "content": "南风之时兮吹彼棘薪，乔木斯坏兮栋梁曷任。\r\n欂栌椳闑与扂楔兮，匠眯眯而弗寻。\r\n况承天之八柱兮，穷岁月而莫登。\r\n天岂不生材兮，郁牛山之嶙峋。\r\n雨露之所润兮，存日夜之肫肫。\r\n及大厦之将颠兮，无一木之可乘。\r\n羌小民之怨咨兮，谓天不仁。\r\n非道通乎三极兮，孰识天心。\r\n天既仁爱我民兮笃生伟人，一去就兮治乱攸分。\r\n天亦仁爱我公兮，不使见犬羊之骇奔，\r\n危机发兮众寐昏昏。秉离明以为烛兮，\r\n魂营营而上征。目断留田兮，\r\n歌南风之再吟。"
        },
        {
            "title": "和遁泽雨中韵",
            "content": "梅霖博得遁翁怜，磊磊诗邮忽到前。\r\n噀雾扫清尘外马，瀑泉呼起耳中蝉。\r\n妨它种事并芒事，知是丰年或歉年。\r\n陋巷一瓢应易足，更无思虑且安眠。"
        },
        {
            "title": "题康湖伟观",
            "content": "苍翠雄盘一古村，新楼面面纳乾坤。\r\n阴晴朝暮天容变，开阖荣枯春意存。\r\n万壑精神融宝鉴，千峰气势拱端门。\r\n松楸冉冉白云下，一盏寒泉罔极恩。"
        },
        {
            "title": "和遁泽惠豆粟韵",
            "content": "民曰同胞岂异根，万殊皆自一本分。\r\n烧萁舂粟不忍听，诗翁感慨何忧勤。\r\n我有儿拳莲实中，共房{左角右戢}{左角右戢}笑秋风。\r\n平铺春色殷勤种，终鲜它年又怨公。"
        },
        {
            "title": "过白鹤寺",
            "content": "小泊古兰若，双槠发旧柯。\r\n山光浮夜气，柳色媚春波。\r\n僧类胡孙瘦，农师盗伯多。\r\n野人时间我，新守政如何。"
        },
        {
            "title": "郑寺正挽辞",
            "content": "北山崚嶒兮配井络之勋名，子孙绳绳兮聿彰厥声。\r\n一麾不顾兮番禺君，甘领祠官兮挂长缨。\r\n操存益固兮涵养益深，临行一念兮尤清明。"
        },
        {
            "title": "用易岩韵寿易岩",
            "content": "天地之气秋惟清，清之极者为圣人。\r\n惟皇降衷本均平，贤愚美恶气质成。\r\n有伟易岩万人英，圣涯涵泳心即经。\r\n人心道心惟一精，怡然融液万理明。\r\n榘度迥出风尘表，视履元吉祥素考。\r\n义利两关路分晓，富贵功名何足道。\r\n一枝绿玉畅幽声，殷勤拜捧寿吾兄。\r\n明朝西现长庚星，芒寒色正占千龄。\r\n老而有子希世珍，一念种出无边春。\r\n它年头角昂俊声，安车迎养双朱轮。"
        },
        {
            "title": "题承庵二首",
            "content": "神封王爵号优游，众水奔归祠下流。\r\n沃若郊原真可隐，悠然心景自相投。\r\n绵绵野径蟠山腹，瑟瑟枯溪泻石头。\r\n直到法华高处望，天珍未许有心求。"
        },
        {
            "title": "和无适四时赋雪梅",
            "content": "蕙歇兰消菊已乾，横枝疎影到癯仙。\r\n向来买种恨无地，我辈钟情亦有年。\r\n最是爱他风骨峻，如何只喜玉姿妍。\r\n小园应怪无佳句，未放幽香到酒边。"
        },
        {
            "title": "送蒙斋侄宰余姚",
            "content": "凫舄搀先伯仲间，迎阳带雨渡天关。\r\n向来邑为贪风坏，此去民思善政安。\r\n三百里同开鲁国，二千石即继壶山。\r\n蒲封正次东溟侧，要拓胸襟个样宽。"
        },
        {
            "title": "张子房",
            "content": "圯上相逢一老翁，诛秦蹙项笑谈中。\r\n报韩偶得刘郎用，更有商山听下风。"
        },
        {
            "title": "题泽翁小巷",
            "content": "断岸江波阔，迢迢十里宽。\r\n人烟藏处密，霁色媚寒滩。"
        },
        {
            "title": "题花光梅十首·悬崖放下",
            "content": "着脚孤高太出奇，冯空斜阳两三枝。\r\n大风动地吹崖裂，正是冰姿蕴藉时。"
        },
        {
            "title": "水仙",
            "content": "翦叶葱偷巧，冰蕤独耐寒。\r\n梅兄虽有伴，礬弟不同看。\r\n山谷诗犹在，逋仙影不单。\r\n玉纤捧金{左角右戈}，谁遣慰儒酸。"
        },
        {
            "title": "寄题江山叶氏翠香亭",
            "content": "此君来与小山盟，共挹周扬一世英。\r\n何用偷它当日意，男儿自要立芳名。"
        },
        {
            "title": "哭钱学老",
            "content": "鲁国黔娄死，升堂吊者谁。\r\n不邪能至此，千载有妻知。\r\n凛凛默成德，清风百世师。\r\n舅甥贫到底，终老外家祠。"
        },
        {
            "title": "寿立斋",
            "content": "思泉种德懋，后皇命浮美。\r\n髧髦传正学，一念不妄起。\r\n真固满腔仁，兢兢日增累。\r\n甲子正一周，庞眉追甪绮。\r\n年年三月初，南极倚炜炜。\r\n预酌长生尊，家庆合庭鲤。\r\n今岁南极光，一照千余里。\r\n我有百灵丹，远寄螺江边。\r\n殷勤为子寿，角亢光芒寒。\r\n一丸当一岁月，送以华池泉。\r\n初进双目清，再进华颠玄。\r\n三进毛骨换，四进还童颜。\r\n五进志气神，六七八进生羽翰。\r\n进进诚不已，俯拍洪崖肩。\r\n不须驾黄鹄，炯炯天地之方圆。\r\n只恐独立无与侣，不如归来岁寒之下相周旋。"
        },
        {
            "title": "台山周咏道别五年因诗寄借韵以谢二首",
            "content": "中处乾坤大，同时总弟兄。\r\n行藏虽有间，道谊岂无情。\r\n欲向忙中定，先须静处精。\r\n光阴如电走，慎勿骛虚名。"
        },
        {
            "title": "和前人韵",
            "content": "山灵岂是少恩哉，两载从容自不来。\r\n羊石岂能留得住，和羹消息到寒梅。"
        },
        {
            "title": "叶西庐惠冬菊三绝",
            "content": "霜天无物不凋残，忽见青蕤羽葆攒。\r\n欲制颓龄须耐冷，一阳定有落英餐。"
        },
        {
            "title": "和遯泽韵取临江叔父墨梅",
            "content": "我翁久驾白云归，谁宝冰绡一旧枝。\r\n疎影暗香浮戯墨，光风霁月惠仙姿。\r\n只疑和靖旧争长，纵是逃禅甘伏雌。\r\n寄语古樵毋睥睨，青毡归我不应迟。"
        },
        {
            "title": "冽井",
            "content": "有冽彼泉，弦歌之东。\r\n所谓伊人，宛在其中。\r\n我心既得，皇恤我躬。\r\n匪一死之，义之从容。"
        },
        {
            "title": "题玉涧八景八首",
            "content": "落日下大野，江边渔事收。\r\n小舟横断岸，长笛一声秋。"
        },
        {
            "title": "再次前韵",
            "content": "一簇楼台表郡城，月於此处最光明。\r\n山摇玉彩东南上，水决金波西北倾。\r\n老木修容宝画栋，女墙严陈护丹楹。\r\n西风屈指何时到，来庆黄云万亩横。"
        },
        {
            "title": "畴依",
            "content": "汤聘莘尹，五进就桀。\r\n天命人归，鸣条自葛。\r\n以义制事，以礼制心。\r\n日新厥德，鉴此盘铭。"
        },
        {
            "title": "题徐观之字说",
            "content": "堂空一鉴悬，万古光潋滟。\r\n彼自有盈虚，我要无亏欠。\r\n阴祲不能蚀，尘埃不能掩。\r\n只於事上观，足为操舍验。"
        },
        {
            "title": "宿仙山浸碧轩二首",
            "content": "浸碧去崖谷，琅然话夙缘。\r\n水云藏定力，霜雪护华巅。\r\n渐喜虚形槁，祗求实行全。\r\n曾随痴钝失，当已得心传。"
        },
        {
            "title": "题立斋天台图",
            "content": "出处於人不偶然，当时已报赤城缘。\r\n丹青有笔谁能画，圣则堂前月满川。"
        },
        {
            "title": "时充之访盘溪有诗次韵",
            "content": "圣贤不出此心公，有为为之未必充。\r\n绝学当归三洞左，正源欲障百川东。\r\n坐春立雪谁能继，弄月吟风岂浪从。\r\n方己乌头力应鲜，因循又过一年终。"
        },
        {
            "title": "徐制参挽歌",
            "content": "北风高兮岁律将残，望东陇兮目断旌丹。\r\n有美君子兮擥众芳而自饰，直哉惟清兮不亢不激。\r\n郁十五年之朝望兮，仅彯缨於列院。\r\n参幙府以自诡兮，乃劬劬而忘倦。\r\n宜表世而厉俗兮，曷止於斯。\r\n灵辰不留兮，祖奠载期。\r\n薤歌之一章兮，孰不孔悲。"
        },
        {
            "title": "题泽翁小巷",
            "content": "名利驱驰急，江山自古今。\r\n舟行水上意，人立渡头心。"
        },
        {
            "title": "怀古呈通守郑定斋",
            "content": "西方有精铁，淬以百炼坚。\r\n范为三尺剑，烱烱双花寒。\r\n勿以埋厚地，勿以投深渊。\r\n未染蛟龙腥，未睨奸雄元。"
        },
        {
            "title": "伯兄新楼十首",
            "content": "东山护晓日葱曨，一簇楼台紫翠中。\r\n鸳瓦露漙鳞甲动，参差翚影挂斜红。"
        },
        {
            "title": "题易道传心图",
            "content": "图书表里用功深，此道相传直到今。\r\n书里有图图有句，图中即是圣人心。"
        },
        {
            "title": "除夜防杨此斋",
            "content": "除夕家家整世氛，老来天赐一閒身。\r\n正当风雪翻空急，面拂冰花访故人。"
        },
        {
            "title": "和曹西溆明月楼韵",
            "content": "宣和栋宇镇东城，平野苍然一眺明。\r\n叠嶂有情宜晚对，两溪无奈向西倾。\r\n招邀风月标严句，麾斥云烟醒鲁楹。\r\n谁倚阑干来点检，渡头终日有舟横。"
        },
        {
            "title": "伯兄新楼十首",
            "content": "敛墙缩地保邻欢，巧作规模不见悭。\r\n初转层梯心似隘，一开窗了便宽闲。"
        },
        {
            "title": "挽潜斋王枢相",
            "content": "治命深衣敛，亲题石像镌。\r\n精神传巨扁，风月掩遗编。\r\n流落人间境，陶鎔物外天。\r\n建安名教在，它日配先贤。"
        },
        {
            "title": "畴依",
            "content": "虞舜则微，重华协帝。\r\n父顽母嚚，烝烝以乂。\r\n天理之极，人伦之至。\r\n恭已当天，云行雨施。"
        },
        {
            "title": "题花光梅十首·高下随宜",
            "content": "亚水凌空任短长，枝枝风度要平章。\r\n一樽月下吞花影，剔在须头点点香。"
        },
        {
            "title": "代挽王潜斋",
            "content": "自立西山雪，声名四十年。\r\n清思奎画重，忠重物情怜。\r\n廊庙风云断，园林岁月迁。\r\n潜斋元不死，有子续遗编。"
        },
        {
            "title": "宋史馆检阅所性先生时天彝父挽些",
            "content": "大专槃物兮刚柔盪摩，五行杂糅兮颛蒙孔多。\r\n陶一气之奇佹兮奄宇宙之几何，握异采之陆离兮蹇儃佪而逶迤。\r\n袭正轨之茂而兮耻践迹而循科，御长辕而猎太空兮摧九折之峨峨。\r\n孑不群而介立兮众嚣嚣而肆呵，玄虬蹶泥兮浸雄虹於颓波。\r\n陇廉孟娵之莫辨兮世掩掩其层睋。神藐藐而上征兮诉纬繣於太和。\r\n忽修灵之聿皇兮任侏儒之傞傞，咎将谁执兮岂天赋之未薖。\r\n落日下大墅兮慨高风之吟哦，羌若人之莫见兮感生意於庭柯。\r\n卓丰词兮九里，亘千秋兮不磨。"
        },
        {
            "title": "感旧三首",
            "content": "年时清话几黄昏，双桂亭前竹外门。\r\n离合盛衰方感旧，忽逢新句动诗魂。"
        },
        {
            "title": "和立斋宿友韵",
            "content": "吾侪有何乐，同志味自长。\r\n天高与地下，参我人中央。\r\n痛扫物欲蔽，放出元明光。\r\n力学日不足，游宦那可常。\r\n山人暌间久，岁晚归南荒。\r\n会友鱼贯卧，屐转几巽床。\r\n老我失此快，独卧风雨窗。\r\n回思少壮时，此味曾亲尝。\r\n白发真可媿，触事方面墙。\r\n唤醒旧时梦，吐哺歌新章。"
        },
        {
            "title": "题时遁泽画卷十首",
            "content": "巨石耸鳌脊，飞泉潄雪涛。\r\n一声何处笛，呼雨到江臯。"
        },
        {
            "title": "题思泉庵",
            "content": "一时人物久飞仙，诗竹和庵尽变迁。\r\n尚有禅师风味在，野人门外汲寒泉。"
        },
        {
            "title": "和前人小桃源韵",
            "content": "二初何如人，夫岂古隐士。\r\n道成遡泬寥，羊卧不再起。\r\n鸾鹤舞松声，萧骚快心耳。\r\n金灶清尘生，余丹不轻委。\r\n我来桃源游，直穷路所止。\r\n飞萝摇春烟，素雪喷清泚。\r\n了无一根桃，此名安可纪。\r\n岂是牧羊儿，即刘阮二子。\r\n不然命名者，亦别有深旨。\r\n何时架草堂，深入此山里。\r\n翛然逃世虑，炼魄继遐轨。"
        },
        {
            "title": "马华父母叶氏挽章",
            "content": "力疾呼儿语，民方弄潢池。\r\n儿职不可缓，母疾尚可为。\r\n绣衣才出境，萧斧旋芟夷。\r\n百姓得奠枕，归来拜慈帷。\r\n母训不敢坠，母喜开双眉。\r\n阴功覃雨露，庆报当期颐。\r\n孟夏草木长，庭萱何遽萎。\r\n平生事俭约，犹有嫔时衣。\r\n熏炉经卷静，不复朝莫披。\r\n西风秋又晚，萸菊思年时。\r\n瞿瞿临祖奠，清血应涟洏。\r\n明朝鹤岩道，旧冢连新悲。"
        },
        {
            "title": "和杨石溪璚花诗韵",
            "content": "点检春光绿打围，未应造化委鞠蘼。\r\n虽无红紫呈新面，尚有琼瑶恋旧枝。\r\n后土归根辞帝宠，番易名圃少人知。\r\n长篇寡和凭花报，岂料因花又得诗。"
        },
        {
            "title": "汲斋吟",
            "content": "我有一泓水，清明如鉴开。\r\n妍丑自来往，曾不留纤埃。\r\n静而涵万古，动时濡九垓。\r\n人与我同得，是名为灵台。\r\n胡乃忍芜秽，漂沦良可哀。\r\n当知克己如汲井，汲去汙濁清自回。\r\n洙泗渊源初不息，河洛流派空争猜。\r\n为学工夫孰大此，莫翻波浪惊儿孩。\r\n昌黎修绠志徒苦，瘦岛辘轳用未该。\r\n请观朱子方塘喻，要识源头活水来。"
        },
        {
            "title": "题砥斋",
            "content": "古剑蟠双蛟，瑞景腾丰城。\r\n耿耿涵义气，凛凛无俗情。\r\n尘世三十载，世事嗟冥冥。\r\n当道舞狐鼠，白昼嘷山精。\r\n秋风清夜发，匣内铿然鸣。\r\n故人耿介士，有砥静且平。\r\n寄语善持保，功用真难轻。\r\n莫授刀锥銛，耗蚀徒欹倾。\r\n许我砺英芒，一抹霜花月。\r\n北扫京洛暗，南击猩鼯腥。\r\n弹铗倚霄汉，掌上风云惊。\r\n物莫不有用，时兮非人能。"
        },
        {
            "title": "题山桥十首",
            "content": "北山之北两山驰，一迳蜿蜒石作梯。\r\n脚力倦时山始好，芙蓉东畔赤松西。"
        },
        {
            "title": "畴依",
            "content": "元会开物，风气浑庞。\r\n聿生神圣，惟包羲皇。\r\n始画八卦，人文炳煌。\r\n大道之书，谁云已亡。"
        },
        {
            "title": "挽蔡文叔",
            "content": "南风之薰兮五弦绝，可以解愠兮忧心益惙。\r\n念寓形於溟涬兮，藐一沤之起灭。\r\n前乎数千年之名世兮，后方来而未歇。\r\n往者不我留兮，来者不我接。\r\n何彼顽之弗夭兮，而独萎乎此哲。\r\n非夫人之立极兮，凛世路之迫阨。\r\n惟圣斯恻兮，建学校以寿吾道之脉。\r\n士不可辱兮又焉可杀，孰悟我圣明兮几袭秦之乱辙。\r\n我公之忠愤贯日兮，所以疾驱而朅朅。\r\n一去国兮一阴方猾，再去国兮重阴栗烈。\r\n鄙夫熟视兮，壮群邪之蟠结。\r\n目断留田兮，歌南风之阕。"
        },
        {
            "title": "元夕后即事",
            "content": "夜来风色作清寒，灯火残时人意阑。\r\n归路月华犹皎皎，今朝雪影乱漫漫。\r\n比他柳絮真无赖，捐尽梅花不忍看。\r\n独坐不知时节变，一襟和气有余欢。"
        },
        {
            "title": "题墨梅",
            "content": "笔头开造化，花外越精神。\r\n偃蹇蟉龙表，新梢最可人。"
        },
        {
            "title": "拜明招二先生墓有感",
            "content": "多少门人迹已空，后生久矣失遗风。\r\n圣贤立教无今古，时有污隆道不穷。"
        },
        {
            "title": "题魁星",
            "content": "天枢之宿为贪狼，引领三台朝帝旁。\r\n典司多士擅文场，名在第一声播扬。\r\n因此冰炭痴儿肠，仿佛肖象祈流光。"
        },
        {
            "title": "挽何南坡",
            "content": "少公禀气后三年，易箦翻居三日先。\r\n学数弟兄犹间有，寿随父母独谁全。\r\n悲哉易感精神往，造化难凭祸福迁。\r\n应恨南山人远去，从今独卧北山阡。"
        },
        {
            "title": "挽邓夫人",
            "content": "霜冷留宾发，心融篆贝经。\r\n疏金重锦诰，琢玉璨之庭。\r\n方禄参军养，俄丹寿母铭。\r\n可怜萱草露，也解泣仪形。"
        },
        {
            "title": "怀古呈通守郑定斋",
            "content": "南方有良药，神妙难具写。\r\n沉疴一刀圭，无不立愈者。\r\n性烈必瞑眩，色恶如土苴。\r\n仓公一见之，宝爱不忍舍。"
        },
        {
            "title": "挽徐郎中",
            "content": "郎潜不复坦衿期，留得清名举世知。\r\n老矣空还新虎节，归来只是旧鸿禧。\r\n危言宁免班行忌，已死犹闻海内推。\r\n病里仅能成大厦，当时燕雀不胜悲。"
        },
        {
            "title": "林省吾挽辞",
            "content": "羌若人兮大带而深衣，张拱徐趋兮俨乎其若思。\r\n动有则兮神定，澹无欲兮心夷。\r\n便儇嵚{上山下戏}之纷吾前兮，醢鸡起灭。\r\n忠信传习之省吾躬兮，圣贤我师。\r\n伊春阳之冉冉兮，生意方懋。\r\n何雪霜之不仁兮，荃兰遽萎。\r\n搴三后之纯英兮，时不而荣瘁。\r\n抱太极而永归兮，哀与我之其谁。\r\n云沈沈兮凄巘，风稜稜兮断澌。\r\n长田长田兮，寂寂永夜。\r\n畅旨独立兮，千古名垂。"
        },
        {
            "title": "和立斋对菊二歌",
            "content": "之子歌远游，征车事奔逸。\r\n归来东篱下，一洗四方色。\r\n静观草木蕃，若不与人力。\r\n苟无浸灌功，造化庸有忒。\r\n今年秋苦旱，五谷废嘉殖。\r\n梅仆竹亦焦，枯芝槁兰茁。\r\n一朝去酷吏，甘雨解众惑。\r\n天人本无间，喜气满城集。\r\n奈何仓廪虚，一饱竟难得。\r\n不如菊花乾，医方賸称述。"
        },
        {
            "title": "郑寺正挽辞",
            "content": "北山寂寞兮号东风，坦溪呜咽兮绕玄宫。\r\n晓露滴滴兮泣苍松，芳草萋萋兮券台窿窿。\r\n体魄永藏兮魂徂太空，一声蒿里兮春无容。"
        },
        {
            "title": "春雪两绝",
            "content": "无端雨雪恣痴顽，弱甚东君太失权。\r\n一白但为群丑幸，雪消群丑只依然。"
        },
        {
            "title": "和遁泽初夏韵二首",
            "content": "万古南薰与舜同，何时吹入五弦中。\r\n百年乔木支秋哨，一旦新萌长露丛。\r\n世事渐如宣子日，诗情犹有大王风。\r\n来牟丝枲新勋业，更有何人咏大东。"
        },
        {
            "title": "题山桥十首",
            "content": "步随流水觅清阴，乱石穿林窈窕深。\r\n涧谷未能忘磊磊，何如清风播后来。"
        },
        {
            "title": "题山桥十首",
            "content": "危岚铁面太岩岩，少憩茅栏石下龛。\r\n壁立晴空几万仞，承天一柱在东南。"
        },
        {
            "title": "叶西庐惠冬菊三绝",
            "content": "风紧东篱长旧荄，主人杖屦日徘徊。\r\n后时独立应无恨，少待梅花相伴开。"
        },
        {
            "title": "和赵师日韵二首",
            "content": "佳士温其玉，相亲意豁如。\r\n窗前千个竹，灯下一编书。\r\n交道无穷达，人情自密疎。\r\n清风明月夜，或可访吾庐。"
        },
        {
            "title": "和汪元思喜雨韵",
            "content": "龙蛰金瓶小，神驱雨阵斜。\r\n建瓴飞素练，走涧舞生蛇。\r\n风使开云磨，雷香隐砲车。\r\n农人有骄色，一饱不须赊。"
        },
        {
            "title": "赠叶绿涧",
            "content": "有客有客讷而腴，手携数册尧夫书。\r\n八八从而之八八，四千九十六无余。\r\n小游轨革何足算，大游九戹相乘除。\r\n太玄洞极亦无法，更有司马推潜虚。\r\n茫茫古今四海阔，动静祸福无能逾。\r\n玉芪金钥窃元命，自合抱道山林居。\r\n尧夫尧夫初不死，精神炯炯先天图。\r\n元会运世未为密，一画未画元非疎。\r\n自从漏泄加倍语，便觉造化无工夫。\r\n吾儒更欲穷造化，造化尤解穷吾儒。\r\n且将余法供剧戏，尹识此意廉其需。\r\n世人逐逐不知止，诵诗还肯安心无。"
        },
        {
            "title": "和遁泽喜雨韵二首",
            "content": "叶下亭臯半月秋，风飞雷厉起云头。\r\n一奁返照收林樾，万派飞泉响浍沟。\r\n放郑贤侯初下令，乞灵拙士未能瘳。\r\n吾侪且说维鱼梦，那问驱车相国愁。"
        },
        {
            "title": "野兴",
            "content": "文字饥难煮，为农策最良。\r\n兴来锄晓月，倦后卧斜阳。\r\n秋稼连千顷，春花醉几场。\r\n任他名利客，车马闹康庄。"
        },
        {
            "title": "和易岩兄芙蓉吟",
            "content": "大专肫肫分四气，曜灵西征驾新霁。\r\n人间万宝告成时，白帝畴功有良贵。\r\n后皇嘉惠放一头，霓旌鸾毂恣晨游。\r\n蜀锦步帐数千里，烂然一抹眼波流。\r\n玉容沐露月梳晓，翠袖蹁跹舞微笑。\r\n云舒霞卷竞芳穠，照水迎风为谁好。\r\n水中木末眩骚人，拒霜宜霜名字新。\r\n平生不识春宵暖，甘随青女嫁花神。\r\n易岩胸中五千卷，景物驱归句中炼。\r\n赏花不是少年心，见花依旧少年面。\r\n石丁作主事难凭，子高那是梦仙瀛。\r\n何如醉乡自广大，幕天席地山为屏。\r\n诗魂醒处风光转，梅花已筑受降城。"
        },
        {
            "title": "题山桥十首",
            "content": "石磴斜蹊下水隈，玉虹喷雪挂崔嵬。\r\n虽然只是泉三叠，滂湃声摇万壑雷。"
        },
        {
            "title": "题时遁泽画卷十首",
            "content": "江村依密树，目远送征鸿。\r\n不尽暮天碧，谁续芦花风。"
        },
        {
            "title": "挽朱侍郎",
            "content": "渺渺康湖水，峨峨蜀野山。\r\n是翁元不死，蜕骨此中间。\r\n草木券台绿，莓苔翁仲斑。\r\n白云伤北望，清泪更潸潸。"
        },
        {
            "title": "伯兄新楼十首",
            "content": "七弦之外数联诗，袅袅炉烟酒半卮。\r\n岂独对床堪听雨，不如话到月斜时。"
        },
        {
            "title": "徐制参挽歌",
            "content": "岁律残兮北风正南，渡梅花之桥兮龙{左巾右荒}镳镳。\r\n有美君子兮苍梧翠竹，善继善述兮恢韦斋之芳躅。\r\n羌世道之纬繣兮，孰识夫异体而同气。\r\n惟不忘其所由生兮，合群从而一视。\r\n慨垂绝之叮咛兮，欲蜕而理融。\r\n灵人不留兮，将永閟于幽宫。\r\n再歌薤灵之章兮，号万壑之长松。"
        },
        {
            "title": "挽朱侍郎",
            "content": "蚤亚魁躔入谏坡，却因忠谠蹈风波。\r\n龙墀一去江湖远，鹤骨临来岁月多。\r\n紫橐将随时事转，丹旌无奈夜舟何。\r\n万松苍翠皆亲种，月露凄凄泣陇阿。"
        },
        {
            "title": "畴依",
            "content": "恭惟道统，一绝千载。\r\n何绝之久，何续之易。\r\n师友之盛，东南洋洋。\r\n曰尹曰谢，曰游曰杨。"
        },
        {
            "title": "谢叶圣予送笋",
            "content": "谁念筼簹一饭贫，蛰龙头角正森森。\r\n殷勤惠我清贞节，减却君家几亩阴。"
        },
        {
            "title": "西倅厅冰雪楼次韵",
            "content": "我生山水窟，一静了万境。\r\n登临始识奇，已与凡目并。\r\n大哉飞跃间，一物具一性。\r\n冰雪有妙理，言言苦难听。\r\n开藏古制存，以抑扬气骋。\r\n稜稜六花严，中有生意莹。\r\n非贞曷为元，妙干舒惨正。\r\n燮调不可偏，相资不相病。\r\n阳和一以泄，品彙反不竞。\r\n新正冰雪清，洗濯炎蒸净。\r\n阴痼一阳微，震裂万蛰儆。\r\n酬酢极变态，不失本来静。\r\n一楼驾高明，俯仰动微省。\r\n深恐神鉴昏，万事如捕影。\r\n缲藉严冷名，赓歌岁寒咏。\r\n即此友求心，已见无不敬。\r\n行到百尺头，脚力须用劲。"
        },
        {
            "title": "和立斋岁寒歌五章",
            "content": "有勗我人兮先君之思，有陟尔岵兮我心伤悲。\r\n望松柏之苍苍兮我无令姿，岁寒之操兮炯炯心期。"
        },
        {
            "title": "何无适同宿山中次韵",
            "content": "虎踞龙蟠释子宫，药香时出小桥东。\r\n人眠依约三更后，月在清明一气中。\r\n千古心期应共远，半生怀抱此时融。\r\n清泉白日分明记，出处他年未必同。"
        },
        {
            "title": "和叶圣予山中韵",
            "content": "赤脚忙晨炊，掉臂会清招。\r\n相如僮御盛，浩然韁辔调。\r\n遥指白云边，乘兴寻夷巢。\r\n古殿金碧悄，玄冠彩翠销。\r\n怪石壮熊卧，老树蟠龙腰。\r\n清阴团野色，习习生凉飙。\r\n悬崖斜断处，槎木成飞桥。\r\n刺肤起霞晕，小小飞蚊骄。\r\n日长诗思渴，香冽供山瓢。\r\n清狂惊四座，浩气摩丹霄。\r\n书岩苔碍笔，题叶攀柔条。\r\n语默任人意，无庸发轻嘲。"
        },
        {
            "title": "拜明招二先生墓有感",
            "content": "林麓幽幽气象闲，三年肄留萃衣冠。\r\n自从引翼无求地。"
        },
        {
            "title": "题墨梅",
            "content": "素质天然静，清芬绕鼻根。\r\n更於翘楚上，一笔起冰魂。"
        },
        {
            "title": "蜀葵韵",
            "content": "亭亭弱干袅新凉，露浥精神导太阳。\r\n紫粟绿房医士宝，黄裳紫袂道家妆。\r\n宗华衣锦趋炎昼，蜀本鎔金耐素伤。\r\n千古无人歌实德，骚人只解逐余香。"
        },
        {
            "title": "题时遁泽画卷十首",
            "content": "虎啸风生壑，龙藏气吐云。\r\n草庐勿高卧，天地正絪緼。"
        },
        {
            "title": "寄题胡子升读易亭韵",
            "content": "梅花亭外倚霜晴，读易亭中一老成。\r\n亭在道旁还有意，几多行客想风声。"
        },
        {
            "title": "题立斋天台图",
            "content": "留题已是十年前，展卷重看思惘然。\r\n汝以不言传至道，岂如吾道以言传。"
        },
        {
            "title": "代挽王潜斋",
            "content": "先世论交早，名公不忍忘。\r\n共期霖雨施，忽掩斗枢光。\r\n北墅风烟惨，南山草木香。\r\n片云开白日，卹典耀龙{左巾右荒}。"
        },
        {
            "title": "题涵古",
            "content": "梅花之外竹扶疎，矮屋明窗著此癯。\r\n生意多从閒处见，天机却向语中枯。\r\n通身总是先天易，开眼无非太极图。\r\n点点若知河洛意，庖犧岂有古今殊。"
        },
        {
            "title": "新竹新韵",
            "content": "瞻彼依依竹，来依夫子墙。\r\n密含千亩势，清閟一窗凉。\r\n直指生来瘦。贞标静里香。\r\n缅怀仪凤意，不记岁年长。"
        },
        {
            "title": "次前人韵",
            "content": "弹冠事业耳边新，我梦何因到紫宸。\r\n自古为仁知不富，如今学道岂忧贫。\r\n与其鞭扑朘民髓，熟若箪瓢乐此身。\r\n志士不忘在沟壑，不应后世便无人。"
        },
        {
            "title": "挽潜斋王枢相",
            "content": "精舍北之北，幽宫南复南。\r\n两山生死寄，千古姓名谙。\r\n地势蟠空壮，溪声战晚酣。\r\n青乌发天秘，万壑拱遗龛。"
        },
        {
            "title": "题泽翁小巷",
            "content": "野渡人归处，纵横八九家。\r\n晚来寒力健，风颭酒帘斜。"
        },
        {
            "title": "归舟三绝",
            "content": "江边踏月入孤舟，水月流光一片浮。\r\n夜静海门雷怒吼，潮头冻杀未甘休。"
        },
        {
            "title": "畴依",
            "content": "曾子虽鲁，纤悉不遗。\r\n吾道一贯，以鲁得之。\r\n易箦得正，手足斯启。\r\n仁为己任，死而后已。"
        },
        {
            "title": "广曾敬仲",
            "content": "功名须少年，老大意终懒。\r\n学产顺无穷。青春嗟有限。\r\n用处不需多，云霄路坦坦。\r\n贾生正英锐，郎潜自羞赧。\r\n文字浩如山，奏功五寸管。\r\n达者耒必长，穷者未所短。\r\n人生穷达各有时，修为在我当自反。\r\n萤桉尚研摩，况有五花馆。\r\n当年骄惰气，犹赖世情划。\r\n只有学道心，歉然不自满。\r\n庭外槐花任尔黄，达人高视供一莞。"
        },
        {
            "title": "挽时佥判",
            "content": "灵辰不留兮，挽者何悲。\r\n羌茂行之皎皎兮，而今已而。\r\n惟孝友百行之首兮，何习俗之日醨。\r\n惟不亏其降衷兮，何足尚乎浮辞。\r\n灵辰不留兮，斯人永归。\r\n薤露一声兮，行人泪垂。"
        },
        {
            "title": "李三朝奉哀词",
            "content": "羌与公别兮几二十年，思渺渺兮路曼曼。\r\n棹剡溪兮乘兴，访故迹兮怆然。\r\n下晋齐之拜兮如梦，挑灯道旧兮犹平生欢。\r\n我少公兮六岁，悼彼此兮华颠。\r\n解予佩兮授予馆，言未终兮岁已阑。\r\n会公疾兮孔炽，怛翳穷兮技殚。\r\n闻易箦兮数语，意穆穆兮词严。\r\n湛神爽兮不变，验学力兮深坚。\r\n自磐川与玉局兮，交一世之名贤。\r\n宜公之好修兮，羞芳蕙而糗荃兰。\r\n退静处而莫我知兮，老冉冉其流连。\r\n厌尘世之轇轕兮，倏昭明而遂仙。\r\n幸与公兮永诀，抚往事兮自怜。\r\n言告言归兮迈迈，有怀渭水兮渊渊。\r\n栖迟故隐兮，全纯愚而孤处。\r\n当岁莫之急景兮，闻公窀穸之有端。\r\n皎皎兮懿行，卓卓兮瑶镌。\r\n函泳以适意兮，凤冈樵隐之遗稿。\r\n纂记以广业兮，春秋言辞系之巨编。\r\n岂待是而不朽，掩既往之孤搴。\r\n兰风之臯兮望不极，歌薤露兮有泪悬泉。"
        },
        {
            "title": "题效奇",
            "content": "未识效奇处，得於诗卷间。\r\n屋边环翠竹，窗外即青山。\r\n月向女墙过，烟凝老树闲。\r\n不缘心匠巧，何以发天悭。"
        },
        {
            "title": "和立斋岁寒歌五章",
            "content": "圣人体物兮万世之训，究厥后凋兮基於不竞。\r\n使与春争妍兮曷保常真，岁寒之知兮宁不谓性。"
        },
        {
            "title": "挽司直兄",
            "content": "晚始亲荆玉，劬愉气谊稠。\r\n泰坛霜月下，暑枕夜江头。\r\n一困关公念，连书释我忧。\r\n平生知己泪，寂寞洒新楸。"
        },
        {
            "title": "新愁",
            "content": "愁逐西风动，伶俜祗自怜。\r\n家贫缘累重，学陋欠师傅。\r\n白发还生矣，青毡尚杳然。\r\n高山流水调，何日奏朱弦。"
        },
        {
            "title": "题长江图三绝",
            "content": "鱼腹江边八阵图，嶙峋於此岂良谟。\r\n后来浪道长蛇势，用势还须烈丈夫。"
        },
        {
            "title": "涂中即景",
            "content": "溪边柳色露新芽，春透微波漠漠斜。\r\n一阵随风香颇异，定知前面有梅花。"
        },
        {
            "title": "伯兄新楼十首",
            "content": "林间塔影郁苍苍，向晚风传供佛香。\r\n灯焰万龛时炯炯，恍然文笔吐光芒。"
        },
        {
            "title": "拜明招二先生墓有感",
            "content": "研席尝栖一柏堂，至今鱼鼓诉凄凉。\r\n溪山不掩中和气，发见随时草木香。"
        },
        {
            "title": "挽司直兄",
            "content": "典重班诸老，声名始璧流。\r\n开尊口佳士，襆被闯前修。\r\n月冷金闺籍，尘生玉杖鸠。\r\n梅岩伤目处，雁影正宾秋。"
        },
        {
            "title": "题墨梅",
            "content": "胸中含静操，笔下走寒梢。\r\n一见孤山客，清香尽拆苞。"
        },
        {
            "title": "题花光梅十首·平地回春",
            "content": "见说前村破雪开，我来雪影浸苍苔。\r\n平生不识春风面，却道春从花底来。"
        },
        {
            "title": "催雨",
            "content": "人世如居甑，骄阳不可鉏。\r\n未闻刍作狗，安得梦维鱼。\r\n赋敛民生槁，干戈国计虚。\r\n安危关一饱，雨意莫踌躇。"
        },
        {
            "title": "挽王夫人",
            "content": "连山之冈兮，秋风肃肃。\r\n有永千古兮，幽宫迢迢。\r\n一编之女训兮，慨遗音之寂寥。\r\n蔼清芬其如在兮，鞶帨彯彯。\r\n忍双亲之望望兮，迟女归而魂消。\r\n灵辰不留，谁其拟招。\r\n连山之冈，秋风萧萧。"
        },
        {
            "title": "和曹盘斋积雨韵",
            "content": "无端淫雨挟愁来，极目丹乌安在哉。\r\n云雨未阑痴不去，天容何事苦难开。\r\n依红宿蝶霑新粉，点绿行蜗篆无苔。\r\n惊喜盘斋横槊句，此心暂作复然灰。"
        },
        {
            "title": "题泽翁小巷",
            "content": "晚得知心友，芳樽日日开。\r\n不辞江路远，依旧抱琴来。"
        },
        {
            "title": "赠曾敬仲归三衢",
            "content": "切切蛩吟雨后繁，急催客子整归辕。\r\n临行慷慨有忠告，前此赓酬总戏言。\r\n先世声名期远绍，故家风范要长存。\r\n花朋月友终无益，膏火青编紧闭门。"
        },
        {
            "title": "拜明招二先生墓有感",
            "content": "神臯王气点腥羶，爵命今年下日边。\r\n俎豆孔堂新剑佩，风烟晋国旧山川。"
        },
        {
            "title": "哀倪孟容父词",
            "content": "忆昔见公兮，季原之堂。\r\n兄弟怡怡兮，清约是将。\r\n蔼子姓之弦歌兮，头角昂昂。\r\n来者起敬兮，知德义之日昌。\r\n造化无情兮，慨有季之先亡。\r\n气象少异兮，灯火凄凉。\r\n幸二子之自奋兮，视前有光。\r\n何禄养之不久兮，遽惊风木之伤。\r\n痛日月之未改兮，已变故常。\r\n以公之刚介兮，岂北面於缁黄。\r\n我知公之心兮，萦不足以挽其恨之长。\r\n东风作恶兮雪絮正狂，黄垆晓启兮松楸苍苍。\r\n劳生兮永佚，世事兮茫茫。\r\n交之道兮日落，老有泪兮滂滂。"
        },
        {
            "title": "送金华赵宰二首",
            "content": "弦歌声时三瓢安，士友催诗送长官。\r\n律己十分无可议，爱民一念未尝寒。\r\n更知耐事知公少，留取清名作样看。\r\n百姓越疆归令问，恩流职外此尤难。"
        },
        {
            "title": "悼蔡修斋",
            "content": "羌世运之纬繣兮，何故老之不憖遗。\r\n持寸胶而救千丈浑兮，谁与同而共治。\r\n身一约而蹈遗烈兮，不沽直而不徇时。\r\n西极八桂东连吴会兮，贯南纪以周驰。\r\n以节用爱人兮，以静重为威。\r\n谓直方大之德才学识之长兮，亲结上知。\r\n方增重乎本朝兮，而疾疢以乘之。\r\n犹癯癯乎笔削之志兮，浩浩乎汗青之未期。\r\n遗稿山积兮，孰续而孰维。\r\n擅一代之钜典兮，疑造物之好亏。\r\n吁嗟乎，修斋之典刑兮，\r\n蹇长歌乎已而。余幼好此奇服兮，\r\n今冉冉而华颠。悼窘步之数奇兮，\r\n安陋巷之瓢箪。公独闵其寂落兮，\r\n擥微芳而遐搴。时舒爱而申情兮，\r\n曾不间夫邮传。弭婺节而西来兮，\r\n拱茂行之渊渊。吸松斋之沆瀣兮，\r\n饱坐啸之兰荃。凤高飞而莫絷兮，\r\n徒延佇而路曼曼。何音问之不淑兮，\r\n骇骑箕而遂仙。睇长江而太息兮，\r\n涕淫淫而惘然。抚巨编之遗则兮，\r\n神驰乎洋奥之佳阡。念岁律之云莫兮，\r\n奈狂风之鼓天。"
        },
        {
            "title": "舟中和叶圣予三首",
            "content": "桐江波渐滑，霁色午方开。\r\n香火严兰若，烟霞老钓台。\r\n崖高微径险，水转万山回。\r\n欲访先生裔，相从买一杯。"
        },
        {
            "title": "畴依",
            "content": "流泽未远，口耳复迷。\r\n纂组断碎，倚托媚时。\r\n大本斲丧，扰扰胡为。\r\n渊源微矣，予将畴衣。"
        },
        {
            "title": "和前人韵",
            "content": "屡作家书欲寄人，姓名愁堕软红尘。\r\n眼边忽见伤春句，屈指别来犹是春。"
        },
        {
            "title": "伯兄新楼十首",
            "content": "未说楼居即是仙，自然高处隔尘寰。\r\n谁家双鹤鸣清晓，声在东边竹树间。"
        },
        {
            "title": "小酌敬岩梅下和立斋韵",
            "content": "化工忘惨舒，但起姑息念。\r\n一冬漏阳和，未识六花片。\r\n屈指不十日，冉冉岁华禅。\r\n我闻敬岩下，梅英照清浅。\r\n尊酒酌嘉友，薄批明月荐。\r\n披图论人物，行子戏然战。\r\n回首九君咏，清赏恨疎远。\r\n从今蒞新盟，谈笑恣雄辨。\r\n多藉冰雪章，细澡尘埃面。\r\n岁岁腊残时，检举旧公案。"
        },
        {
            "title": "题诸葛武侯画像",
            "content": "隆中高卧匪无情，鼎峙规模岂素心。\r\n自是将军三顾晚，坐看世变转移深。"
        },
        {
            "title": "畴依",
            "content": "历纪明道，祥应两程。\r\n吟风弄月，有的其承。\r\n体用一原，显微无间。\r\n惠我光明，如夜复旦。"
        },
        {
            "title": "题秋台诗卷",
            "content": "骚雅驰声历几霜，驾言拙嬾擅词场。\r\n登台甚矣秋容澹，得句依然风骨香。\r\n卷尽辞穷余古韵，笔精墨妙发潜光。\r\n此中境界真堪乐，枕上休贪南面王。"
        },
        {
            "title": "呆官人三绝",
            "content": "直道难行久，前程岂易裁。\r\n逊斋姜辣口，奄有世间獃。"
        },
        {
            "title": "赠仙山刚公新创香林",
            "content": "佛说菩提泉，其性本澄澈。\r\n人乃无芜秽，谁能还莹洁。\r\n我观浸碧泉，泓渟貯芳冽。\r\n恰如老师心，风止云迹灭。\r\n忆昔著诗句，无乃太疎拙。\r\n弹指二十年，相看头已雪。\r\n老师闢新轩，眼方颇虚彻。\r\n得得穴山窦，一脉引幽绝。\r\n清泚贯花径，冷暖资众啜。\r\n一动一以静，谁盈复谁竭。\r\n水性本不殊，地势差有别。\r\n即此两水间，尽是广长舌。\r\n学子来问话，当以无说说。\r\n但见香林香，薰蒸千万叶。"
        },
        {
            "title": "跋潘默成诗",
            "content": "不动心斋有素规，稜稜风骨太清奇。\r\n残书断帖人争宝，谁识先生媿禄诗。"
        },
        {
            "title": "夜坐呈外舅",
            "content": "伤春心事正无聊，短发萧萧任意搔。\r\n旋买茶芽清睡思，不须酒力助诗豪。\r\n生涯狭处饭多味，世路险时才忌高。\r\n我为独醒愁不奈，羡君万事赴陶陶。"
        },
        {
            "title": "和遁泽武夷石乳吟",
            "content": "遁翁声价为时重，几年勤学方繇统。\r\n丽泽门人已寂寥，衣冠奕奕皆遗种。\r\n当日诗编谁尚存，逊斋今幸传闻孙。\r\n平生工作风刺体，近来琢句如春温。\r\n灵芽来自幔亭里，貯以纱囊红与紫。\r\n一掬枪旗分雅供，七碗卢仝为惊起。\r\n贔屭古鼎亲烹尝，清风习习生诗肠。\r\n云根不受尘土污，舌本岂带台阁芗。\r\n学海茫茫了无际，一觉回头有余地。\r\n世味醲鲜多螫毒，无味之中要精哜。\r\n燕閒消息已潜通，满阁遗书须细穷。\r\n淡而不厌真隽永，不在松风蟹眼中。"
        },
        {
            "title": "题时遁泽画卷十首",
            "content": "精蓝夹江干，钟鼓时相应。\r\n两山遮不断，楼阁若争胜。"
        },
        {
            "title": "和前人韵",
            "content": "庭前日日见兰芽，谁把青山特地遮。\r\n雁影寂寥君又远，归期夜夜卜灯花。"
        },
        {
            "title": "和叔崇两绝",
            "content": "春来风雪无虚日，老去光阴如箭急。\r\n窗外梅花犹未残，高标却被寒留得。"
        },
        {
            "title": "挽蔡文叔",
            "content": "南风南风兮，莫苏槁质。\r\n坎离互宅兮，已翩翩乎月窟。\r\n驾朱鸟以启路兮，潜玄宫而永息。\r\n终长夜之漫漫兮，委人间之正则。\r\n道所以经世兮，名不可以虚得。\r\n方一去而即悟兮，可以淑艾乎士习。\r\n倘再去而能悟兮，庶奸谀之屏迹。\r\n使长孺居中司马遂相兮，狂酋当为之怵惕。\r\n又何至於闯江逾岭兮，喋血上国。\r\n思魏徵而奠九龄兮，吁其何及。\r\n公虽九原兮，疑遗忠之尚尽。\r\n我被公之知兮，始终如一。\r\n不得哭公于堂兮，不得执公之绋。\r\n我何负於神明兮，两足如絷。\r\n歌南风之三叠兮，恨无极。"
        },
        {
            "title": "和易岩梅下韵",
            "content": "梅送清香到酒边，东君伎俩已先传。\r\n稜稜梢外殊无冷，点点花中各有天。\r\n霜洁冰清时未正，风和日暖老相便。\r\n一杯适意毋空度，添一年时减一年。"
        },
        {
            "title": "挽汪帅参",
            "content": "世路艰危极，人情政可叹。\r\n未闻亲子在，而有外邪干。\r\n轩冕多为累，箪瓢未必寒。\r\n此皆身外事，且閟一丘空。"
        },
        {
            "title": "春归",
            "content": "春来春去果何心，静坐焚香细细评。\r\n太极流行千古事，一元发育四时情。\r\n黄堆稼穑谁勋业，绿到桑麻已老成。\r\n舒惨荣枯人自异，此中生意本分明。"
        },
        {
            "title": "湖上",
            "content": "木落孤山分外孤，尖风索索响枯芦。\r\n暗香全未传消息，和靖还曾著意无。\r\n笙歌只解闹花天，谁肯敲冰掉小船。\r\n要识湖山真面目，偷他冷月访三贤。"
        },
        {
            "title": "畴依",
            "content": "於穆文王，顺帝之则。\r\n身蒙大难，小心翼翼。\r\n三分有二，以服事殷。\r\n可谓至德，万邦仪刑。"
        },
        {
            "title": "和叔崇清明后四绝",
            "content": "安期老子肯过从，每恨清尊不肯空。\r\n好句忽来今日雨，高情终是古人风。"
        },
        {
            "title": "南省有感",
            "content": "魁文不过欲趋新，从此相疎有几人。\r\n个里未知全是命，平时无用苦劳神。\r\n后先难必三年事，得失同归万古尘。\r\n堪笑近来狂士计，求荣就辱坟迷津。"
        },
        {
            "title": "过赵清献故居",
            "content": "隐隐数间清献宅，只在城东竹树中。\r\n龟鹤不知何去处，谁将白鹿继高风。"
        },
        {
            "title": "题适庄茅亭",
            "content": "屋角园虽小，幽深隔市尘。\r\n杖藜时自适，杯酒乐天真。\r\n松磴规模古，茅檐日月新。\r\n闲花三十种，相对四时春。"
        },
        {
            "title": "牧歌寄谦牧翁",
            "content": "山前群羊儿，群羊化为石。\r\n山后谦牧翁，双牛挂虚壁。\r\n仙佛道不同，妙处各自得。\r\n我来牧坡上，牧翁已牧出。\r\n风行麦浪高，日暖柳阴直。\r\n沙平草正软，隔林数声笛。\r\n试问翁牧意，著鞭还用力。\r\n牵起鼻撩天，蹋地四蹄实。\r\n汤饮菩提泉，饥来噍刍苾。\r\n步行颠倒骑，神光背上射。\r\n因悟角前后，通身白的皪。\r\n勿使蹊人田，毋乃失其职。\r\n舍策脱蓑归，人牛两无迹。"
        },
        {
            "title": "和伯兄新竹韵",
            "content": "丛竹太踠跧，一鞭忽伸脚。\r\n穿石作斜势，朝宗意穆若。\r\n片绿吐新梢，员粉露残箨。\r\n今年造化深，稚子六七作。\r\n群居不嫌密，独步岂疎略。\r\n是为石笋瑞，不负岁寒约。\r\n清标凛三世，有倡不予酢。\r\n谁与共栽培，莫至风声落。\r\n怀古不成寐，伤今政作恶。\r\n纵有题诗人，人面定非昨。"
        },
        {
            "title": "挽颐轩张朝奉",
            "content": "挺挺长松施女萝，平生能得几相过。\r\n繐帷远辱双絇临，泪眼犹瞻两鬓皤。\r\n曾未经年成契阔，至今一恸竟蹉跎。\r\n吉人已矣难重见，山口悽悽薤露歌。"
        },
        {
            "title": "和诸庵花光十梅颂",
            "content": "几度落花流水，何待空枝方省。\r\n要须投笔虚空，幻习与之俱尽。"
        },
        {
            "title": "有感",
            "content": "岁月飘零事转乖，未能凭酒放眉开。\r\n萧萧棠棣悲离黍，寂寞芝兰閟野莱。\r\n生计半随豪气坏，放心犹傍圣经回。\r\n秋来旱势滔滔远，谁念苍生可正哀。"
        },
        {
            "title": "和立斋对菊二歌",
            "content": "秋至百芳歇，篱边佳色图。\r\n遥思古节士，爱此黄华蕃。\r\n我生千载下，恨不相同看。\r\n丛丛夜气厚，晓叶千珠漙。\r\n中表自芳润，对花发长叹。\r\n真固非素积，动色形豆箪。\r\n悠然露真意，犹云欲忘言。\r\n渊明一寸心，细嚼供晨餐。"
        },
        {
            "title": "和硕夫兄五松韵",
            "content": "重开甲子旧年华，莫问行程差不差。\r\n幸有数杯浇舌本，不须一笔镂心花。\r\n岁无腊雪非人福，时到春风不我赊。\r\n两手托天缘有气，箪瓢陋巷也为家。"
        },
        {
            "title": "新秋自警",
            "content": "直谅之言久不闻，秋来因作读书吟。\r\n时时涵泳味无味，句句研穷深又深。\r\n老去已辜朋友望，闲中粗得圣贤心。\r\n无情岁月垂垂尽，夕秀朝华岂暇寻。"
        },
        {
            "title": "秋热",
            "content": "西风不力征，老火未甘退。\r\n蝉声乱耳繁，痴蚊健姑嘬。\r\n一雨洗天来，不复有故态。\r\n天序自分明，人心其少耐。"
        },
        {
            "title": "挽丁知县",
            "content": "蚤识北平贵，从游五十年。\r\n迟迟登虎榜，急急到凫仙。\r\n振起非无地，荣枯自有天。\r\n老成雕落尽，一壑锁苍烟。"
        },
        {
            "title": "盛化州挽些",
            "content": "悼世习之纬繣兮，争骛乎险阨。\r\n蕴异乎而儃佪兮，已喧豗而吠怪。\r\n孰视衣冠之故宇兮，腥羶菅蒯。\r\n酣一盎之醯蚋兮，较得失乎晻暧。\r\n公胡为乎高搴兮，提一剑以北指。\r\n恐修名之不立兮，气轩轩而有伟。\r\n扪虱以谈当世之务兮，江东莫比。\r\n烬世雠於蔡焰兮，同雪国耻。\r\n驱驰乎蚕丛鱼凫兮，上功万里。\r\n中原咫尺兮，莫归寸疆。\r\n素志剥落兮，怊惝恍而凄凉。\r\n霾轮絷马兮，猛思故乡。\r\n晚得一障兮，遥遥乎南荒。\r\n时缤纷而易变兮，又何可以久留。\r\n谪星堕境内兮，吾将奚求。\r\n魂营营而上征兮，叩太仪之幽幽。\r\n敛智囊而不售兮，遗恨千秋。\r\n夙闻公名兮，意卓荦而不羁。\r\n解后公之挥麈兮，心朗气夷。\r\n尝吼公之所历兮，动中事机。\r\n将款密乎山扉兮，杳璜佩而莫追。\r\n悲风起兮江村，白日下兮大墅。\r\n表独立兮雄碑，间一丘兮今古。"
        },
        {
            "title": "题泽翁小巷",
            "content": "到岸未为了，行行万里涂。\r\n举头岐路惑，岩畔过樵夫。"
        },
        {
            "title": "朱昭父挽些",
            "content": "春风初开兮别君南浦，诔君輁轴兮冬又暮。\r\n曾岁律之未改兮生死异路，吁嗟乎实斋兮有前修之风度。\r\n瑟瑟僩僩兮凝然寒素，不忮不求兮未尝偭绳墨而改错。\r\n视万马之奔逸兮敛组辔而独驻，安於一实兮岂斯世之足语。\r\n天何赋之厚兮而夺之遽，何旅翣之未返兮合豺虎而哮呼。\r\n凛世道之{鳄鱼换目}兮良士瞿瞿，想君一笑於冥兮豁然大悟。\r\n山靡靡兮旁园，水潺潺兮在下。\r\n付万事兮云空，颛一壑兮千古。"
        },
        {
            "title": "畴依",
            "content": "迪予朱子，理一分殊。\r\n汛扫淫诐，煌煌四书。\r\n有析其精，一字万钧。\r\n有会于极，万古作程。"
        },
        {
            "title": "有人说用",
            "content": "寄语纷纷利欲人，不知何者是经纶。\r\n行藏未可便轻议，学问先须辨得真。\r\n莫把空言来误世，要明明德去新民。\r\n大凡体立方言用，且着工夫检自身。"
        },
        {
            "title": "挽邵公容春",
            "content": "北风猎猎兮申原之幽，玄扉启兮灵辰不留。\r\n苏黄之像兮俨其如在，容春之人兮杳不可求。\r\n一棺兮厚德，万古兮高丘。"
        },
        {
            "title": "伯兄新楼十首",
            "content": "月满阑干风满衿，浪因景物动清吟。\r\n钟惊老鹤翻金刹，角引栖鸦投暮林。"
        },
        {
            "title": "端平乙未新元",
            "content": "台历更新德未新，读书未济腹中贫。\r\n屡因快意行来错，却向閒中认得真。\r\n性性不忘千圣旨，惺惺毋欠满腔仁。\r\n荣枯冷暖自消长，但见流行总是春。"
        },
        {
            "title": "和仰菴池上梅韵",
            "content": "窗外梅兄不可无，山人一见两眉舒。\r\n江头千树应难得，池上数根宜有余。\r\n蟾魄浮香无定相，虬枝压水可常居。\r\n只愁疎影翻多事，一片清光不得虚。"
        },
        {
            "title": "喜雨",
            "content": "滃郁双云合，滂滂一雨通。\r\n新凉驱积暑，喜气薄高穹。\r\n点点含生意，声声起死功。\r\n田家虽少歉，尚可及年丰。"
        },
        {
            "title": "宿宁庵闻溪声",
            "content": "清溪泻出瀑泉鸣，记得昌黎语不平。\r\n要识中流多峙柱，故能千古振英声。"
        },
        {
            "title": "天基节雨有感",
            "content": "岁岁天基节，晴和万国欢。\r\n今年侯国宴，疎雨忽潸潸。\r\n允矣天人际，机缄妙已宣。\r\n圣心方感慕，云意惨天颜。\r\n谁识天伦重，端为万化原。\r\n一时名未正，事事尽拘挛。\r\n父母惟生继，昭昭大义存。\r\n节文斯二者，此外岂容干。\r\n在昔权臣缪，区区欲怙恩。\r\n私心崇义断，强抑所当尊。\r\n近日劬劳报，犹形厚薄嫌。\r\n一言谁误主，孝道未纯全。\r\n此事书青史，千年不可刊。\r\n勿云今既往，熟视所难言。\r\n父母人皆有，何称考叔贤。\r\n只将诚意感，各尽此心天。"
        },
        {
            "title": "和得全喜雪韵",
            "content": "天道流行自有经，一冬常燠大无伦。\r\n临期飞雪粗成冷，只隔明朝便是春。\r\n窗外晓山高积玉，梦回夜月更铺银。\r\n玄冥恰似轮台悔，改过虽新已悮人。"
        },
        {
            "title": "和易岩喜雨韵",
            "content": "转移剧暑若艰难，谁谓炎凉反掌间。\r\n狐鼠就擒元愤郁，旄倪相庆便清閒。\r\n雨声恰似政声好，天意翻嗤诗意悭。\r\n一饱所关诚大矣，吾侪安得不开颜。"
        },
        {
            "title": "高风行怀本斋",
            "content": "人皆喜君出，我独喜君归。\r\n君出岂不媺，事业生光辉。\r\n君归亦不恶，风味高一时。\r\n人才有消长，世运有盛衰。\r\n公论不可泯，隐显观妍媸。\r\n隐者未必是，显者岂皆非。\r\n遁世媿无闷，贫贱不可移。\r\n得时必行志，斯世相网维。\r\n无闷是在我，行志未可期。\r\n一处特易易，一出真难持。\r\n利欲政滔天，四海皆疮痍。\r\n世俗所荣者，君子方鄙之。\r\n君开青云步，要津夫何疑。\r\n手挥体国略，口讷阿世词。\r\n长揖群玉府，拔足逃阱机。\r\n黄鹄已高举，翁盎喧醯鸡。\r\n苕霅有清泚，一洗京尘缁。\r\n故旧述间阔，松楸慰时思。\r\n兰茁濯庭下，菊蕊黄东篱。\r\n酒熟蟹螯健，橙香鲈脍肥。\r\n至哉天下乐，何须卿相为。\r\n解我橐中书，极深更研几。\r\n圣门八字开，广大涵精微。\r\n或参华山席，先天探包羲。\r\n或巾高阳车，同载膝上儿。\r\n苟足今世具，小需时运宜。\r\n天意欲平治，当今非吾谁。"
        },
        {
            "title": "送马秋山寄友人",
            "content": "赤城千古一东湖，谁肯重开太极图。\r\n要得斯文传气脉，定须吾党立规模。\r\n圣贤不尽七分易，天地长存三字符。\r\n念念服行方是学，莫将枝叶费工夫。"
        },
        {
            "title": "徐制参挽歌",
            "content": "北风北风兮岁律告终，岂惟岁律兮嗟世道之益穷。\r\n有美君子兮，非斯世之人物。\r\n有古人之风兮，有无我之德。\r\n我亦何知兮，托先世之余契。\r\n两书相劳苦兮，蔼然敬爱之意。\r\n迹虽疏兮此心不忘，死生契阔兮怅十二里之高冈。\r\n歌薤露之卒章兮，有泪滂滂。"
        },
        {
            "title": "归舟三绝",
            "content": "波声拍枕不成眠，拥被推篷月尚圆。\r\n霜下夜深人正悄，数声飞雁度林颠。"
        },
        {
            "title": "挽何南坡",
            "content": "篱落纵横一迳分，平生杖屦几登临。\r\n某山某水机缄露，彼室彼庐精分深。\r\n检校旧规心欲折，摩挲新志泪难禁。\r\n素车白马人归后，鹤唳猿啼总些音。"
        },
        {
            "title": "题平心堂",
            "content": "洛龟圆文锡神禹，箕子陈范畀周武。\r\n九畴自天伦既叙，向用一以寿为主。\r\n人生富贵何足数，最要康甯安厥处。\r\n尔其好德全付予，惟皇之极必福汝。\r\n君侯有德存此心，居官居家堂两铭。\r\n强弱人已无留情，湛然方寸如砥平。\r\n蔼蔼庭鲤双趋庭，指此良方垂后昆。\r\n信受奉行不敢轻，宜尔子孙皆千龄。"
        },
        {
            "title": "题山桥十首",
            "content": "吹尽尘襟亦快哉，心期千古一时开。\r\n清风满峡谁收拾，即此清风播后来。"
        },
        {
            "title": "题抱膝庵",
            "content": "一室方方丈，名标抱膝新。\r\n有书宜勘古，无学可留宾。\r\n静坐神明固，清谈滋味真。\r\n传家名刻在，长对草庐人。"
        },
        {
            "title": "寿秋壑",
            "content": "皇天分四序，春生而秋成。\r\n春风焕九野，秋气呈清明。\r\n万物一以实，物物含生生。\r\n我公秉元化，全体涵金晶。\r\n义概抱宇宙，智略吞群英。\r\n五行互相制，自昔谁去兵。\r\n狂酋干帝纪，赤舄司专征。\r\n神谋运玉帐，灵旗绕毡营。\r\n韅靷鞅靽备，广距甄角精。\r\n残丑肝胆破，束手祈受盟。\r\n肃肃荆楚净，汤汤江汉清。\r\n东西亘万里，齐民竞春耕。\r\n归来辅皇极，一稔舒群情。\r\n翼翼周鼎重，亹亹宸虑轻。\r\n前星燿垣象，德星萃神京。\r\n旗常伟实纪，前史辞虚声。\r\n当此秋正中，角亢迎长庚。\r\n於赫衮绣瑞，绵绵彩绶荣。\r\n玉露滴鳷鹊，珥貂宣宝觥。\r\n陛下千万岁，与公同太平。"
        },
        {
            "title": "畴依",
            "content": "惟孟轲氏，雄土绝识。\r\n伯仲禹功，力距扬墨。\r\n性善养气，前所未闻。\r\n历选诸子，实醇乎醇。"
        },
        {
            "title": "宿宝峰呈玉涧",
            "content": "默成已仙去，北山久寂寞。\r\n岂无爱山人，时时访林薄。\r\n心境不相当，丘壑自丘壑。\r\n谁知百年后，秀气才有托。\r\n的的盘溪孙，精光发河洛。\r\n神龙跃天津，鞭霆驾飞雹。\r\n相逢玉涧翁，笔底银潢落。\r\n江湖四十年，万象恣抽摸。\r\n后游八九子，天才绵卓荦。\r\n涨起十八滩，曹溪源一勺。\r\n媿我局陋巷，瓢箪粗知乐。\r\n遥望诗坛高，势与芙蓉角。\r\n掩旗仆金鼓，不敢事攻略。\r\n吊古得名胜，盟府定虚爵。\r\n派长竟先归，白云冒南岳。"
        },
        {
            "title": "陈卿内邵氏挽词",
            "content": "群山峨峨兮屏下环，钟为人英兮司贤关。\r\n风雅解颐兮簪佩珊珊，有女颖悟兮拱听帷间。\r\n识性情之正兮妇德闲，鸡鸣警戒兮夜漫漫。\r\n冰清玉润兮卿月相传，夫君骑鲸兮今几年。\r\n纲纪绳绳兮闺门肃然，乐山堂兮花木正妍。\r\n蕙槁兰萎兮弃钗钿，凄凄东坞兮藏风烟。\r\n画翣流云兮去翩翩，飞絮寂寞兮随珠軿。\r\n忍看双璧兮沈黄泉，龟趺螭首兮何时镌。\r\n山灵呵护兮祚绵绵。"
        },
        {
            "title": "题花光梅十首·一枝横出",
            "content": "踏雪寻香几度吟，吟诗那得似花人。\r\n水村云壑抽身出，月挂疎篱别有春。"
        },
        {
            "title": "挽通守陈帑院",
            "content": "羌西屴之屹然兮，钟此奇才。\r\n方世道之纬繣兮，弃骐骥而驾驽骀。\r\n以一尉而诛二凶兮，定异言之喧豗。\r\n炯此念而安民兮，皇恤乎身灾。\r\n公论虽屡蚀兮，犹有时而复开。\r\n开之何未久兮，而终不能遂公之壮怀。\r\n诗书兮自适，优游兮力斋。\r\n扶疾而告修善之训兮，俄怛焉而顺隤。\r\n彼西屴之无情兮，忍璜佩之沈薶。\r\n生於是死於是兮，湛一气之去来。\r\n惟心无媿而气不馁之言兮，万古莫得而尘埃。\r\n况有不朽之铭兮，表独立於崔嵬。"
        },
        {
            "title": "怀古呈通守郑定斋",
            "content": "北方有大井，深潜几万寻。\r\n煎为东阿胶，莹彻如球琳。\r\n持此一寸微，可救千丈浑。\r\n世道一以濁，贪风方襄陵。"
        },
        {
            "title": "陶渊明",
            "content": "义熙鼎向寄奴轻，归去来兮绝宦情。\r\n特笔谁书晋处士，千年心事一朝明。"
        },
        {
            "title": "挽张佛子",
            "content": "陟屺虽频莫慰心，见公犹幸母如存。\r\n东山何事遽陈迹，西路如今又断魂。\r\n柳翣忽临新冢道，林花空满旧时园。\r\n一衿和气归何处，化作功名遗子孙。"
        },
        {
            "title": "挽施子华",
            "content": "哭子天伦变，坚哉更可伤。\r\n毅翁悲祚断，学者悼师良。\r\n缺月窥元室，凄风锁奥冈。\r\n身虽随物幻，名笔起潜光。"
        },
        {
            "title": "题东邨所藏宫锦图",
            "content": "后德相成帝业昌，不耽歌舞夸新妆。\r\n六宫妇式颁蚕事，职雅心耑清昼长。\r\n忽见双娥理丝把，宽急对牵身势强。\r\n辐轮飞转一缕细，文茵独坐迎微凉。\r\n高捲翠帘三四侣，织就五采成龙章。\r\n献功不须出宫壶，手授缝人裁帝衮。\r\n端拱明堂万国朝，文物声明光四境。\r\n何人遇此一段奇，追记丹青描不尽。\r\n器用铺张规制精，默寓经纶合绳准。\r\n世间画手无此图，疑是当年阎立本。"
        },
        {
            "title": "舟中和陈子东",
            "content": "几年不蹋玉京埃，今日因何走一回。\r\n怪石怒吞寒濑急，短篷冲破暮烟闲。\r\n赖他清笑千余度，否则浩歌三四杯。\r\n寄语逋仙诗侣至，搀先开著数枝梅。"
        },
        {
            "title": "伯兄新楼十首",
            "content": "不嫌陋巷据坡头，旋斸烟莱著小楼。\r\n面面有山殊不恶，倚阑销尽半生愁。"
        },
        {
            "title": "适庄兄游山",
            "content": "谁阁重阴一日晴，清游应是惬高情。\r\n遥知雨后山光好，但想云边屐齿清。\r\n素壁虽曾题旧字，沈疴不许插新盟。\r\n因知关吏留鱼钥，谩遣奚奴候晚程。"
        },
        {
            "title": "挽郡博士待班刘公歌",
            "content": "东风变九野，万物负生意。\r\n素韠何栾栾，清血洒幽隧。\r\n猗欤静寿翁，归全可无愧。\r\n人生托溟涬，消息同一气。\r\n过化来者续，自昔叹川逝。\r\n温温夙好修，甄陶瑚琏器。\r\n凝乎觚自度，澹乎靓且邃。\r\n诗书以为粮，忠信以为饎。\r\n人皆崇荣途，公独徐揽辔。\r\n三转坐臯比，五鹗争自致。\r\n上培德谊种，下开文字瑞。\r\n一子通金闺，一子需大对。\r\n衣冠绘庆图，岂料造物忌。\r\n学校失师模，乡闾思善类。\r\n梅花已流水，草木谁臭味。\r\n惟有笃厚心，叮咛期嗣世。"
        },
        {
            "title": "古梅行",
            "content": "苍龙蛰大泽，浩莫知岁华。\r\n不肯作霖雨，偃蹇眠烟霞。\r\n玉皇欲强起，六丁下谽谺。\r\n紫蛇掣金电，霹雳转香车。\r\n振鬣欲腾奋，夭矫势攫拿。\r\n神通学蝉蜕，僵作老树丫。\r\n大枝露鳞爪，雨蚀成眢汙。\r\n小枝半朽折，苔藓封楂牙。\r\n生意未甘寂，时着三五花。\r\n花少香气壮，积雪应难遮。\r\n牧竖恶皴皵，梓匠嗔虬斜。\r\n日月自含古，独免斤斧加。\r\n可谓遁世巧，全真傲幽遐。\r\n岂知好事者，僻性寻枯髽。\r\n丛薄一见面，倚杖生惊嗟。\r\n携鉏劚明月，移入莲宇夸。\r\n诗翁争着句，诗价方喧哗。\r\n老我有深意，默默不汝嘉。\r\n戒汝更藏拙，慎勿抽新芽。\r\n寒崖枯木上，何用开冰葩。\r\n古樵当厌汝，乞与山人家。\r\n我即乘之上河汉，千载不数张骞槎。"
        },
        {
            "title": "和叔崇清明后四绝",
            "content": "缓步微吟竹一枝，情怀不比少年时。\r\n少年春思无归宿，却是如今老会嬉。"
        },
        {
            "title": "题时遁泽画卷十首",
            "content": "浩浩乾坤阔，微微见断山。\r\n颇兴浮海意，吾道正多艰。"
        },
        {
            "title": "再咏番易方节士",
            "content": "博物君子识览精，包罗错综能成文。\r\n夫何吴兴载庆豫，慨然谱竹拟诸形。\r\n非草非木言甚決，品类繁夥难尽说。\r\n九江五岭多逸遗，维此方君更无别。\r\n隐彩韬名志行坚，万里临邛族最寒。\r\n文饶携来甘露寺，声价压倒万琅玕。\r\n眼节须牙如积累，四面楚歌对出莫与比。\r\n不有芝田纪录详，后世莫知深可耻。\r\n我闻此说亦相仍，未尝亲得见觚稜。\r\n江东使者返行部，招徠节士番中分。\r\n个个折旋皆中矩，什什来归敬岩所。\r\n有匪良朋保岁寒，凛然如对齐充父。\r\n后山居士知其然，心事曾将诗句传。\r\n老来不复人间事，寄语山翁莫削圆。"
        },
        {
            "title": "和诸庵花光十梅颂",
            "content": "大化元无揀择，墨光随手高低。\r\n但得岁寒风度，自然处处皆宜。"
        },
        {
            "title": "挽时佥判",
            "content": "灵辰不留兮，挽者迈迈。\r\n羌前修之典刑兮，何后生之昧昧。\r\n平乡常人之号兮，岂直欲以之而自悔。\r\n静观世道这日诡兮，盖亦恶夫奇奇而怪怪。\r\n灵辰不留兮，路曼曼乎长夜。\r\n歌薤露之三章兮，识者为之永慨。"
        },
        {
            "title": "寿潘介岩",
            "content": "宝佑重颁历，祥开甲子三。\r\n一分春色满，喜溢寿卮宽。\r\n去岁沾余庆，连宵饫豆笾。\r\n今年东望处，紫气护天关。\r\n正阻松椿祝，难忘契谊覃。\r\n只将生硬语，便作瓣香看。\r\n天不生贤数，人培厚德难。\r\n几年涵养力，方到介而安。\r\n出处随时义，从容最可观。\r\n青云平进步，中立了无偏。\r\n一解星屏绂，扁舟归故山。\r\n修门无一字，已决此身閒。\r\n卜筑迁新宇，除书动笋班。\r\n勤渠株邸讲，公论蔼朝端。\r\n善类频回首，争先傒奏篇。\r\n忠嘉当有力，圣德本天涵。"
        },
        {
            "title": "和诸庵花光十梅颂",
            "content": "一笔划断寒崖，疎蘂数枝低亚。\r\n不待雪压霜摧，已自全体放下。"
        },
        {
            "title": "畴依",
            "content": "禹乃嗣兴，载平水土。\r\n天锡九畴，彝伦攸叙。\r\n克俭克勤，不伐不矜。\r\n有典有则，贻厥子孙。"
        },
        {
            "title": "畴依",
            "content": "于时张子，崛起关中。\r\n虎皮端坐，多士景从。\r\n瞻彼洛矣，道淳所宗。\r\n订顽揭牖，表表正蒙。"
        },
        {
            "title": "拜明招二先生墓有感",
            "content": "竹舆侵晓出山阿，宿露清圆忆旧哦。\r\n当日解衣盘礴意，明明分付一池荷。"
        },
        {
            "title": "寄题江山叶氏翠香亭",
            "content": "遥想琅玕百顷强，旋栽应笑子猷忙。\r\n绝怜羽葆摇新绿，更有风来细细香。"
        },
        {
            "title": "薰风歌代寿节斋",
            "content": "玉麟堂上歌薰风，周公分陕方居东。\r\n霓旌龙节更号令，长江万里消狼烽。\r\n櫜鞬帕首多名将，夙兴拜舞占乾象。\r\n紫气浮浮轸翼间，宗星炯炯银潢上。\r\n甫申飞下鼎湖山，汝阳天人未足言。\r\n八纮纳纳入经济，一柱岩岩久具瞻。\r\n岧嶢陪京新命尹，虎踞龙蟠壮根本。\r\n关中镇抚必萧何，北门筦钥须寇准。\r\n运量恢恢妙转旋，一念体国心通天。\r\n玺书锡劳下阊阖，珥貂十辈来传宣。\r\n天子令闻洽四国，令仪令色山甫德。\r\n江汉汤汤告厥成，衮衣归兮式百辟。\r\n薰风薰风自南来，解民愠兮阜民财。\r\n不赓殿阁微凉句，拜手喜起明良哉。\r\n菁菁葑菲公犹采，世沐恩波深似海。\r\n春风一鹗又横空，敝帚萧骚价千倍。\r\n翘材油幙罗群英，寿觞潋滟难同斟。\r\n客星滩头频矫首，夜夜遥瞻南极明。"
        },
        {
            "title": "题王伯忠雪月图",
            "content": "片纸裁成数雨悭，王孙风致寄毫端。\r\n只於天地交光里，认得前程万里宽。"
        },
        {
            "title": "和易岩首夏韵",
            "content": "垂老东君恋旧寒，惜春情绪正孤单。\r\n笑它功业传千古，还我诗书博一安。\r\n芍药阶前风味浅，酴醾架上典刑残。\r\n勒回春色凭诗句，生意津津上笔端。"
        },
        {
            "title": "晚兴",
            "content": "散发风檐下，沈沈日渐曛。\r\n鹰拳擒野雀，蛛网猎飞蚊。\r\n群动能为计，吾生亦谩勤。\r\n尘缘难著眼，晚兴寄青云。"
        },
        {
            "title": "拜明招二先生墓有感",
            "content": "忆昔龙门续断弦，荥阳一脉浚家传。\r\n谁知丽泽收声蚤，梦奠于今八十年。"
        },
        {
            "title": "兰",
            "content": "早受樵人贡，春兰访旧盟。\r\n谢庭夸瑞物，楚泽撷芳名。\r\n苍玉圭影，紫檀含露英。\r\n奚奴培护巧，苔藓绿菁菁。"
        },
        {
            "title": "独坐看海棠二绝",
            "content": "沈香亭下太真妃，一笑嫣然国已危。\r\n当日杜陵深有恨，何心更作海棠诗。"
        },
        {
            "title": "秋兴",
            "content": "巷底萧萧绝市尘，供愁疎雨打黄昏。\r\n悠然一曲泉鸣调，烧了夜香深闭门。"
        },
        {
            "title": "书补之梅",
            "content": "玉质敷腴宫样妆，风流终媿水云乡。\r\n一邨飞落人间世，添却逃禅百倍香。"
        },
        {
            "title": "题玉涧八景八首",
            "content": "点点飞来雁，空中若有音。\r\n诗翁正牢落，识汝别离心。"
        },
        {
            "title": "马华父母叶氏挽词",
            "content": "瑶岩嵯峨兮龙翔凤飞，玄庐肃启兮松楸露晞。\r\n东望宰陇兮券台依依，灵辰不留兮夷床晓移。\r\n紫萸黄菊兮奠祖一卮，熏炉轻卷兮俨如生时。\r\n灵幄香销兮犹有嫔衣，童容寂寂兮万古永归。\r\n龙{左巾右荒}黼翣兮骖神{魁斗换其}，一声万里兮风号谷悲。"
        },
        {
            "title": "桐花散翁挽诗",
            "content": "瀫水之西，巍然一峰。\r\n是白道坚，翔舞而东。\r\n林峦蓊蔚，丘壑浑融。\r\n雍雍聚落，惟金之宗。\r\n五世积累，钟此散翁。\r\n散翁颀颀，生有异质。\r\n学敏而博，心广而实。\r\n迺大其识。教子一经，\r\n维宽而栗。教人尽已，\r\n维久无斁。选举法坏，\r\n取士以文。决於一夫，\r\n升沈遂分。良才美德，\r\n所甘隐沦。负我求我，\r\n负人非人。两语垂训，\r\n风俗反淳。我之识翁，\r\n因翁二子。典刑是亲，\r\n翼翼亹亹。曾不几见，\r\n翁遽不起。我来哭翁，\r\n亦已晚矣。匍匐之义，\r\n真可愧死。我既哭翁，\r\n亦相佳城。千嶂矗矗，\r\n万壑沄沄。一丘永閟，\r\n昭明上征。万壑沄沄，\r\n千嶂矗矗。"
        },
        {
            "title": "挽赵龙泉",
            "content": "满拟田庐乐莫年，谁知凫舄遽飞仙。\r\n鹗书连走文扬捷，麟趾多推正脉贤。\r\n晚锡蓝衫更鹖弁，径分蒲璧镇龙泉。\r\n春风满县闻桃李，回首松楸锁翠烟。"
        },
        {
            "title": "重聘古梅行",
            "content": "千金卜得繇非熊，木德将兴猎太公。\r\n槐安与国已陈迹，盛衰直与阴阳通。\r\n知羹自昔亲受记，钦冰齧雪工磨礲。\r\n此中洞洞无所有，彻上彻下俱玲珑。\r\n苔肤蜕骨半荣悴，连峰峭厉飞铜騣。\r\n生意虽偏未尝断，犹有王气居南东。\r\n南柯突出已奇甚，连蜷夭矫翔虬龙。\r\n东边新梢更绝特，转要作势将腾空。\r\n风号竹坞月黯淡，露洒松壑泉琤琮。\r\n一花玉立苍鬣表，万花辟易难为容。\r\n辙环四海无处觅，只今岁晚才相逢。\r\n酹酒高歌盟万古，天意决不寒孤风。"
        },
        {
            "title": "挽张佛子",
            "content": "嘉庆图传世所稀，夫何佛子遽西归。\r\n平生施予心无为，时事艰难众有依。\r\n德谊百年犹积累，诗书五世渐光辉。\r\n儿童父老倾山谷，洒泪追随丹旐飞。"
        },
        {
            "title": "寄敬岩",
            "content": "泳飞堂前橘柚香，田田荷叶浮波光。\r\n主人揽辔度闽峤，驱驰端为苍生忙。\r\n天生人才不虚出，必使事与才相当。\r\n尔才绰绰有余力，岂容袖手窥其旁。\r\n平生正坐严冷相，不解妩媚相颉颃。\r\n前时固亦与国论，莫肯默默安周行。\r\n老子九百何自苦，艰难险阻须甘尝。\r\n玉溪饥民昔啸聚，至烦禁旅来张皇。\r\n绣衣弹压甫三日，猩鬼屏迹消丛篁。\r\n露布一语不自伐，犹有忘者羞回韁。\r\n今年玉节莲峰下，约束海若无惊艎。\r\n剽闻属郡微有警，往往盐子多陆梁。\r\n此辈未易以柔服，必至腥血膏锋铓。\r\n由来受病非一证，莫将已效夸良方。\r\n规模贵阔谋贵密，当以虚心来众长。\r\n局面布置要合节，自有勇士争激昂。\r\n堂堂元老熟戎事，幸甚赤舄归故乡。\r\n岂无惕然桑梓念，囊底余智应恢张。\r\n同心相济一堂上，谁兵谁将谁千粮。\r\n不然笺天启坛钺，老熊当道驱群狼。\r\n甲兵钱谷亦分内，事机捷出真难量。\r\n岂予所至辄多事，老天驱入功名场。\r\n橘柚黄时听好语，绿绨四辈催归装。"
        },
        {
            "title": "独坐看海棠二绝",
            "content": "万翠千红各赋形，源源生意到春深。\r\n谁开锦帐藏妖艳，应是东皇有荡心。"
        },
        {
            "title": "送赵书记二首",
            "content": "相逢虽晚意无加，满腹经纶肯浪夸。\r\n雅兴屡陪郊外乐，清谭不尚酒边哗。\r\n忍於柳驿攀金缕，记取梅坡嚼玉花。\r\n木落山空平野阔，浩然别思满天涯。"
        },
        {
            "title": "畴依",
            "content": "巍乎大哉，尧之为君。\r\n其仁如天，其知如神。\r\n凿井耕田，出作入息。\r\n击壤而歌，不知帝力。"
        },
        {
            "title": "舟中和叶圣予三首",
            "content": "江阔风帆急，潮回沙露痕。\r\n寒林无剩叶，茅舍各成村。\r\n雁落烟波渺，雅归野色昏。\r\n未知孤客棹，今夜泊谁门。"
        },
        {
            "title": "题花光梅十首·实相圆常",
            "content": "青青叶底未堪尝，已作商家鼎鼐香。\r\n四月江南烟雨阔，安心且待那时黄。"
        },
        {
            "title": "题蛰庵",
            "content": "一蛰了千悮，心安境自宽。\r\n轩昂就收敛，自在觅艰难。\r\n龙怕乌台勘，人疑蕙帐寒。\r\n欲知舒卷意，编简静中看。"
        },
        {
            "title": "挽思泉居士",
            "content": "犹记年时访故山，细聆旧话侍清閒。\r\n汲泉倚仗临荒甃，寻塔呼僮斸野营。\r\n回首恍如前日事，伤心已隔夜泉关。\r\n手携菖歜歌清些，泪染含风细葛班。"
        },
        {
            "title": "题玉涧八景八首",
            "content": "断屿数行树，孤舟一叶横。\r\n前山风雨暗，此岸已天明。"
        },
        {
            "title": "和喜雨韵",
            "content": "体天生物以为心，喜读箕畴好雨星。\r\n我已不疑丰见斗，君今何虑井羸瓶。\r\n只缘报国推心赤，自是忧民感帝青。\r\n若旱作霖人喜久，雄风那数快哉亭。"
        },
        {
            "title": "和诸庵花光十梅颂",
            "content": "江头千树纷纷，纸上不堪狼藉。\r\n翻思洞口风流，忽见半梢横出。"
        },
        {
            "title": "元夕独坐",
            "content": "颇闻灯火闹荧荧，何似书窗一点青。\r\n尚喜今年民意乐，一般箫鼓两般听。"
        },
        {
            "title": "题泽翁小巷",
            "content": "绿阴最深处，楼阁出林杪。\r\n江阔野桥间，目断行人少。"
        },
        {
            "title": "畴依",
            "content": "於皇周公，勤劳王家。\r\n掬舄几几，德音不瑕。\r\n思兼三王，以施四事。\r\n坐以待日，制作大备。"
        },
        {
            "title": "夜宿赤松梅师房",
            "content": "梅师有松度，萧散意态真。\r\n皮冠簪白雪，布褐貯阳春。\r\n房计任简淡，了无一虑尘。\r\n茶一碗，酒一尊，\r\n熙熙天地一闲人。名山浮爽秀，\r\n朝暮瀹尔神。餐霞炼日气，\r\n井灶求遗珍。希夷仙境本不远，\r\n何用抱朴终其身。"
        },
        {
            "title": "冽井",
            "content": "有冽彼泉，在弦歌内。\r\n所谓伊人，之死靡悔。\r\n人孰不死，我无昧昧。\r\n是心之存，炯千万载。"
        },
        {
            "title": "和咏飞春蔬",
            "content": "东轩清节乐春蔬，传到孙支百载余。\r\n一朝拂袖竟归去，应嗤介甫未忘鱼。\r\n社日何曾梦蹴蔬，遯翁波及实君余。\r\n菜根牢咬真吾事，明义从知合舍鱼。"
        },
        {
            "title": "题屏岩诗卷",
            "content": "有伟屏岩稿，温淳撷众芳。\r\n波澜虽未阔，骨骼已先张。\r\n尽扫江湖气，且无蔬笋香。\r\n若参诗本旨，却恐费商量。"
        },
        {
            "title": "畴依",
            "content": "生民以来，未有孔子。\r\n金声玉振，始终条理。\r\n五经之道，天地同流。\r\n立此人极，万世东周。"
        },
        {
            "title": "寿藤杖行",
            "content": "君不见奇章嗟削方竹，老杜作诗夸紫玉。\r\n又不见东坡惊喜铁铿然，灵寿曾为汉臣辱。\r\n我有怪藤几千岁，老髯乳节雷斧斸。\r\n古苔苍藓封护秘，风删雨剥枝干秃。\r\n头角轩昂曲虬势，皮毛冷滑鸟蛇腹。\r\n鹤膝铜环不敢班，武夷湘水皆退缩。\r\n不借山翁荷蓧去，未逢太乙然藜读。\r\n祥光闪闪意有在，殷勤来寿徐平叔。\r\n平叔乐道玄又玄，奼女婴儿丹久熟。\r\n两脚踏在真实地，一善满载长生籙。\r\n採芝觅药扶峻嶮，敲云挑月相追逐。\r\n有时化作葛陂龙，先生骑上蓬莱宿。"
        },
        {
            "title": "羊叔子画像",
            "content": "天下三分事未终，已施德惠过江东。\r\n谁知叔子深长计，但道中兴是茂弘。"
        },
        {
            "title": "黄华歌",
            "content": "太极动兮两仪分，四序纲领秋兴春。\r\n机缄密运乎三百六十五度之外，浩浩万物资生成。\r\n清明纯淑不易遇，间禀英气俱异人。\r\n堂堂忠定公，独得东方仁。\r\n维持帝出震，嵩岱钟精神。\r\n定策庆元初，皇宋扶珪缀真相种，\r\n来与十有四叶天子苏寰瀛。春生秋杀造化功始备，\r\n前辉后映行见旗常新。炯炯御屏上，\r\n高揭刺史名。仁风霭四郡，\r\n溪山草木俱被循良声。须女晓浮南极瑞，\r\n山光水气腾祥云。百姓欣欣有喜色，\r\n一步拜手祈松椿。日君焕赫停宝驭，\r\n月妃婐{左女右卮}留文茵。金风玉露澄象纬，\r\n洞洞下鉴民之情。一祝吾侯早晚绛阙佐明主，\r\n坐使天下风俗还真浮。再祝吾侯多男子，\r\n森森兰玉盈阶庭。三祝吾侯春秋八千岁，\r\n琼浆玉斝长对黄华斟。"
        },
        {
            "title": "和宽居见怀韵",
            "content": "北望戏马台，荆榛满中路。\r\n英气一何多，怀古渺难泝。\r\n山河腥日月，虎豹沐雨露。\r\n累累楚猴冠，异哉天所赋。\r\n岂无济川才，淹留秋又莫。\r\n清风从何来，洒洒定吾故。\r\n赠我金琅玕，凿落双鱼素。\r\n佳菊何青青，寂寞篱之东。\r\n濁醪二三友，一醉涵鸿濛。\r\n缅怀陶靖节，迈迈无遗踪。\r\n谁知千载下，谱入处士宗。\r\n我生亦已晚，百拙劳化工。\r\n上无学古心，下无适俗容。\r\n聊自乐其乐，君子固有穷。"
        },
        {
            "title": "题玉涧八景八首",
            "content": "居淡经营中，落笔景已换。\r\n不见片帆归，危樯还泊岸。"
        },
        {
            "title": "题墨梅",
            "content": "岁寒我与偶，独抱幽贞长。\r\n笔下孤梢瘦，冰花纸上香。"
        },
        {
            "title": "滕勿斋内杨氏挽词",
            "content": "吴门山少兮烟水宽，一锸千金兮尚云悭。\r\n夫人勤俭兮同艰难，子荆苟美兮营玄关。\r\n平生首丘兮志应寒，双溪渺渺兮何时还。"
        },
        {
            "title": "和立斋抱膝吟三章",
            "content": "帝腹加顽足，上干天象速。\r\n造膝论当世，从容金殿旭。\r\n人生莫不有行藏，谁把行藏较短长。\r\n要识行藏无所为，时哉出处总辉光。\r\n谁卧草庐中，能耑一壑风。\r\n当时天地闭，豪杰不相容。\r\n中原河岳应如旧，虎豹出没非人有。\r\n只今不是龙卧时，自是君才掣君肘。\r\n山泽两癯叟，交情几昏晓。\r\n拥衾风雪夜，奇论互倾倒。\r\n妙处不尽千张纸，直到无言忘寤寐。\r\n如何漏泄此高吟，一洒龙蛇骇尘世。"
        },
        {
            "title": "遣兴",
            "content": "初向坡头下，风霜入鬓毛。\r\n味长濡竹简，焰短沃兰膏。\r\n家与人俱瘦，年随气转高。\r\n朱颜无药驻，窗下勿徒劳。"
        },
        {
            "title": "题花光梅十首·绝后再苏",
            "content": "深山大泽老龙僵，不染樵人斧上霜。\r\n月魄存存枯槁里，忽然枝上弄精光。"
        },
        {
            "title": "蒋叔行挽辞",
            "content": "万山蟠兮有宅一区，吁嗟吉士兮心古而色愉。\r\n平生激烈兮谈忠义之事，求师教子兮必有道之儒。\r\n流德谊兮鼎鼎，浸策足兮功名之途。\r\n引壶觞兮自适，玩日月之双车。\r\n有淑兮尔配，丝枲兮劬劬。\r\n指期颐兮二竖立病，既偕老兮亦相继而长徂。\r\n望双旌兮有恸，酹一束兮生刍。"
        },
        {
            "title": "和易岩木犀韵",
            "content": "对花只是月宫游，浥彼黄流注玉舟。\r\n莫被清光虚度了，此生更有几中秋。"
        },
        {
            "title": "和赵师日韵二首",
            "content": "我生无燕颔，四壁笑相如。\r\n门巷堪罗雀，灯窗且读书。\r\n老来心事懒，贫后故人疎。\r\n尚有多情月，时时到子庐。"
        },
        {
            "title": "和立斋荔子楼韵",
            "content": "我久抱离索，加子忧患薰。\r\n血气日以耗，话别难为情。\r\n之子行迈迈，征车从仁兄。\r\n闽岭在何处，目断遮行云。\r\n素□播芳郁，丹荔尝鲜新。\r\n重楼一以眺，千古乘桴心。\r\n海风驾空来，徘徊振书襟。\r\n遥知意轩豁，尘袂何由亲。\r\n惟有清夜梦，栩栩逾南岑。\r\n曜灵倏西迈，剥啄来嘉音。\r\n见书如见面，瑰词袭鱼鳞。\r\n朋友正欢慰，喜气腾家林。\r\n呼童烹露芽，蟹眼时一斟。\r\n是中有隽永，透入肝肠深。"
        },
        {
            "title": "挽何无适",
            "content": "二五之英，清通莹彻。\r\n有钟于躬，非贤则哲。\r\n乌乎无适，自幼卓绝。\r\n奴仆选骚，铨衡庄列。\r\n鞭霆走电，不可追籋。\r\n一操而存，肃整辔辙。\r\n著书未就，不幸短折。\r\n既赋以奇，未易泯灭。\r\n世外精神，笔头风月。\r\n有阅斯立，有斯妥魄。\r\n既妥尔魄，既筑尔阡。\r\n是曰反终，是曰归全。\r\n人生斯世，岂必百年。\r\n欲动情胜，万事出焉。\r\n孰好熟恶，孰媸孰妍。\r\n孰过而改，孰善而迁。\r\n一征物表，浩浩其天。\r\n风定水止，月印万川。\r\n阴阳不独，动静不偏。\r\n既静复动，太极烱然。"
        },
        {
            "title": "题时遁泽画卷十首",
            "content": "一壑云屏展，江横万里长。\r\n渔舟下滩去，寂寞舞斜阳。"
        },
        {
            "title": "和通斋密窝韵二首",
            "content": "密密窝中克己私，人心才动最惟危。\r\n诚身有道须明善，暗室之中莫自欺。\r\n凛凛知风知显处，兢兢不睹不闻时。\r\n圣师欲到无言地，子贡当年也未知。"
        },
        {
            "title": "和庐山高韵",
            "content": "北山之北几千古兮，崷岚层嶂数百叠，\r\n岿然横枕乎浙江。历潜岳石磴绵延而上，\r\n是为山桥之绝景兮，惊霆喷雪终岁声击撞。\r\n风柔日暖花气发，綦屦杖策而一游兮，\r\n跻攀分寸猎荦确，如蹑太虚之浑庞。\r\n峭壁立之万仞兮，著亭对峙窥谽谾。\r\n云中泉石更磊磊，玉虹步步鸣淙淙。\r\n清风满峡振衣袂，清湍修竹飞斜矼。\r\n目极千里倚层槛，烟光晻暧兮，\r\n楼台城叠隐隐呈纷{左口右庞}。上有阳精阳魄走飞毂，\r\n下有蜷松偃柏骖旌{旗其换童}。安期棋局在何处，\r\n时有平空特起云车双。洞阳有馆足高卧，\r\n神融气一澄世庞。参横斗转万籁寂，\r\n夜夜山鬼窥灯缸。羡君胸中隘宇宙，\r\n通明疏畅开八窗。手闢书堂揽奇秀，\r\n芳声闻帝所锡奎画昭回五色琱贞玒。涵蓄平生霖雨志，\r\n不应怀宝迷其邦。羞芝餱菊我辈事，\r\n春猿秋鹤心空降。诚欲遂公赤松黄石约，\r\n更书旗常功业垂朱杠。"
        },
        {
            "title": "题墨梅",
            "content": "一枝横出晓，霜外数花开。\r\n谁识生绡上，清香静处来。"
        },
        {
            "title": "题定武兰亭副本",
            "content": "玉华末命昭陵士，兰亭神迹埋千古。\r\n率更搨本入时珉，盐帝归装投定武。\r\n薛家翻刻愚贵游，旧石宣和龛御府。\r\n胡尘横空飞渡河，中原荆棘穴豺虎。\r\n维扬苍茫驾南辕，百年文物不堪补。\r\n纷纷好事竞新模，倾欹丑俗亡遗矩。\r\n如今薛本亦罕见，仿佛典刑犹媚妩。\r\n清欢盛会何足传，右军它帖以千数。\r\n托言此笔不可再，慨然陈迹兴怀语。\r\n今昔相视无已时，手掩尘编对秋雨。"
        },
        {
            "title": "挽朱侍郎",
            "content": "国论多同异，身名有险夷。\r\n一从离紫橐，再不上丹墀。\r\n慷慨风云断，飘零岁月移。\r\n却因閒得早，冷眼看人痴。"
        },
        {
            "title": "冽井",
            "content": "冽彼井泉，莲华斯名。\r\n有美一人，於焉载沈。\r\n会也不二，昊天曰明。\r\n父之我爱，曷慰我心。"
        },
        {
            "title": "寄题江山叶氏翠香亭",
            "content": "谁窃清香下广寒，霜风染就粟肤丹。\r\n须知叶叶苍圭色，花未开时自可观。"
        },
        {
            "title": "题花光梅十首·偏正自在",
            "content": "枝南枝北出天然，雪艳烟痕若可怜。\r\n冰面峥嵘无向背，何尝有意向人妍。"
        },
        {
            "title": "送耐翁住天柱延恩",
            "content": "换却钳鎚过赤城，先声知已沸腾腾。\r\n当机棒喝须端的，护法神通莫尽凭。\r\n脚底涌泉同莹洁，脊梁天柱共崚嶒。\r\n果符鼓棹沧溟句，海角元来欠一灯。"
        },
        {
            "title": "科举",
            "content": "纷纷衿佩止时文，竞巧趋新做日程。\r\n一试奔驰天下士，三年冷暖世间情。\r\n清朝不许人心坏，举子安知天爵荣。\r\n所用是人行是学，不知何日可升平。"
        },
        {
            "title": "立斋游山不能偕次遁泽韵二首",
            "content": "山人真漫浪，随处得清游。\r\n雪瀑方争势，风雷不肯柔。\r\n诗光浮玉板，酒滟泻琼舟。\r\n一枕斜阳里，清欢各自醻。"
        },
        {
            "title": "题西楼有感",
            "content": "往事伤心不可论，高情还许小通门。\r\n旋锄荒草追风景，因种残花划雪痕。\r\n败壁古苔权作主，破窗夜雨暗消魂。\r\n青山不管兴亡事，依旧楼头挹暮樽。"
        },
        {
            "title": "中秋",
            "content": "中秋天气似重阳，幸有庭前桂子香。\r\n书册根边无一事，任他风雨送凄凉。"
        },
        {
            "title": "题流觞图",
            "content": "东晋群贤事已荒，却於纸上见清狂。\r\n茂林修竹今何在，一段风流付夕阳。"
        },
        {
            "title": "举业有感",
            "content": "后世求才术太疎，三年三日判荣枯。\r\n消磨岁月莫知老，奔走英雄不觉愚。\r\n与死为邻犹未已，虽生在世却如无。\r\n圣门反在揶揄内，何敢忠言请改图。"
        },
        {
            "title": "和玉成书秋台诗卷韵",
            "content": "龙蛇笔底盘枯藤，两卷风骚泣鬼神。\r\n此是玉成衣钵处，他年出语定惊人。"
        },
        {
            "title": "和遁泽雨中韵",
            "content": "一雨逾旬势未休，微寒犹欲衣轻裘。\r\n水精颗颗留蛛网，土脉层层起蚁楼。\r\n正免客车频倒屣，莫将诗句苦埋头。\r\n书生事业浩如海，鞭辟尤思友谊稠。"
        },
        {
            "title": "新堤行借山长韵呈韦轩",
            "content": "几年丽泽道方亭，别驾重来路竟成。\r\n由是之焉知所止，安而行处坦然平。\r\n疾徐先后将观礼，作屏经营岂为名。\r\n万里修程今放步，胸中堠子自分明。"
        },
        {
            "title": "和立斋岁寒歌五章",
            "content": "车马南归兮惠我五阕，一唱三叹兮亦孔之惙。\r\n盍置诸左右兮观省昭揭，岁寒之歌兮声声激烈。"
        },
        {
            "title": "和遁泽喜雨韵二首",
            "content": "久欲飞山试笋车，避炎情绪未能嘉。\r\n读书求道调心马，制药无方遣睡蛇。\r\n天地秋来催祭鸟，池塘雨过闹私蛙。\r\n病夫推枕幡然起，骨健神清眼不华。"
        },
        {
            "title": "题山桥十首",
            "content": "修竹清湍记永和，山阴陈迹已消磨。\r\n四时佳兴随人寓，曲水流觞未足多。"
        },
        {
            "title": "题时遁泽画卷十首",
            "content": "一云山万重，天地混不分。\r\n须臾风浪恶，舟楫泊江濆。"
        },
        {
            "title": "赤松即景",
            "content": "平生百虑懒，尚有丘壑心。\r\n佳哉二三友，歃盟同幽寻。\r\n壮怀豁虚旷，玄宫穷邃深。\r\n时方酿薄暑，万绿张云岑。\r\n新篁凝粉翠，日影筛碎金。\r\n瘦筇扶野步，羽扇摇清吟。\r\n潄齿掬清泚，雪瀑开风襟。\r\n脱巾挂琪树，露顶涵重阴。\r\n山禽自在语，山醪随意斟。\r\n物外转栖碧，石险苍苔侵。\r\n路穷不可去，半山闻语音。\r\n山路未为险，世路万{上山下欹}嵚。\r\n阿时侣麋鹿，结茅入深林。"
        },
        {
            "title": "除夜防杨此斋",
            "content": "一别癯仙已八年，伶俜鹤骨尚弹冠。\r\n相逢逆旅欢然处，各著精神子细看。"
        },
        {
            "title": "挽王夫人",
            "content": "秋山萧萧兮，连山之冈。\r\n有幽一宫兮，千古其藏。\r\n毓野堂之世则兮，绵瓜瓞以承芳。\r\n来宗牖而自度兮，如奉姑嫜。\r\n相君子之婉婉兮，发轫康庄。\r\n囿一世之天兮，遽瘗佩而沈璜。\r\n秋风萧萧兮，连山之冈。"
        },
        {
            "title": "畴依",
            "content": "贤哉颜子，好学独称。\r\n既竭吾才，欲罢不能。\r\n不贰不迁，庶乎亚圣。\r\n一箪一瓢，不幸短命。"
        },
        {
            "title": "畴依",
            "content": "武王达孝，善继善述。\r\n盟津既誓，干戈载戢。\r\n访于箕子，洪范以陈。\r\n惟皇建极，反覆丁宁。"
        },
        {
            "title": "冽井",
            "content": "冽彼井泉，莲华其号。\r\n有美一人，於焉是蹈。\r\n琴瑟既合，载言载笑。\r\n父母不允，中心悼悼。"
        },
        {
            "title": "挽施子华",
            "content": "二五交运兮，杂糅乎刚柔。\r\n美恶厚薄兮，何廪生之不侔。\r\n厚者未必薰兮，薄者未必莸。\r\n羌寓形於溟涬兮，藐起灭之一沤。\r\n惟父母之哭子兮，蹇彼苍之大尤。\r\n吾尝抱此至痛兮，知毅翁之恨难收。\r\n虽我不识子兮，知谨实而好修。\r\n抚新碑而感慨兮，相铎声之口讴。\r\n奥山兮泉浏，凄巘兮云幽。\r\n夫子有命矣夫之叹兮，可以释而翁之忧忧。"
        },
        {
            "title": "题玉涧八景八首",
            "content": "山外江村晚，纵横八九家。\r\n过桥无路处，人思渺天涯。"
        },
        {
            "title": "题墨梅",
            "content": "穷冬天地闭，万物正雕残。\r\n玉立清梢表，天然独耐寒。"
        },
        {
            "title": "代寿忠王",
            "content": "天眷中兴业，丁年拱庆基。\r\n皇图开一子，宝历出三奇。\r\n象奏前星瑞，光依太极仪。\r\n一卮眉寿祝，敬和益公诗。"
        },
        {
            "title": "寄立斋",
            "content": "团栾未久又分襟，踽踽{缳纟换女}{缳纟换女}老不禁。\r\n陋巷更无佳客语，残编幸得古人心。\r\n熙熙农夫含生意，济济官僚喜德音。\r\n欲共功名须好汉，微阳何以胜重阴。"
        },
        {
            "title": "伯兄新楼十首",
            "content": "野色晴晖展画屏，绿槐古樾两娉婷。\r\n却嫌一带无情竹，只放金华半段青。"
        },
        {
            "title": "和易岩雪",
            "content": "丰年嘉瑞有根原，碎翦银河倒底悬。\r\n古有诸侯延辨孟，今无令尹访饥袁。\r\n狺狺吠犬思骚楚，茂茂贞松记漆园。\r\n险韵忽拈真寡和，茶烟起处屈高轩。"
        },
        {
            "title": "和立斋蜡梅韵",
            "content": "蜡花檀晕香如梅，撺号入谱名京垓。\r\n立斋形容消息大，浓芳不受霜雪埋。\r\n疎影横枝虽未足，淡淡中色搀先开。\r\n薰然不待诗料理，诗人无奈清香催。\r\n诗清香韵两奇绝，诗香相感从何来。\r\n只缘人与花相似，心香洒洒俱无埃。\r\n坡公衣钵何敢睨，简斋香酒非吾裁。\r\n有时静听群儿读，绕树日走数百回。\r\n仰头生意已如此，俯视百草方枯荄。"
        },
        {
            "title": "题山桥十首",
            "content": "轧轧飞车入翠微，人於妙处未深知。\r\n自从标榜新拈掇，碎却山桥一段奇。"
        },
        {
            "title": "和诸庵花光十梅颂",
            "content": "接得少林枝叶，满腰风雪馨香。\r\n一自飘零庾岭，花光也解流芳。"
        },
        {
            "title": "和遁泽惠豆粟韵",
            "content": "秋深万物尽归根，五谷从来不解分。\r\n以长而食了无事，南山有种何曾勤。\r\n遁泽真情在句中，薄俗三叹曹刘风。\r\n识得异形同一气，应无管蔡怨周公。"
        },
        {
            "title": "和立斋蹋月韵",
            "content": "我观天壤间，何处无此月。\r\n对月两心同，正自欠此客。\r\n月清人更清，心景两相迎。\r\n平生负此约，鬓影今星星。\r\n我有一句话，愿与月同盟。\r\n清光无晦蚀，与德时时新。"
        },
        {
            "title": "挽汪帅参",
            "content": "一世钦斋老，声名四十年。\r\n冰融南省日，春满洞庭天。\r\n笑语当时密，交情晚节坚。\r\n秀英今已矣，新阁独岿然。"
        },
        {
            "title": "题涵古",
            "content": "平生意广奈才疎，学未成时家已癯。\r\n蚤慕沧洲穷广大，晚依丽泽沃焦柘。\r\n先儒凛凛今如在，圣道洋洋熟与图。\r\n两字高题时仰止，千江一月几曾殊。"
        },
        {
            "title": "和立斋番君吟",
            "content": "日月星辰天之精，山川草木地之文。\r\n本乎天者既圆象，下者何不皆方形。\r\n此疑千古不能决，读尽六经无异说。\r\n依稀子夏微有言，譬诸草木区以别。\r\n草木之中操孰坚，佥曰此君耐岁寒。\r\n虚心直节表真劲，穷冬大雪青琅玕。\r\n平生正坐一圆累，未堪全德君子比。\r\n内圆犹是智之余，外圆无乃德之耻。\r\n我闻楚东有云仍，生来气骨清稜稜。\r\n觚哉觚哉出乎类，长大益觉廉隅分。\r\n自从大学悟絜矩，四面正直各得所。\r\n独秉重坤六二爻，斯可以为民父母。\r\n厥初受命莫不然，世衰俗弊失其传。\r\n商周之际斯为盛，孤竹二子何曾圆。"
        },
        {
            "title": "挽曹叔献",
            "content": "野草何青青，野花亦莙莙。\r\n王园翳烟树，东风开泉扃。\r\n灵辰倏祥练，祖载何因循。\r\n半生安陋巷，箪瓢澹无营。\r\n天命有穷达，书生多苦辛。\r\n北邙同一路，玄庐等枯荣。\r\n我本里中子，升堂托微婣。\r\n每怀桮渡语，惟士有常心。\r\n几仗虽疏阔，眷眷敬爱深。\r\n故家乔木瘁，不复典刑存。\r\n流水桃花窅，飘零薤露音。\r\n幽宫一以閟，清泪洒芳春。"
        },
        {
            "title": "送赵书记二首",
            "content": "只将精识作生涯，评古论今吐粲花。\r\n玉洁冰清官自大，云飞川咏吏无哗。\r\n伟人落落难重见，余子纷纷未足夸。\r\n老我不能歌颂语，杯中须减饭须加。"
        },
        {
            "title": "题山桥十首",
            "content": "风云下走若冯虚，目极长空千里余。\r\n每日城中望山色，却来倚槛认吾庐。"
        },
        {
            "title": "题潘氏山水壁",
            "content": "叠巘云烟表，茅檐竹树中。\r\n起予深隐趣，笔底有高风。"
        },
        {
            "title": "郑寺正挽辞",
            "content": "坦溪渺渺兮配流庆之深长，园林带宅兮风月无疆。\r\n鸥鹭受盟兮举清觞，胡不百年兮长徜徉。\r\n澡身更服兮愙气安详，遗颂洒然兮墨耿光。"
        },
        {
            "title": "挽时佥判",
            "content": "灵辰不留兮，挽者徘徊。\r\n羌若人之秉德兮，佩先训之不回。\r\n以直道事人兮，任当路之疑猜。\r\n坎壈一官兮，穷达何有於我哉。\r\n灵辰不留兮，启社塘之夜台。\r\n薤露再歌兮，亦孔之哀。"
        },
        {
            "title": "送金华赵宰二首",
            "content": "六龙潜处起宗英，来作金华有脚春。\r\n人被抚摩称是佛，事归听断果如神。\r\n忍看凫舄双飞去，趁得葭灰一点新。\r\n近世柏台冠豸者，多求作邑有声人。"
        },
        {
            "title": "竹石屏歌谢遁泽",
            "content": "好古博雅时遁泽，往岁赠我墨图柏。\r\n今年揆予初度临，又复持赠竹石屏。\r\n柏以祝我老，竹以坚我心。\r\n长歌短歌先后发，书室夜夜生光荧。\r\n君才固磊落，爱我何独深。\r\n此石不知出何地，来自紫阳夫子门。\r\n紫阳缘督两授受，谓宜永作传家珍。\r\n所宝又有大於此，余光委照非其人。\r\n以我所愿紫阳学，以我生作石笋孙。\r\n石笋固宜有石竹，笋竹生成同一根。\r\n当时竹上岁寒句，先达难赏流传今。\r\n去年忽得紫阳岁寒字，如约屏石来同盟。\r\n朝夕敛身对二妙，俨然拱侍沧洲之竹林，\r\n寓物敬慕度义全幽贞。不有畏友相勉励，\r\n安得准绳磨琢箴。句中雅意已佩服，\r\n石中有竹谁能评。欧梅苏范六君子，\r\n绝识雄辨万口称。珠犀砂玉亦得矣，\r\n髣髴未得此理真。顾我生既晚，\r\n欲说口已瘖。造化发育固难测，\r\n尝闻古有刚柔分。柔土既发万物之生气，\r\n刚土故涵万物之阴精。人之所见自有限，\r\n熟识万象俱妙凝。此非物之影，\r\n真是竹之形。遗梢坠叶积於土，\r\n土化为石竹自存。生物不随凝结变，\r\n请观琥珀与水晶。我疑此石生渭滨，\r\n土石变化岁一层。岁岁层层应万状，\r\n直欲尽磨翠壁铺作千亩帐。"
        },
        {
            "title": "挽汪约叟",
            "content": "忆昔先君子，金兰气味投。\r\n中间有生死，一别几春秋。\r\n晓漏传幽梦，英魂觅旧游。\r\n城东烟月冷，应是访新丘。"
        },
        {
            "title": "题玉涧八景八首",
            "content": "梵宇出林杪，暝色敛烟树。\r\n钟声有针中，听於无听处。"
        },
        {
            "title": "挽颐轩张朝奉",
            "content": "蔼然一气备天和，不尽人间岁月多。\r\n乡里同声称佛子，儿孙相继奋儒科。\r\n蠲租捐廪今无有，刲豕然灯可奈何。\r\n德在人心真不朽，几多麟碣汙山河。"
        },
        {
            "title": "小酌敬岩梅下和立斋韵",
            "content": "平生手种梅，不作和羹念。\r\n其所起予者，岁寒心一片。\r\n孤芳以气传，万物自形禅。\r\n暗香疎影句，知心亦已浅。\r\n虽以乾{上艹下橑}余，亦可清庙荐。\r\n今年花最蚤，思之心胆战。\r\n花蚤岂不佳，当开时尚远。\r\n阴阳贵顺序，难与俗人办。\r\n我岂事远观，急欲识春面。\r\n此意与谁论，珠玑谩堆案。"
        },
        {
            "title": "和易岩兰菊韵",
            "content": "小春天气未和平，冷暖於人孰重轻。\r\n幽菊瘦兰皆有味，凄风楚雨自无情。\r\n披来破衲便身稳，写到新诗彻骨清。\r\n个里不知谁得失，薰蕕境界要分明。"
        },
        {
            "title": "梅影",
            "content": "梅花已清绝，明月忽横窗。\r\n孤影知难并，群花已竖降。\r\n淡痕开画帐，皓色掩书缸。\r\n寂寞素娥冷，须臾拥去幢。"
        },
        {
            "title": "宿仙山浸碧轩二首",
            "content": "冒黑投精刹，呼灯读旧诗。\r\n平分禅榻稳，共听雨声驰。\r\n鱼鼓催行色，溪山挽故知。\r\n人生萍聚散，后会复何时。"
        },
        {
            "title": "元正",
            "content": "吟诗犹是少年情，要复当初赤子心。\r\n心出入时何以御，手持一卷敬斋箴。"
        },
        {
            "title": "题墨梅",
            "content": "冰蕤开雪颖，墨妙发孤香。\r\n不袭逃禅印，枝头有异光。"
        },
        {
            "title": "呆官人三绝",
            "content": "獃本非嘉德，如何乐此名。\r\n能於獃外看，方见业之精。"
        },
        {
            "title": "题泽翁小巷",
            "content": "石护山溪口，溪溪自有原。\r\n若非江海量，曷受百川奔。"
        },
        {
            "title": "再次前韵",
            "content": "月指山间颇不平，何须江上有风清。\r\n用之不竭词虽侈，却道平分意未宏。\r\n严子五言终耐久，隐侯千载已寒盟。\r\n肯於明月相料理，定有清风不世情。"
        },
        {
            "title": "寄东湖诸友",
            "content": "东湖又是一年期，雅好绸缪岂不思。\r\n耳聩臂疼衰甚矣，山高水阔欲何之。\r\n工夫只在潜心处，端的何须对面时。\r\n堠子分明书八到，康庄稳步复奚疑。"
        },
        {
            "title": "题山桥十首",
            "content": "滔滔利俗著人深，洒洒衿怀可出尘。\r\n指日洞阳斤斧息，开山一著要当人。"
        },
        {
            "title": "和得全喜雪韵",
            "content": "瞻彼西山紫翠间，百年遗族备艰难。\r\n一区济济虽孤立，万物原原得静观。\r\n举世莫知黄发贵，何人肯伴白云寒。\r\n相将共折长亭柳，况是残梅已著酸。"
        },
        {
            "title": "挽邵公容春",
            "content": "北风北风兮丹旐飞飞，申原迈迈兮铎声孔悲。\r\n素韁栾栾兮二子皇皇，如有望兮魂其来归。\r\n地有灵兮人杰，表尔隧兮丰碑。"
        },
        {
            "title": "和通斋密窝韵二首",
            "content": "密密窝中养妙倪，恐因题扁被人知。\r\n了无声臭谁能测，纵有神明岂足窥。\r\n此外不忧还不惧，於中何虑更何思。\r\n浩然一气充天地，谁道吾侪老未衰。"
        },
        {
            "title": "和诸庵花光十梅颂",
            "content": "推出突栾本相，雨肥叶底清黄。\r\n熟后何曾酸涩，舌根自不寻常。"
        },
        {
            "title": "和诸庵花光十梅颂",
            "content": "空里翻身透出，风前玉立精神。\r\n百草头边未觉，还他独占先春。"
        },
        {
            "title": "和易岩春雪韵",
            "content": "腊前雪，春半雪。\r\n颠倒失其时，相去逾一月。\r\n一月不争多，燠寒异厥罚。\r\n垤户当坚凝，阳气乃舒发。\r\n草木既萌动，龙蛇起窟穴。\r\n万物欣向荣，狞风夜狂悖。\r\n晓鸡噤不鸣，但见窗间白。\r\n战栗起推户，琼瑶已几尺。\r\n陋巷书生釜不烟，关河甲士冰到骨。\r\n俯仰天地间，茅甲尽摧折。\r\n万境寂无声，群动亦僵裂。\r\n当其怀煦煦，蠢蠢竞懽悦。"
        },
        {
            "title": "题果斋集后",
            "content": "童髽及侍果斋贤，白璧沈埋二十年。\r\n师道倦为莲幕客，诗魂蜚伴雪堂仙。\r\n同游诸老无人在，所幸斯文有子传。\r\n读到徐卿珠玉句，抚膺三叹愧遗编。"
        },
        {
            "title": "宿倍儡店感旧",
            "content": "诸老皆仙去，遗踪岁月深。\r\n主人今易姓，客子亦伤心。\r\n来燕传新话，群蛙试闹音。\r\n欲将兴废事，历历问云岑。"
        },
        {
            "title": "和叔崇春寒韵",
            "content": "知和而和当有节，节贵得中忌超越。\r\n造化神机岂易窥，天上不知谁理燮。\r\n东皇面目似非真，我闻四时皆有春。\r\n春来天地已交泰，肃肃群阴岂可伸。\r\n金谷笙歌未尝冷，莫张威势嚇诗人。"
        },
        {
            "title": "瑞香",
            "content": "呈外来香国，琼敷四出葩。\r\n娇姿不受暑，睡思却便茶。\r\n心里藏金粟，枝头簇紫芽。\r\n长安厌歌舞，还肯到侬家。"
        },
        {
            "title": "赠寻贤赵相士",
            "content": "赤脚佯聋术有神，贤才未必要贤寻。\r\n寻贤牌子非贤物，自是君王坐右箴。"
        },
        {
            "title": "送立斋入闽哭久轩",
            "content": "双溪秋气深，送子临古道。\r\n古道如掌平，四顾行人少。\r\n行行复行行，何日度南峤。\r\n故人今已矣，未必死非好。\r\n世事浩无涯，愁云黯江表。"
        },
        {
            "title": "和无适四时赋雪梅",
            "content": "九人清赏尚堪夸，记得归时月未斜。\r\n诗卷寂寥今岁客，虬枝依旧去年花。\r\n仙宗屡欲编为谱，句法深惭不著家。\r\n多藉孤芳相点缀，採归笔下便光华。"
        },
        {
            "title": "和诸庵花光十梅颂",
            "content": "孤山树槁神枯，一段底死工夫。\r\n脉脉不知机转，忽然嘴眼皆苏。"
        },
        {
            "title": "台山周咏道别五年因诗寄借韵以谢二首",
            "content": "解后松斋日，曾知学共程。\r\n心期千古远，世味一毛轻。\r\n孰谓睽离久，犹垂故旧情。\r\n何时风月夜，得共插文盟。"
        },
        {
            "title": "夜坐呈外舅",
            "content": "略无家具可经营，有子顽冥秘锢深。\r\n岁月自催忙里客，功名不著静中心。\r\n诗非得意贫难遣，酒已忘情恨莫禁。\r\n坐对冰翁无可语，孤灯残火伴清吟。"
        },
        {
            "title": "题花光梅十首·幻花减尽",
            "content": "孤标不肯结春缘，细雨黄昏腊正残。\r\n望断落花流水远，枝枝点点是微酸。"
        },
        {
            "title": "畴依",
            "content": "皇宋文明，周子天畀。\r\n不由师传，道体默契。\r\n建图属书，以觉后觉。\r\n上接洙泗，下开河洛。"
        },
        {
            "title": "夜观野舟浩歌有感",
            "content": "康衢久寂寞，击壤音微茫。\r\n南风启箫韶，拜手赓明良。\r\n周衰二雅废，凤兮歌楚狂。\r\n楚狂已再变，三闾竟哀伤。\r\n俯仰千载后，嗟嗟情性荒。\r\n梁选尚远思，渊明粹而庄。\r\n开元生李杜，我宋推苏黄。\r\n宗派亦沦坠，纷纷师晚唐。\r\n吟骨不淳古，记魄不自强。\r\n雕镂心肺苦，何曾徵宫商。\r\n濂翁著和澹，感兴开紫阳。\r\n紫阳尚六义，六义兴已亡。\r\n郑卫日盈耳，冰炭搅我肠。\r\n章贡有奇士，野舟刊名章。\r\n古城夜酌句，正义尤洋洋。\r\n游谈到巍荡，百世流遗芳。"
        },
        {
            "title": "题承庵二首",
            "content": "十年足不到承庵，抚事兴思重怆然。\r\n风急雁行斜漠漠，夜深蟾影弄娟娟。\r\n炉亭暖彻通宵火，鱼板惊残向晓眠。\r\n欲识本来真面目，杖藜未免再留连。"
        },
        {
            "title": "重题八咏",
            "content": "楼压重城万井低，星从天阙下分辉。\r\n伤心风月诗应瘦，满眼桑麻春又肥。\r\n山到东南皆屹立，水流西北竟同归。\r\n倚阑莫问齐梁事，断石凄凉卧落晖。"
        },
        {
            "title": "和立斋岁寒歌五章",
            "content": "忆昔坚保兮铭著心腑，故迹堙芜兮茫坠绪。\r\n瞻翠碧之万竿兮犹有遗矩，岁寒之句俨然如覩。"
        },
        {
            "title": "冬至和适庄即事韵",
            "content": "跛躄废人事，来投大士家。\r\n清谈半窗月，澹坐一杯茶。\r\n燕豆来霜果，鸲瓶浸腊花。\r\n葭浮才一日，芳思已无涯。"
        },
        {
            "title": "和胡子升大欠韵",
            "content": "能践其形亦甚难，天高地下我中间。\r\n读书未造精微阃，处世应迷到欲关。\r\n勉勉工夫何假字。区区绘事岂真颜。\r\n须知天赋元无欠，还尔当时勿恃还。"
        },
        {
            "title": "和叔崇两绝",
            "content": "道心常要摄人心，有德之人必有邻。\r\n愧我空虚无一善，安能交义契兰金。"
        },
        {
            "title": "仲夏游赤松有感",
            "content": "堆堆书册畧抽头，决意兹行不暇筹。\r\n雨观风台凌绝景，云峦雪瀑壮清游。\r\n二皇群石应难觅，南涧双羊已莫求。\r\n访我旧题无复有，姓名方媿倚人留。"
        },
        {
            "title": "题泽翁小巷",
            "content": "缥缈云烟外，迢迢江水明。\r\n数家藏密树，一塔峭孤城。"
        },
        {
            "title": "挽司直兄",
            "content": "老厌鸳行武，骑鲸不肯留。\r\n空存丹棘谳，未告紫宸猷。\r\n黄老辜初志，青山颺晚谋。\r\n夕阳无限好，心事竟悠悠。"
        },
        {
            "title": "送赵素轩去婺守为本道仓使",
            "content": "人物乾淳旧典型，满腔全是远菴仁。\r\n来时懒作三刀梦，去日留为一道春。\r\n千里桑麻深雨露，双溪风月更精神。\r\n出门父老欢迎处，犹有文公旧郡民。"
        },
        {
            "title": "用前韵答车玉峰",
            "content": "人物如君屹鼎湖，高山仰止我仪图。\r\n讲篇损益开新式，略纪删修有定模。\r\n目断交情殊恨阔，心涵古道岩相符。\r\n去年不客东湖上，几失人间大丈夫。"
        },
        {
            "title": "畴依",
            "content": "至哉子思，忧道失传。\r\n推本遗训，中庸一编。\r\n提挈网维，开示蕴奥。\r\n无声无臭，熟窥其妙。"
        },
        {
            "title": "和易岩韵",
            "content": "一身之外总虚名，未必虚名果有情。\r\n诩诩交游何足恃，区区世味本来轻。\r\n三春已过犹无雨，四海将枯只是晴。\r\n利害所关天样大，一豪得失岂难平。"
        },
        {
            "title": "叶西庐惠冬菊三绝",
            "content": "谁知造化用工深，处士隐潜得返魂。\r\n白发书生留晚节，从今岁岁典刑存。"
        },
        {
            "title": "韦轩游山遇雨",
            "content": "踏碎羊山黄叶堆，天飞细雨相车回。\r\n二皇应讶来何晚，不忍听君话别杯。"
        },
        {
            "title": "题长江图三绝",
            "content": "瓜步洲前水最深，几人恃此纵荒淫。\r\n谁云天意分南北，自是人无混一心。"
        },
        {
            "title": "三衢纪所闻",
            "content": "青幙红裾忠懿孙，如今流落不堪听。\r\n丹书织券山河誓，却与春闺赎滥刑。"
        },
        {
            "title": "白荷花",
            "content": "玉娥独自到书屏，不管人间暑气深。\r\n待得诗成花已谢，应无好句惬花心。"
        },
        {
            "title": "拜明招二先生墓有感",
            "content": "束发家庭识所宗，平生心在瓣香中。\r\n白头始下券台拜，的的精诚自感通。"
        },
        {
            "title": "春雪两绝",
            "content": "开岁晴天亦太悭，六花日日舞檐端。\r\n浑然一色无分别，也把梅花作雪看。"
        },
        {
            "title": "和立斋喜雪韵",
            "content": "生意原原如襞积，阴阖阳开有绳尺。\r\n风霜冰雪岂少思，到此自宜天地塞。\r\n凛然帝则亘古今，此外不知还不识。\r\n连年冬令太伤迟，君子忧时长皱眉。\r\n万物骄矜不自持，落尽窗前年后梅。\r\n深山芽茁无空枝，更疑麦陇青离离。\r\n一夜风号阳气服，玄冥奋威正当局。\r\n翦水裁花两日飞，更撒珠玑三万斛。\r\n揽柄收权应恨晚，明朝已迫东方木。\r\n却恐春风未肯和，颠倒天时难善俗。"
        },
        {
            "title": "蒋叔行挽辞",
            "content": "万山蟠兮新此一丘，吁嗟乎，\r\n吉士兮灵辰不留。佳城郁郁兮马跼不进，\r\n前冈隐隐兮牛眠是求。竁蜿蜒兮有隧，\r\n枕臯隰兮沃流。东望兮庐舍，\r\n西望兮松楸。白云兮生死同壑，\r\n黄垆兮杖屦昔游。孤哀哀兮罔极，\r\n悼愁愁兮千秋。怅素绋兮莫执，\r\n相尔些兮商谣。"
        },
        {
            "title": "和立斋岁寒歌五章",
            "content": "羌人生之秉贞兮孰无阳秋，惟澹而无欲兮斯能无求。\r\n宜此心之冰坚兮凛北风之正遒，岁寒之常兮足以自修。"
        },
        {
            "title": "答子宣雪中惠吴中珍味",
            "content": "谁枉袁安雪里车，忽然台馈入吾庐。\r\n平生安识吴中味，搅碎衰翁满腹蔬。"
        },
        {
            "title": "马华父母叶氏挽词",
            "content": "苕溪猩鬼兮呼啸幽篁，绣衣一出兮血膏斧铓。\r\n笳鼓归来兮拜舞北堂，潢池夷靖兮母训是将。\r\n慈颜开喜兮家国之祥，薰风自南兮草木正长。\r\n胡不百年兮俾寿而康，庭萱夜殒兮奁玉昼藏。\r\n使者菲屦兮桐杖皇皇，一道生灵兮悲如我伤。"
        },
        {
            "title": "题画梅",
            "content": "枝头寂寞若为情，唤起毛锥为写神。\r\n月下风前长玉立，娟娟一纸四时春。"
        },
        {
            "title": "寒夫人挽章",
            "content": "勋烈高忠简，夫人衍庆源。\r\n春风南涧藻，秋雨北堂萱。\r\n鸾鉴伤孤影，芝庭茂两孙。\r\n清霜凝素仗，璀璨满西原。"
        },
        {
            "title": "乌伤行",
            "content": "惟皇降衷于下民，暴暴莫殄心之仁。\r\n孝哉颜氏一有感，毕逋衔土成丘茔。\r\n彼亦莫如其所以，自甘血觜含余辛。\r\n志壹动气气动志，凤仪麟出理亦均。\r\n环百里地画疆井，千有余载蒙嘉名。\r\n绣衣使者迂六辔，下马肃拜心凌兢。\r\n大书瑰辞镇松柏，便有山鬼呵崖阴。\r\n明刑弼教期无刑，何如先使教化明。\r\n流传墨本到此屋，有人心者俱作兴。\r\n但愿人人常此心，安得作乱干童程。"
        },
        {
            "title": "和诸庵花光十梅颂",
            "content": "孤标向背从地，枝头各自精彩。\r\n堂堂妙用纵横，谁识笔根所在。"
        },
        {
            "title": "挽邵公容春",
            "content": "申原幽幽兮北风正高，薤露一声兮山鬼夜号。\r\n吉人考终兮如蜕，遗编不朽兮风骚。\r\n一丘兮安固，万古兮滔滔。"
        },
        {
            "title": "题时遁泽画卷十首",
            "content": "断岸临江渚，风声瑟瑟寒。\r\n苍髯五君子，莫作大夫看。"
        },
        {
            "title": "题梅",
            "content": "万物正摇落，梅花独可人。\r\n空中三五点，天地便精神。"
        },
        {
            "title": "送希夷之江西",
            "content": "小雨敛轻尘，秋声壮亭驿。\r\n驱车过南浦，别怀徒襞积。\r\n世道一以坏，为善不自力。\r\n一朝鲁两生，为人作行色。\r\n后山薄命篇，竟不待它日。\r\n送子行复行，一步一叹息。\r\n谁知离索悲，有甚万种失。\r\n此事已忘言，此情未能释。\r\n有时诵吾句，或为千里益。"
        },
        {
            "title": "和乘雪游山韵",
            "content": "肃然穷巷冻堆堆，高卧袁生梦正回。\r\n拥鼻微吟烧榾柮，茅柴也荐两三杯。"
        },
        {
            "title": "和叔崇橘花韵二首",
            "content": "厥包锡贡三千春，为花著句曾无人。\r\n颗颗珠玑香万斛，薰蒸天地句风苹。\r\n充实先生诗兴发，韵严不数阳春雪。\r\n龙蛇一纸开天荒，琅然吟破夜光月。\r\n炯炯后皇嘉树中，精白任道言非空。\r\n秉心高洁寄清赏，世人只解歌春红。"
        },
        {
            "title": "用玉成韵题秋台诗卷",
            "content": "杳杳南风琴，洋洋大雅音。\r\n复古心未古，难以笔力任。\r\n秋台千古调，渊乎乐不淫。\r\n天然绝琱饰，无非情性吟。\r\n掩卷三叹息，式如玉与金。"
        },
        {
            "title": "拜明招二先生墓有感",
            "content": "一原英魄一山藏，回首怀忠道路长。\r\n天意未开南北限，要教北学王南方。"
        },
        {
            "title": "八咏新楼",
            "content": "翚飞高插女星光，可是溪山属沈郎。\r\n眼力拓开千里远，楼身抬起一寻强。\r\n争观王谢新题壮，不数齐梁旧事荒。\r\n谁识倚阑真乐处，清风明月浪篇章。"
        },
        {
            "title": "挽思泉居士",
            "content": "平生不蓄买山钱，晚得佳城岂偶然。\r\n官职丛中韬素志，风波险处谒名贤。\r\n只将和气占心地，尚想清尊养性天。\r\n宗党典刑难倒指，忍看庭玉泪溅溅。"
        },
        {
            "title": "和易岩木犀韵",
            "content": "昨夜西风作意凉，吹开粟粟绕枝黄。\r\n有时月窟閒来往，天上人间一样香。"
        },
        {
            "title": "寄题江山叶氏翠香亭",
            "content": "小诗越境论交情，不见新亭句未精。\r\n寄语主人犹缺典，梅花应恨不同清。"
        },
        {
            "title": "题山桥十首",
            "content": "世事难凭转眼空，可人泉石在云中。\r\n此心多少闲丘壑，且发微机与众同。"
        },
        {
            "title": "和诸庵花光十梅颂",
            "content": "不问东风来未，冷冰冰中得意。\r\n谁於笔下外知，更有无味之味。"
        },
        {
            "title": "挽潜斋王枢相",
            "content": "忠简流余庆，文忠印此心。\r\n词章传世早，事业得君深。\r\n不尽风云会，宁知岁月侵。\r\n九重惊殄瘁，谗言舌方瘖。"
        },
        {
            "title": "题书目",
            "content": "博而寡要岂通儒，三万牙签亦太虚。\r\n一编论语用不尽，世间何必许多书。"
        },
        {
            "title": "元正",
            "content": "开正又展一年期，霞脸醺醺酒半卮。\r\n独坐晴窗无一事，呼童和墨写梅诗。"
        },
        {
            "title": "和伯兄适庄访立斋",
            "content": "园林襟带两三家，翁季怡怡意度嘉。\r\n时把酒杯倾月影，或烧石鼎煮天花。\r\n青编有味毋吾隐，白发无情任汝加。\r\n翠竹数午新映石，岁寒只此是生涯。"
        },
        {
            "title": "题宁庵",
            "content": "寂寂钟鱼冷，松楸蔽杳冥。\r\n云侵晴路湿，衣染晚岚青。\r\n天未生人物，山应销地灵。\r\n何祠香一瓣，遗恨满空庭。"
        },
        {
            "title": "拍手行",
            "content": "五云缥缈护天关，{誉言换车}金辇宝来如山。\r\n上有封题三道印，多是中朝清要官。\r\n一膏一缕尽民命，荆箠新痕蚀旧瘢。\r\n东麾西节步霄汉，公私赤立生意悭。\r\n年谷丰时无盖藏，那禁水旱相摧残。\r\n黄馘槁项卧沟壑，獾奴狼子生狂贪。\r\n辍耕太息鸿鹄志，乘牛读史需时艰。\r\n忽如妖禽啸清晓，泥丸初不劳惊弹。\r\n何人把玩张声势，直令聚蚋奔醯酸。\r\n竹兵乌合本儿戏，伍籍久蠹心先寒。\r\n吁嗟身世狭於掌，北望神京双泪潸。\r\n国家有纪谁敢犯，济彼德惠防民奸。\r\n何曾假借污暴手，病入心膂何时安。\r\n堂堂正气不久熄，自古东南多造端。\r\n谁出华山拍手笑，袖中三民就山河宽。"
        },
        {
            "title": "题愚斋梅轴",
            "content": "悄然笔下有心期，写出寒梢玉立时。\r\n何事巧藏烟雨里，孤标深不愿人知。"
        },
        {
            "title": "题时遁泽画卷十首",
            "content": "浩浩云横坞，霏霏雨不收。\r\n野桥人少度，寂寞卧清秋。"
        },
        {
            "title": "书隐和韵谢再答之",
            "content": "我已百念灰，只有敬贤念。\r\n事之云乎哉，敢分席半片。\r\n不思笙鹤随，犹望衣钵禅。\r\n举杯邀杖履，同问春深浅。\r\n徘徊梅月下，不嗔苹藻荐。\r\n公诗太过情，置我冰而炭。\r\n年来从心游，琴瑟幸非远。\r\n一谦生万和，一默屈在辨。\r\n今日知公心，它日识公面。\r\n朝夕愿趋隅，稽首侍香案。"
        },
        {
            "title": "效希夷和陈北溪韵",
            "content": "北溪真有道，出语涵芳鲜。\r\n觉彼群迷句，真与梅争妍。\r\n一花一太极，极立形气先。\r\n逋仙名浪得，未必知其然。"
        },
        {
            "title": "和叔崇清明后四绝",
            "content": "昌黎空作送春诗，只道门前柳絮飞。\r\n岂识一犂江上雨，春风於此大知非。"
        },
        {
            "title": "赠吴晠",
            "content": "襟佩青青白面郎，未成佔毕已飞扬。\r\n深嫌实学规模拙，只把时文日夜忙。\r\n志气峥嵘谋富贵，身心荒落败纲常。\r\n他年穷达皆无据，却笑儒冠误可伤。"
        },
        {
            "title": "自述",
            "content": "身坐众香国，蒲团诗思新。\r\n一贫虽累我，此兴未输人。\r\n陋巷谁为侣，寒窗不染尘。\r\n五言盟四友，笔下屯生春。"
        },
        {
            "title": "侍伯兄宿履庵即事呈本老",
            "content": "朔风萧骚霜正浓，追随雁影来城东。\r\n楼阁宝门八字启，一超径入青莲宫。\r\n老师槌拂活泼泼，临机一喝开盲聋。\r\n舌根拖地无死句，何曾一字粘虚空。\r\n管带忘怀闻妙义，豁然暗与吾道通。\r\n诸方善人忽聚散，黄昏方打斋时钟。\r\n明极堂前吞个枣，画灰炉畔捉条龙。\r\n须臾八万四千偈，尽在蒲团默坐中。"
        },
        {
            "title": "赠朱道人",
            "content": "道人跨鹤遍天涯，伟观绝景收拾归。\r\n点头濡墨茅屋下，乘兴吐出胸中奇。\r\n百尺生绡冰样洁，落笔一埽风雨驰。\r\n远水拍天穷万折，怪石硗确蹲熊罴。\r\n槎石古木蛟龙走，断云寂寞无心飞。\r\n淡妆浓抹西子面，天梯石栈猿猱悲。\r\n野骑残僧小桥险，酒帘渔棹摇斜晖。\r\n生绡有限意难尽，兀坐静境窥天机。\r\n岂知造化无尽藏，奔会笔底无盈亏。\r\n射洪川幅非我有，且遣楮君百辈供指麾。"
        },
        {
            "title": "舟中和叶圣予三首",
            "content": "云欲回风势，先埋逼晓山。\r\n催程推路险，破冷觉杯悭。\r\n帆腹欣初饱，篙师相对闲。\r\n卧闻严子濑，只在片时间。"
        },
        {
            "title": "感旧三首",
            "content": "交契绸缪事未磨，月窗再得共婆娑。\r\n君今有子全无恨，顾我伶俜奈老何。"
        },
        {
            "title": "怀古呈通守郑定斋",
            "content": "东方有猗桐，菀彼云之岑。\r\n良工一斤斧，斲为膝上琴。\r\n朱弦轻拂抹，盎然太古音。\r\n不弹箕子操，不调离骚声。"
        },
        {
            "title": "呆官人三绝",
            "content": "冷面无惭色，真心不脱空。\r\n虽然獃在我，终是与人忠。"
        },
        {
            "title": "题伯兄新楼",
            "content": "步转层楼四望宽，了无一面欠云山。\r\n龙分玉脊隆隆起，溪露银波隐隐寒。\r\n诗思细摩僧塔峭，壮心不下女墙闲。\r\n仲宣百尺登高卧，未必当时得恁安。"
        },
        {
            "title": "效希夷和陈北溪韵",
            "content": "甚矣天地闭，独放一花鲜。\r\n未论色之洁，未论香之妍。\r\n只於冰雪中，谁占生意先。\r\n万物心自服，敢问何能然。"
        },
        {
            "title": "感旧三首",
            "content": "却为清贫识世情，人於淡处味方珍。\r\n未终旧话君还去，赖有梅花似故人。"
        },
        {
            "title": "归舟三绝",
            "content": "幸脱尘氛入帝城，又携幽恨满归程。\r\n雁行不整关心事，深媿汉人千虑轻。"
        },
        {
            "title": "题泽翁小巷",
            "content": "两水汇长江，绝壁上苍翠。\r\n前头风浪恶，危樯且深避。"
        },
        {
            "title": "畴依",
            "content": "昔在帝尧，咨舜一语。\r\n允执厥中，舜亦命禹。\r\n危微粗一，义复兼举。\r\n三圣授受，独盛前古。"
        },
        {
            "title": "赋双松堂",
            "content": "和平堂前列四皓，双松为主双桧宾。\r\n深山大泽不肯住，鞭霆驾雨来重闉。\r\n苍髯梳风音瑟瑟，霜皮凝雪冰粼粼。\r\n静有精神观世变，悄无颜色阿緌绅。\r\n朱幡皂盖几来去，丹楹藻棁方更新。\r\n魏武子孙敦宿好，十八公子忻相亲。\r\n世间灵物妙难测，一气长存天地仁。\r\n巍巍堂下万休戚，左右冷眼时笑颦。\r\n或然一念私欲胜，垂垂二老能相嗔。\r\n起居出入知所敬，愿言共保千千春。"
        },
        {
            "title": "和易岩木犀韵",
            "content": "秋光未为老，老桂开墙隈。\r\n虽与春风背，依吐心未灰。\r\n香浮玉宇远，体破金粟微。\r\n诗翁被花恼，深夜灯重吹。\r\n今朝恰重九，更泻茱萸卮。\r\n霜螯未堪把，菊蕊青满畦。\r\n景物自冉冉，气候犹迟迟。\r\n对花莫冷淡，行药姑随时。\r\n清欢既易遇，不饮复何为。\r\n兄弟琴瑟合，子侄鸿雁随。\r\n月明人影散，泚笔赓新诗。\r\n诗力籋天马，不可衔勒羁。\r\n诗坛峻极谢推毂，莫学檀公三十六。"
        },
        {
            "title": "秋兴",
            "content": "年少荒唐德颇惭，了无佳客伴清谈。\r\n相亲幸有坡诗在，秋晚堂深灯一龛。"
        },
        {
            "title": "早梅有感",
            "content": "新阳来复未十日，窗外梅花已狼藉。\r\n晴光烘过冰雪融，微风不动暗香密。\r\n争呼清樽相尉藉，无数落英坠巾帙。\r\n儿童但喜花开早，太早翻令我心栗。\r\n今年寒色苦未老，户穴不固泄万蛰。\r\n造化不翕何以张，不然生道几於息。\r\n明言岁事未足言，深忧南气日驰北。\r\n谁道东君庾岭来，煮酒银瓶荐嘉实。"
        },
        {
            "title": "拜明招二先生墓有感",
            "content": "炯炯长空一片心，东南鼎立统斯文。\r\n卷藏万古春归去，只有余光在此君。"
        },
        {
            "title": "题花光梅十首·五叶联芳",
            "content": "裁冰镂雪几多工，次第开时个个同。\r\n夜半传香来庾岭，至今拈起作家风。"
        },
        {
            "title": "题花光梅十首·淡中有味",
            "content": "一丘一壑似夷齐，劲雪繁霜特立时。\r\n瘦影横斜清峭峭，世间几个赴心期。"
        },
        {
            "title": "和立斋橘花韵",
            "content": "梅花已仙去，草木同蕕薰。\r\n万物竞妖冶，二气劳氤氲。\r\n南服有橘隐，春风罔知闻。\r\n浓露浥清晓，落月笼夜分。\r\n玉圆太极判，蚌合开天真。\r\n芬芳满宇宙，那肯媒东君。"
        },
        {
            "title": "舟中和陈子东",
            "content": "低垂纸帐绝纤埃，冷透孤衾梦易回。\r\n宿雾未收沙濑黑，大江才近水程开。\r\n细搜景物归诗句，尽逐羁愁入酒杯。\r\n最是推篷频问讯，岸傍未见一枝梅。"
        },
        {
            "title": "和秋涧惠兰韵",
            "content": "竹兰臭味古来同，同处元非造化工。\r\n墨竹方生秋涧上，紫兰已到鲁斋中。\r\n筑台移玉尊清惠，运笔挥金尚古风。\r\n却似高人来找我，幽芬日日透帘栊。"
        },
        {
            "title": "题长江图三绝",
            "content": "一目长江万里长，几多兴废要商量。\r\n时人莫作画图看，说著源头正可伤。"
        },
        {
            "title": "立斋游山不能偕次遁泽韵二首",
            "content": "色动山行约，令人忆旧游。\r\n地形虽险易，坤道自刚柔。\r\n路绕岩头石，烟横洞口舟。\r\n十年尘土梦，此志几时醻。"
        },
        {
            "title": "和立斋元日韵",
            "content": "之子善游远，西征酹欧阳。\r\n亹亹岁月换，作诗思故乡。\r\n老我绝世念，孤灯耿寒光。\r\n坐对三古书，绎绎搴纯英。\r\n天地时一泰，吾道何时昌。\r\n莫以一日腴，博此千载香。\r\n苟不新厥德，正亦王春常。\r\n只今自煮一斗酒，待子醉我琴书旁。"
        },
        {
            "title": "和遁泽初夏韵二首",
            "content": "深深陋巷更深藏，袜线曾无一寸长。\r\n学问不宜随苟且，传闻何敢喜张皇。\r\n一池科斗书千古，满径风骚竹万章。\r\n此意寂寥谁与共，美人只在水之阳。"
        },
        {
            "title": "和希夷木犀韵",
            "content": "秋来望月如水犀，忽有香风鼻观吹。\r\n遍寻不得见花面，若得见花敢轻贱。\r\n徐徐步转墙角来，草色芊芊一径开。\r\n俨然嘉树奠南服，环佩锵锵万圭绿。\r\n阳艳多情不敢媒，平生偶与西风熟。\r\n皇天清则土方真，耿耿谁如受命独。\r\n三闾愁兮洞庭波，辛荪兰芷方并蓄。\r\n只有淮南扫隐句，攀缘千古资膏馥。\r\n希夷雅好异於是，万斛清香金一粟。\r\n曜灵西征易侵寻，绿鬓朱颜不待人。\r\n秋花不比春花早，开到秋花也是春。\r\n吟花弄叶何时足，年少须臾成老宿。\r\n一根生意贵栽培，力到自然文郁郁。\r\n君不见岩花独步秋叶中，穿天出月莫敢相过从。"
        },
        {
            "title": "题玉涧八景八首",
            "content": "画出女墙月，老子兴不浅。\r\n谁识春光中，解使平湖敛。"
        },
        {
            "title": "和叔崇禽声放言",
            "content": "天以鸟鸣春，鸟声不敢止。\r\n天以人鸣道，斯人其可已。\r\n尔鸟固无知，喧啾亦何利。\r\n鼓弄枝头晴，澜翻林外起。\r\n不学九臯鸣，声闻可止此。\r\n不学千仞翔，一鸣来瑞世。\r\n古以鸟名官，列职有理致。\r\n只有归去兮，陶公不尔愧。\r\n人岂不如鸟，鸣则震天地。\r\n不鸣千圣传，则鸣千古事。\r\n诗翁莫浪鸣，文武道未坠。"
        },
        {
            "title": "汪功父聘石友",
            "content": "一片寒姿苍玉质，久作歙江秋水骨。\r\n磨瑕砻垢饱风霜，袖手南游来楚国。\r\n我曾研破青烟痕，露华半勺拖玄云。\r\n文理细密温而淳，伯乐一顾空马君。\r\n癯癯好古子汪子，雅有半面如旧情。\r\n巧取豪夺俱不敢，聘以厚礼强委禽。\r\n吉日良辰新劝驾，绛帐交欢相慰藉。\r\n斟酌洙泗闯紫阳，大义发越添声价。\r\n紫阳是渠桑梓贤，久矣骖随辑坠编。\r\n会心不惜时磨研，至理神授珠莹圆。\r\n我今赠君明堂一柱金书墨，霜毫冠带来蟾窟。\r\n楮先生者白而腴，即日相邀来览德。\r\n弦歌声里春光半，净几明窗风日暖。\r\n四友参前无间断，俛首循循而勉勉。\r\n万里一鞭涂甚坦，太极门开初未远。"
        },
        {
            "title": "挽汪约叟",
            "content": "幸有灵光在，天乎作麽亡。\r\n生来最真实，病里亦康强。\r\n和气留丹鼎，清尘凝笔床。\r\n溪山呈秀处，风露悄凄凉。"
        },
        {
            "title": "和立斋书怀二首",
            "content": "病暑已成痼，尘埃凝简竹。\r\n萧萧北窗下，闭门惠茕独。\r\n曜灵欲西迈，风露涕心目。\r\n仰观牛女星，相望明河曲。\r\n谁能却凤皇，共此鹜鸡逐。\r\n美人天一方，邮音空往复。\r\n寥寥明月怀，翳翳谈间玉。\r\n欢喜闻归期，絷彼白驹谷。\r\n幸自有长林，尚可停鸾鹄。"
        },
        {
            "title": "和暘谷春郊韵",
            "content": "一春风雨多，连日幸开霁。\r\n清尊酹芳菲，嘉约起予意。\r\n迈迈溪南国，乐只群英萃。\r\n徘徊曲迳迂，老踁尚堪企。\r\n竹修君子容，花向少年媚。\r\n俯挹百草香，尚友万山翠。\r\n往事动深感，高谭出中秘。\r\n暮色排空来，一笑散襟袂。\r\n不有短长吟，寂寞此风致。"
        },
        {
            "title": "用希古韵送天台金吉父",
            "content": "行李西来又欲东，无情云雨锁长空。\r\n窗前细嚼书中味，膝上虚传瑟外风。\r\n老去苦无佳客语，新来忽有赏心同。\r\n钱唐江上云霄路，相对无因话月篷。"
        },
        {
            "title": "畴依",
            "content": "圣道不行，自周公殁。\r\n圣学不传，由孟子卒。\r\n上无善治，下无真儒。\r\n章句训诂，煨烬之余。"
        },
        {
            "title": "和德夫弟韵",
            "content": "偶寻沮溺问年丰，负笈肩琴恨不同。\r\n春草池塘君有梦，秋风灯火我何工。\r\n年时犹愿文加进，老大方忧道未洪。\r\n妙手自堪修五凤，绳枢草舍愧吾窗。"
        },
        {
            "title": "挽朱宜人",
            "content": "蜀峰飞来不记年，页峨崒嵂青绵联。\r\n康湖演漾吞万壑，风雷日夜喷飞泉。\r\n水西葱郁气方壮，水南重得黄牛眠。\r\n深山大泽绝异处，造物冥锢难轻捐。\r\n龙翔凤舞萃英淑，岂非天授夫人贤。\r\n彩云落月相珪璧，山花庭草摇香钿。\r\n虎羊甲士俨成列，万松磨颭生苍烟。\r\n夫君笔力扛九鼎，亲著幽德熏兰荃。\r\n应有山灵乘赤豹，千年呵护青瑶镌。"
        },
        {
            "title": "和无适四时赋雪梅",
            "content": "滕六驱车夜叩关，起来四面失烟寰。\r\n映书冷艳便穷巷，琢句高情动北山。\r\n侍立政思伊水上，风流不到灞桥间。\r\n须臾月上梅花冷，人与梅花相对闲。"
        },
        {
            "title": "次前韵寄郑悦斋",
            "content": "单骑冲寒发路东，只缘归计太疎空。\r\n三年事外多闲日，一别花间几信风。\r\n出处莫期当世合，功名要与古人同。\r\n凭君试问真消息，应已西兴唤短篷。"
        },
        {
            "title": "题时遁泽画卷十首",
            "content": "礉礉石林立，滃滃云壑閟。\r\n万杉最深中，莫有前朝寺。"
        },
        {
            "title": "迷道有感次韵",
            "content": "未识大安道，行行多路岐。\r\n人言讹近远，山路倍嵚巘。\r\n自有康庄处，多因便捷移。\r\n我今知堠子，万里不须疑。"
        },
        {
            "title": "伯兄新楼十首",
            "content": "投西眼力拓天宽，收得烟林透入关。\r\n双鹜断霞飞不尽，九峰斜抹有无间。"
        },
        {
            "title": "兰亭记",
            "content": "风流盛集数兰亭，刻石纷纷岂有真。\r\n嗟老感时何足慕，千年谁记浴沂人。"
        },
        {
            "title": "滕勿斋内杨氏挽词",
            "content": "东风捲地兮摧千红，松柏青葱兮启幽宫。\r\n龙{左巾右荒}广柳兮辞帘栊，埋香掩玉兮甘长终。\r\n芳草萋萋兮春又空，东君寂寞兮谁与同。"
        },
        {
            "title": "和无适四时赋雪梅",
            "content": "寄言青女莫来宾，闻道长安冻杀人。\r\n应瑞丰年占尚远，忧时君子虑方新。\r\n幸闻北境无他警，更喜东皇已问津。\r\n有客方携诗到手，天才端的是祥麟。"
        },
        {
            "title": "再和适庄韵",
            "content": "客从东方来，喜甚屐折齿。\r\n鼎烹石乳精，谈笑秋月里。\r\n中有八十翁，宴坐维摩椅。\r\n遁泽瑚琏器，玉瓒间罍洗。\r\n立斋持修绠，汲汲古井水。\r\n参也鲁依然，商声从曳屣。\r\n翘首诸俊游，霹雳烧蛇尾。\r\n双鸾辉九苞，翩翩夺栖枳。\r\n桐阳有卧龙，共蹋风云起。\r\n翁当沽美酒，炰鳌脍锦鲤。"
        },
        {
            "title": "和叔崇橘花韵二首",
            "content": "清和景气已非春，午阴浓处延诗人。\r\n一杯佳茗沃嘉话，粲然三礼羞蘩苹。\r\n洞庭手植清香发，金粟银须照肤雪。\r\n薰风十里漾芳思，万斛明珠剖胎月。\r\n素华绿叶骚颂中，光生南国德横空。\r\n朗吟受命不迁句，对花不饮无惭红。"
        },
        {
            "title": "题浴沂图",
            "content": "一时言志圣师前，鼓瑟声中三月天。\r\n谁识咏归真乐意，如何却向画图传。"
        },
        {
            "title": "三闾大夫赞",
            "content": "爱国忧民感慨深，沅湘浩浩魄沈沈。\r\n怀沙哀郢成何事，日月争光只此心。"
        },
        {
            "title": "用适庄赐韵回祝",
            "content": "大椿蟠根双干矗，秀色各分元气足。\r\n共占百五十二年，八千春秋从此卜。\r\n西方无量不可思，南华寓言不须读。\r\n造化发育自无已，天根月窟互相逐。\r\n霜挟狞风夜推户，日碾晴空晓烘屋。\r\n冰轮载魄将再弦，宝律浮葭欲飞玉。\r\n天公作意表弧瑞，学子分题剡笺轴。\r\n揆予受教自髧髦，岁月十分今已六。\r\n我翁早出名利尘，我翁天纵清閒福。\r\n眼明犹足察秋豪，脚健不肯支筇竹。\r\n友善堂前高揭扁，懿德道心新万目。\r\n人言腕力健於虎，更需万兔供豪秃。\r\n不买驼峰换清供，不买蛾眉歌寿曲。\r\n岁寒兄弟岁寒心，敬和长篇侑醽醁。"
        },
        {
            "title": "和易岩喜雨韵",
            "content": "歊烦一转亦何难，只在邦君念虑间。\r\n社鼠城狐才就絷，土龙刍狗便投闲。\r\n平时真见天人密，顺处不疑霖雨悭。\r\n梦里忽闻风力猛，定知千里破愁颜。"
        },
        {
            "title": "送硕夫兄之武昌",
            "content": "年年征袖拂孤篷，饱历风霜似有功。\r\n行李又谋千里外，别情多在数联中。\r\n骚骚荻岸飘新白，索索枫江落冷红。\r\n若遇雁音频寄字，寒窗时欲对清风。"
        },
        {
            "title": "酹江月/念奴娇",
            "content": "今岁腊前，苦无多寒色、梅花先白。可惜横斜清浅处，谁妨孤山仙客。玉勒寻芳，金尊护冷，定与心期隔。夜阑人悄，可无一段春月。怕它香已飘零，罗浮梦断，不与东君接。买得鹅湖千幅绢，留取天然标格。树老梢癯，蕊圆须健，不放风骚歇。花光何处，儿孙声价方彻。"
        }
    ]
}