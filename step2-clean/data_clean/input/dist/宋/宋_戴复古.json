{
    "dynasty": "宋",
    "author": "戴复古",
    "intro": "戴复古（1167—?） 字式之，天台黄岩（今属浙江）入。一生不仕，浪游江湖。尝居南塘石屏山，因自号石屏。江湖派著名诗人，作品受晚唐诗风影响，兼具江西诗派风格。曾从陆游学诗，部分作品抒发爱国思想，反映人民疾苦，具有现实意义。其词中亦颇有爱国之思，风格豪放，接近苏辛。有《石屏诗集》、《石屏词》。",
    "items": [
        {
            "title": "归来二首儿子创小楼以安老首",
            "content": "老去知无用，归来得自如。\r\n几年眠客舍，今日爱吾庐。\r\n处世无长策，闲时读故书。\r\n但能营一饱，浑莫问其馀。"
        },
        {
            "title": "次韵董叔宏山中有感",
            "content": "山中行乐处，百感上心来。\r\n宿雾扫不去，好风吹自开。\r\n岩花新得句，野水莫添杯。\r\n不尽登临兴，扁舟棹月回。"
        },
        {
            "title": "留守参政大资范公余同年进士往岁帅桂林题刻",
            "content": "宣政喜边功，隆兑筑州县。\r\n程公自名岩，刻石记所建。\r\n得既不偿费，中兴弃不缮。\r\n诞谩磨崖辞，当日妄夸衒。\r\n英英石湖仙，改作壶天观。\r\n壁间三大字，庄重如峨弁。\r\n诗文鸾鹤音，笔势龙蛇变。\r\n登高瞰洞户，漓水澄如练。\r\n胜概耸灵台，遐观起三叹。\r\n玲珑二十四，妙墨镌题遍。\r\n我来为拂尘，端若侍颜面。\r\n邦人颂遗爱，寿骨癯且健。\r\n今坐玉麟堂，安得使之见。\r\n\r\n【注释】：【原题】：\r\n留守参政大资范公余同年进士往岁帅桂林题刻最多四方传之暇日尝与同寮遍观因即公所名壶天观题数语"
        },
        {
            "title": "谢萧和伯见访",
            "content": "定交虽日浅，老眼见君深。\r\n急谊真如渴，能诗不肯吟。\r\n江湖尊白发，土苴视黄金。\r\n野客无边幅，相看话此心。"
        },
        {
            "title": "京口遇薛野鹤",
            "content": "天下江山第一州，可能无地着诗流。\r\n黄金不爱买官职，白发犹堪上酒楼。\r\n懊恨牡丹遭雨厄，叮咛芍药为春留。\r\n狂吟有禁风骚歇，语燕啼莺代唱酬。"
        },
        {
            "title": "寄后村刘潜夫",
            "content": "拥节持麾泽在民，仰盾台阁笑无人。\r\n刘蕡一策传千古，何假君王赐出身。"
        },
        {
            "title": "化成岩",
            "content": "城郭嚣尘外，江山胜概中。\r\n铿然和滩水，和以万松风。\r\n夹径森奇石，危亭纳太空。\r\n苍岩不能语，曾识赞皇公。"
        },
        {
            "title": "上封",
            "content": "楼台逼霄汉，窗户纳云霓。\r\n回顾千岩路，如登万仞梯。\r\n泉从山顶出，雪压树头低。\r\n高绝无人境，非僧不可栖。"
        },
        {
            "title": "送陈幼度运干",
            "content": "君是青云料，吾当白发年。\r\n驽骀傍骐骥，鱼鸟各天渊。\r\n他日难忘处，寒宵不忍眠。\r\n挑灯雪窗下，共读雁奴篇。"
        },
        {
            "title": "斗山子王深父作石屏记为老夫书其文甚佳采记",
            "content": "细读石屏记，临风觉厚颜。\r\n如何一片石，欲比众名山。\r\n浪迹江湖上，归身岩壑间。\r\n渔樵争半席，人笑老痴顽。\r\n\r\n【注释】：【原题】：\r\n斗山子王深父作石屏记为老夫书其文甚佳采记中语作五诗致谢"
        },
        {
            "title": "贫作负恩人为何宏甫作",
            "content": "九陌尘中事，三生石上身。\r\n狂为好诗客，贫作负恩人。\r\n十载江村别，扁舟淦水滨。\r\n音书久不至，得梦往来频。"
        },
        {
            "title": "水陆寺",
            "content": "长沙沙上寺，突兀古楼台。\r\n四面水光合，一边山影来。\r\n静分僧榻坐，晚趁钓船回。\r\n明日重相约，前村访早梅。"
        },
        {
            "title": "衡阳度岁",
            "content": "为怀贾谊到长沙，又过衡云湘水涯。\r\n诗酒放怀真是癖，江湖久客若无家。\r\n茫茫万事生春梦，草草三杯度岁华。\r\n把定东风笑相问，忍将桃李换梅花。"
        },
        {
            "title": "客中岁晚呈何宏甫",
            "content": "岁事费料理，三杯意适然。\r\n与其愁度日，曷若醉忘年。\r\n桑落冬前酒，梅花雪后天。\r\n不知身是客，多谢主人贤。"
        },
        {
            "title": "江村晚眺二首",
            "content": "数点归鸦过别村，隔滩渔笛远相闻。\r\n菰蒲断岸潮痕湿，日落空江生白云。"
        },
        {
            "title": "世事",
            "content": "世事真如梦，人生不肯闲。\r\n利名双转毂，今古一凭栏。\r\n春水渡傍渡，夕阳山外山。\r\n吟边思小范，共把此诗看。"
        },
        {
            "title": "莆中遇方□□邀出城买蛎而饮一僧同行",
            "content": "出郭断虹雨，倚楼新雁天。\r\n三杯古榕下，一笑菊花前。\r\n入市子鱼贵，堆盘牡蛎鲜。\r\n山僧惯蔬食，清坐莫流涎。"
        },
        {
            "title": "观捕黄雀",
            "content": "披绵争啄晚禾秋，决起森然网扼喉。\r\n一饱等闲输性命，知机万不及沙鸥。"
        },
        {
            "title": "松江舟中四首荷叶浦时有不测末句故及之",
            "content": "扁舟乃官差，舟子吾语汝。\r\n汝为我作劳，吾亦不汝负。\r\n好向上塘行，莫过荷叶浦。"
        },
        {
            "title": "花朝侄孙子固家小集",
            "content": "今朝当社日，明日是花朝。\r\n佳节唯宣饮，东池适见招。\r\n绿深杨柳重，红秀海棠娇。\r\n自笑鬓边雪，多年不肯消。"
        },
        {
            "title": "闻李将军至建康",
            "content": "匹马径趋府，将军意气多。\r\n来依汉日月，思复晋山河。\r\n边将惭尸素，朝臣奏凯歌。\r\n分明御徂诈，得失竟如何。"
        },
        {
            "title": "题邹震甫江山伟观",
            "content": "八境横陈淦水滨，异乡谁识倚楼人。\r\n江山不越乾坤大，烟雨翻成风月新。\r\n十载经营梅屋趣，三间突兀草堂隣。\r\n题诗未得惊人句，从此登临莫厌频。"
        },
        {
            "title": "湖口",
            "content": "水落山增峻，江空石出奇。\r\n倚篷看不足，解缆放教迟。\r\n沙上雁初到，樽前蟹可持。\r\n中秋能几日，又是菊花时。"
        },
        {
            "title": "喜闻平峒寇",
            "content": "峒寇都平了，官军奏凯歌。\r\n千山通道路，一雨洗干戈。\r\n天地和风转，江湖春水多。\r\n蜀中无近报，西贼定如何。"
        },
        {
            "title": "怀雪蓬姚希声使君",
            "content": "有感中来不自禁，短长亭下短长吟。\r\n梅花差可强人意，竹叶安能醉我心。\r\n世事无凭多改变，仕途相识半升沉。\r\n摩挲老眼从头看，只有青山无古今。"
        },
        {
            "title": "过三衢寻乡僧适遇爱山徐叔高同访郑监丞其家",
            "content": "暂作三衢客，寻僧出郭迟。\r\n适逢徐孺子，同访郑当时。\r\n诗集百家富，梅花几树奇。\r\n匆匆又行役，不见烂柯棋。\r\n\r\n【注释】：【原题】：\r\n过三衢寻乡僧适遇爱山徐叔高同访郑监丞其家梅园甚佳选百家诗"
        },
        {
            "title": "读三学士人论事三书",
            "content": "黄屋见闻远，朱门富贵忙。\r\n屠沽思报国，樵牧解谈王。\r\n能转祸为福，毋令圣作狂。\r\n草茅垂白叟，尚拟见时康。"
        },
        {
            "title": "送赵安仁之官上虞二首",
            "content": "表表魁梧相，面如田字方。\r\n早宜朝玉陛，犹自绾铜章。\r\n上挹叶丞相，近瞻商侍郎。\r\n风流接前辈，偃室有辉光。"
        },
        {
            "title": "小畦",
            "content": "小畦寻丈许，凿壁置柴扉。\r\n雨后菜虫死，秋来花蝶稀。\r\n插篱新种菊，抱甕已忘机。\r\n俗客忽相访，妨人洗布衣。"
        },
        {
            "title": "金陵游览用刘子明韵",
            "content": "英雄割据已焉战，逝水滔滔去不回。\r\n里巷难寻王谢宅，江山空对凤凰台。\r\n登临无伴诗为侣，兴废不知梅自开。\r\n同是游人不同乐，青楼歌舞待君来。"
        },
        {
            "title": "雪后暖",
            "content": "先腊梅花谢，不冰溪水流。\r\n早尝春菜饼，暖卸木终裘。\r\n去岁三冬雪，今年百谷秋。\r\n此冬无此瑞，又为老农忧。"
        },
        {
            "title": "风雨无憀中览镜有感作小诗未有断句适两侄孙",
            "content": "览镜忽有感，谁能写我真。\r\n崚嶒忍饥面，蹭蹬苦吟身。\r\n风叶飘零夜，雨花狼籍春。\r\n相过慰牢落，吾族有诗人。\r\n\r\n【注释】：【原题】：\r\n风雨无憀中览镜有感作小诗未有断句适两侄孙携诗卷来"
        },
        {
            "title": "湘中",
            "content": "一棹无情度碧湘，行行不脱水云乡。\r\n旗亭少饮村醪薄，田舍新炊晚稻香。\r\n箫鼓远来朝岳去，包笼争出趁虚忙。\r\n涂人有愧黄居士，十载看经不下堂。"
        },
        {
            "title": "到南昌呈宋愿父伯仲黄子鲁诸丈",
            "content": "扁舟几度到南昌，东望家山道路长。\r\n醉里不知身是客，故人多处亦吾乡。"
        },
        {
            "title": "初夏",
            "content": "等闲过了一年春，雨后风光夏景新。\r\n试把樱桃荐杯酒，欲将芍药赠何人。"
        },
        {
            "title": "题萍乡何叔万云山",
            "content": "拄杖穿云去，一坡仍一坡。\r\n地高山不峻，花少竹还多。\r\n家近登临便，人贤气味和。\r\n能诗老姚合，朝夕共吟哦。"
        },
        {
            "title": "萧学易何季皋和作别诗佳甚再用前韵",
            "content": "少年行脚白头归，不负平生汗漫期。\r\n望断海山云漠漠，愁生江路草离离。\r\n一篇王粲登楼赋，几首巴陵送别诗。\r\n独倚篷窗无意绪，瓦盆倾酒忆金卮。"
        },
        {
            "title": "湘中",
            "content": "荆楚一都会，潇湘八景图。\r\n试呼沙鸟问，曾识古人无。\r\n痛哭贾太傅，行吟屈大夫。\r\n汀洲芳草歇，转使客情孤。"
        },
        {
            "title": "登楼绝句和者甚多又从而用韵择其可录者录之",
            "content": "心地清凉日日秋，怕沾尘土莫低头。\r\n置身不在众人下，处处皆成百尺楼。"
        },
        {
            "title": "题申季山所藏李伯时画村田乐图",
            "content": "春秧夏苗秋遂获，官赋私逋都了却。\r\n鸡豚社酒赛丰年，醉唱村歌舞村乐。\r\n鼓笛有声无曲谱，布衫颠倒傞傞舞。\r\n欲识太平真气象，试看此画有佳趣。\r\n管弦声按宫商发，细转柳腰花十八。\r\n罗帏绣幕拂香风，九醖葡萄金盏滑。\r\n王孙公子巧欢娱，勿将富贵笑田夫。\r\n非渠耕稼饱君腹，问有黄金可乐无。"
        },
        {
            "title": "代书寄韩履善右司赵庶可寺簿",
            "content": "闭户生涯薄，忧时念虑长。\r\n老犹思汗漫，贫已在膏盲。\r\n弱柳饶春色，幽兰抱国香。\r\n穷通安我命，一笑且持觞。"
        },
        {
            "title": "寄朱仲是兼佥",
            "content": "光阴日夜催吾老，已作鸡皮鹤发翁。\r\n万事装成百年梦，五行注定一生穷。\r\n残花但有凋零分，枯木难沾造化功。\r\n若见黄堂烦寄语，何如停我雪楼中。"
        },
        {
            "title": "既别诸故旧独黄希声往曲江凛议未回不及语离",
            "content": "别尽诸君不见君，客愁多似海南云。\r\n一声何处离群雁，那向江村静处闻。"
        },
        {
            "title": "赠饶叔虎谈易论命多奇中",
            "content": "中年多病早衰翁，诗不能工枉受穷。\r\n郊岛五行君识否，要知我命与渠同。"
        },
        {
            "title": "戏题诗藁",
            "content": "冷澹篇章遇赏难，杜陵清瘦孟郊寒。\r\n黄金作纸珠排字，未必时人不喜看。"
        },
        {
            "title": "久寓泉南待一故人消息桂隐诸葛如晦谓客舍不",
            "content": "寄迹小园中，忽有乌衣至。\r\n手中执圆封，州府特遣馈。\r\n罗列满吾前，礼数颇周致。\r\n四隣来聚观，若有流涎意。\r\n呼童急开樽，四隣同一醉。\r\n\r\n【注释】：【原题】：\r\n久寓泉南待一故人消息桂隐诸葛如晦谓客舍不可住借一园亭安下即事凡有十首"
        },
        {
            "title": "岁暮书怀寄林玉溪",
            "content": "吾年几八十，暮景不胜斜。\r\n老鹤犹能语，枯梅强作花。\r\n一心为死计，无意问生涯。\r\n有酒时相过，东隣八九家。"
        },
        {
            "title": "安丰粹李华被旨监军入闽讨贼华身督诸将先破",
            "content": "英雄疏略书生腐，守调如公天下无。\r\n眼底纷纷付谈笑，胸中事事有规模。\r\n从他要路争驰毂，独坐偏州再剖符。\r\n平寇功成在谁手，乱山深处问樵夫。\r\n\r\n【注释】：【原题】：\r\n安丰粹李华被旨监军入闽讨贼华身督诸将先破贼巢穴所乡辄胜招捕使之成功监军之力居多守汀州四年民赖以安有应变压难之才仆游汀邵间实知其详为赋二首"
        },
        {
            "title": "所闻",
            "content": "北风如许急，亦使客心寒。\r\n近得襄阳报，仍闻蜀道难。\r\n三杯中夜酒，一枕几时安。\r\n江上两都督，何人上将坛。"
        },
        {
            "title": "题姚显叔南屿书院",
            "content": "朝夕置身书卷间，纷华满眼几曾看。\r\n山林不受尘埃涴，屋宇无多气象宽。\r\n立脚怕随流俗转，留心学到古人难。\r\n漫山桃李争春色，输与寒梅一点酸。"
        },
        {
            "title": "桂",
            "content": "金谷园林知几家，竞栽桃李作春华。\r\n无人得似天工巧，明月中间种桂花。"
        },
        {
            "title": "嘉熙己亥大旱荒庚子夏麦熟",
            "content": "饿喙偏生事，空言不疗饥。\r\n谁知岁丰歉，实系国安危。\r\n世变到极处，人心无藉时。\r\n客来谈盗贼，相对各愁眉。"
        },
        {
            "title": "思归",
            "content": "地上皇皇虮虱臣，着衣吃饭亦君恩。\r\n不能待诏金銮殿，尝欲献诗光范门。\r\n身在草茅忧社稷，恨无毫发补乾坤。\r\n才疏命薄成何事，白首归耕东海村。"
        },
        {
            "title": "衡阳写怀简王景大赵俊卿",
            "content": "梦觉他乡枕，寒生半夜衾。\r\n客程湖外远，秋意雨中深。\r\n老马寻归路，羁鸦忆故林。\r\n家书连数纸，难写此时心。"
        },
        {
            "title": "洞仙歌",
            "content": "卖花担上，菊蕊金初破。\r\n说着重阳怎虚过。\r\n看画城，\r\n簇簇酒肆歌楼，\r\n奈没个、\r\n巧处安排着我。\r\n家乡煞远哩，\r\n抵死思量，\r\n枉把眉头万千锁。\r\n一笑且开怀，\r\n小阁团栾，\r\n旋簇着、几般蔬果。\r\n把三杯两盏记时光，\r\n问有甚曲儿，\r\n好唱一个?。\r\n\r\n\r\n【注释】：【注释】：\r\n这首词的作者戴复古，终生仕途失意，浪迹江湖，生活贫穷之状况可想而知。他的词作不多仅存四十余首，风格接近他的老师陆游。其主要内容之一，是歌唱自己的“一片忧国丹心”（《大江西上曲》）。明代毛晋辑《宋六十家词》，收入他的词集《石屏词》，毛晋在《石屏词跋 》中称戴复古 ：'性好游，南适瓯闽，北窥吴越，上会稽，绝重江，浮彭蠡，泛洞庭，望匡庐、五老、九嶷诸峰，然后放于淮泗，归老委羽之下。“可见他浪游江湖的时间很长 。足迹所至之地甚多，且多为祖国的秀丽山川。《 四库全书提要》盛称他的《赤壁怀古》词，以为“豪情壮采”不减苏轼。他长期飘零在外，除了晚年于家乡隐居，几乎一生都“在路上 ”，这种体验在古代的文人士大夫中相当普遍，无论作官，还是白衣，几乎都有深重的飘泊感。于是思念家乡和亲人成为他们作品中永恒的主题之一。这首词的独特之处在于写作者如何超脱了思乡的哀愁。这首《洞仙歌》写得很活泼，运用清新俚俗的语言，以素描手法对酒肆风光加以描写。词中的主人公，正是作者自己 ，所以使人读了之后，仿佛如临其境，如见其景，如闻其声 ，和作者一道分享市饮酒听曲、驱遣旅途劳累的快乐。作者长期在异乡行走，内心深处有着深重的孤独寂寞之情 ，对家乡亦是时时想念。但作者并没有沉浸在痛苦中无法自拔，而是力图自我安慰，酒肆自然是排遣寂寞的地好去处。时节已近重阳，就从在闹市上听到卖花的叫卖声写起。\r\n“卖花担上，菊蕊金初破 。说着重阳怎虚过。”这三句写卖花人担着初开的黄菊走来 ，边走边叫卖：“重阳快到了，不要虚过呀！一年才一次，不能错过这么美的菊花啊！寥寥数语，将花之美姿，人之妙语生动逼真地呈现给读者 。作者在卖花声中点明季节，落笔非常自然。接着以”看画城“三句，表明此刻并没有买花，他纵目街头，只见繁华的大街上，高楼栉次鳞比，到处有酒店歌楼。街市越热闹作者越感寂寞，无处容身，不由叹道：”在这样红尘世界，宝马香车，来来往往，怎奈没有个好处所安排我啊！下片“家乡煞哩”三句，紧接上片。作者徘徊良久，随意观赏了一会儿，不由排遣自己说：“家乡可远哩，总是想念，枉自把眉头紧锁，只是自寻烦恼啊 ！”思量到此，这才爽然一笑，赶紧找个合意的所在。下面“一笑且开怀”三句，是说自己进了个酒店，选个小阁儿，定了个雅座。很快地酒保摆上了几盘时果和菜蔬，筛上了酒。为了喝上个三杯两盏度过这重阳时光，作者不但开怀畅饮，还想听支曲儿聊佐清欢。结句“问有甚曲儿，好唱一个 ？”把酒肆饮酒的心情 ，写得极为欢畅。这在当时，非常符合作者的身份和环境，唱曲佐酒，在唐、五代、北宋时期的酒店里，早有这种风气，唐代的旗亭，北宋的樊楼，都是“征歌侑酒”的场所。南宋也不例外。歌唱者不少是民间艺人，或寄身乐队的妙龄女郎，她们备个摺子 ，任人点曲 ，名为清唱。作者用点唱两句，作词的结语，使得酒肆风光，历历在目，而且给人以亲切自然之感。\r\n词至南宋末，崇尚醇雅之风，戴复古此词却一反时尚，用了很多俚言俗语，极有生活气息，使人备感亲切有味。此外，这首词在构思上颇为灵活，把作者在异乡的生活、思想、情感曲折地呈现出来，显示出一定的思力。"
        },
        {
            "title": "孙季蕃死诸朝士葬之于西湖之上",
            "content": "卜宅西湖上，花翁死亦荣。\r\n诙谐老方朔，旷达醉渊明。\r\n风月生前梦，歌诗身后名。\r\n风流不可见，肠断玉箫声。"
        },
        {
            "title": "辛未元日上楼参政攻愧斋先生",
            "content": "东风入仗庆云翔，百辟朝元奉玉皇。\r\n一代安危寄黄发，群生枯瘁转青阳。\r\n梅花结果调勋鼎，柏叶宜年上寿觞。\r\n宰相黑头天子圣，赖公同与措时康。"
        },
        {
            "title": "寄姚楚州",
            "content": "人材当世用，缓急敢辞难。\r\n身挟天威重，名惊贼胆寒。\r\n临机一着妙，入境众心安。\r\n闻已诛元恶，仍须问祸端。"
        },
        {
            "title": "感寓四首",
            "content": "夜雨挟西风，摵摵撼庭树。\r\n浮生堪几秋，青鬓忽已素。\r\n铅刀刲九牛，策蹇望长路。\r\n所操莽无奇，自好徒自误。\r\n改弦调新声，履道易故步。\r\n收功在桑榆，其敢怨迟莫。"
        },
        {
            "title": "见湖南绣使陈益甫大著",
            "content": "麾节罗群彦，朝廷只数公。\r\n近民多惠泽，望阙负孤忠。\r\n星殒京城震，沙移海水通。\r\n欲知休咎证，无路问苍穹。"
        },
        {
            "title": "临江小泊",
            "content": "舣舟杨柳下，一笑上茶楼。\r\n适与胡僧遇，非因越女留。\r\n云行山自在，沙合水分流。\r\n独酌临清泚，知心是白鸥。"
        },
        {
            "title": "解后乐清主簿姜昌龄一见如平生欢同宿能仁",
            "content": "雁去荡犹在，龙居山亦灵。\r\n高峰穿碧落，虚谷吸沧溟。\r\n愁见僧头白，喜逢君眼青。\r\n灯前闻妙语，字字摘天星。"
        },
        {
            "title": "山中即目二首",
            "content": "茅屋七五聚，沙汀八九磬。\r\n梯山畦麦秀，囊石障溪湍。\r\n父老鸡豚社，儿童梨栗盘。\r\n幽居有馀乐，奔走愧儒冠。"
        },
        {
            "title": "舂陵道上",
            "content": "云际寻行路，时逢一两家。\r\n山川闲世界，耕钓小生涯。\r\n病竹长新笋，寒芒摇落花。\r\n溪翁解延客，连煮数杯茶。"
        },
        {
            "title": "罪言",
            "content": "盗贼干戈后，安知有太平。\r\n众人皆竞利，百姓不聊生。\r\n国用何能足，官曹未易清。\r\n汉家政虚耗，第一莫言兵。"
        },
        {
            "title": "石亭野老家",
            "content": "野老将余到石亭，先呼小豹出相迎。\r\n依凭林谷住家稳，奔走儿童见客惊。\r\n牛豕与人争径路，桑麻绕屋蔽柴荆。\r\n溪边不合栽桃李，犹恐春风惹世情。"
        },
        {
            "title": "次韵杜运使见赠",
            "content": "飘零敢说是诗人，故旧多居要路津。\r\n穷贱交游谁复记，江湖踪迹早成陈。\r\n无心涉世当归隐，有口逢人肯说贫。\r\n家在翠屏山下住，茅庐虽小可容身。"
        },
        {
            "title": "出闽",
            "content": "千山万山闽中路，六尺枯藤两芒屦。\r\n去岁梅花迎我来，今岁梅花送我去。\r\n梅花岂解管送迎，白发胡为又南征。\r\n天荒地老终无情，归去归兮老石屏。"
        },
        {
            "title": "朱仲寔少府到官无几日即入佥幕官满送行二首",
            "content": "孝友平生事，守廉天下难。\r\n居官一日俸，阖室几人餐。\r\n病骨何妨瘦，吟肩不肯寒。\r\n功名未须问，且奉版舆安。"
        },
        {
            "title": "阅四家诗卷",
            "content": "阅尽四家诗卷子，自然优劣在其中。\r\n石龟野鹤心相合，菊磵花翁道不同。\r\n鸣凤翱翔上霄汉，乱蝉萧瑟度秋风。\r\n一篇论尽诸家体，忆着当年巩睡翁。"
        },
        {
            "title": "题新涂何宏甫江村",
            "content": "近郭畏嚣尘，移居在水滨。\r\n江山千古意，松竹四时春。\r\n宾客门无禁，诗书笔有神。\r\n何郎好心事，鸥鹭亦相亲。"
        },
        {
            "title": "昭武刘圻甫以{山栗}篁隐居图求诗",
            "content": "相对两山碧，春风摇绿篁。\r\n一巢云建造，三涧水宫商。\r\n谷口躬耕稼，盘中歌寿昌。\r\n桃花认行路，他日访刘郎。"
        },
        {
            "title": "访曾云巢",
            "content": "一老今无恙，诸公昔与俦。\r\n随时难苟合，怀道早归休。\r\n苦似陶元亮，全如秦少游。\r\n笔端锋锐别，有待续春秋。"
        },
        {
            "title": "山中少憩",
            "content": "地僻人稀到，山寒水欲冰。\r\n闻钟知有寺，见犬不逢僧。\r\n断垅森乔木，颓檐挂古藤。\r\n斜阳照孤影，诗骨瘦崚嶒。"
        },
        {
            "title": "赣州呈雪蓬姚使君",
            "content": "白旗走报山前事，昨日官军破绿林。\r\n千里人烟皆按堵，一春农事最关心。\r\n不知郊外雨多少，试探田间水浅深。\r\n翠玉楼中无限好，可无闲暇一登临。"
        },
        {
            "title": "白苎歌",
            "content": "雪为纬，玉为经。\r\n一织三涤手，织成一片冰。\r\n清如夷齐，可以为衣。\r\n陟彼西山，于以采薇。"
        },
        {
            "title": "归后遣书问讯李敷文",
            "content": "绣斧离章贡，旋闻帅寿沙。\r\n先生方易节，客子已还家。\r\n别后仙凡隔，归来道路赊。\r\n秋风两行字，也胜寄梅花。"
        },
        {
            "title": "思归二首",
            "content": "老矣归欤东海村，长裾不复上王门。\r\n肉糜岂胜鱼羹饭，纨袴何如犊鼻褌。\r\n是处江山如送客，故园桐竹已生孙。\r\n分无功业书青史，或有诗名身后存。"
        },
        {
            "title": "刈麦行",
            "content": "腰鎌上垅刈黄云，东家西家麦满门。\r\n前村寡妇拾滞穟，饘粥有馀炊饼饵。\r\n我闻淮南麦最多，麦田今岁屯干戈。\r\n饱饭不知征虞苦，生长此方真乐土。"
        },
        {
            "title": "山中即目二首",
            "content": "岩路穿黄落，人家隐翠微。\r\n笼鸡为鸭抱，网犬逐鹑飞。\r\n竹好堪延客，溪清欲浣衣。\r\n禅扉在何许，僧笠戴云归。"
        },
        {
            "title": "杜仲高自鄂渚下仪真",
            "content": "鄂渚三千里，南楼看月回。\r\n东园花政好，去岁客重来。\r\n兄弟皆名士，文章动上台。\r\n倾城倾国色，也用觅良媒。"
        },
        {
            "title": "儒衣陈其姓工于画牛马鱼一日持六簇为赠以换",
            "content": "生绢六幅淡墨图，伊人笔端有造化。\r\n骅骝汗血捉电光，牯牸倦耕眠草下。\r\n陂塘漠漠烟雨后，出水群鱼戏潇洒。\r\n细看物物有生意，不比寻常能画者。\r\n请君就此三景中，挥毫添我作渔翁。\r\n岸头孤石持竿坐，白鹭同居莆苇丛。\r\n有时寻诗出游衍，款段徐行山路远。\r\n奚奴逐后背锦囊，木杪斜阳鸦噪晚。\r\n有时簑笠过田间，农妇农夫相往还。\r\n手放锄犁吹短笛，日暮青郊黄犊闲。\r\n王孙贵人不识此，此是吾侬佳绝处。\r\n挂君图画读吾诗，令人懒踏长安路。\r\n\r\n【注释】：【原题】：\r\n儒衣陈其姓工于画牛马鱼一日持六簇为赠以换诗"
        },
        {
            "title": "赵敬贤送荔枝",
            "content": "荔子固多种，色香俱不同。\r\n新来尝小绿，又胜擘轻红。\r\n大嚼思千树，分甘仅一笼。\r\n尝观蔡公谱，梦想到莆中。"
        },
        {
            "title": "高九万见示落星长句赋此答之",
            "content": "天星堕地化为石，老佛占作青莲宫。\r\n东来海若献秋水，琼以碧波千万重。\r\n云根直下数百丈，时吐光焰惊鱼龙。\r\n凤凰群飞拥其后，对面庐阜之诸峰。\r\n阴晴风雨多态度，日日举目看不同。\r\n高髯能诗复能画，自说此景难形容。\r\n且好收拾藏胸中，养成笔力可扛鼎，\r\n然后一发妙夺造化功。高髯高髯须貌取，\r\n万物升沉元有数。吾闻此石三千年，\r\n复化为星上天去。"
        },
        {
            "title": "和山谷上东坡古风二首见一朝今取一篇",
            "content": "自鬻非奇货，强鸣非好声。\r\n法当老山林，松根断茯苓。\r\n劫来长安道，霜鬓迫衰龄。\r\n穷吟无知音，只觉太瘦生。\r\n公诗妙一世，风雅见根蒂。\r\n比兴千万篇，已作不朽计。\r\n穷达虽不同，嗜好乃相似。"
        },
        {
            "title": "自漳州回泉南主仆俱病",
            "content": "雅兴难忘酒，羁怀不耐秋。\r\n坐穷思卖剑，扶病强登楼。\r\n适有坐中客，来从边上州。\r\n所谈惊老耳，身世并成忧。"
        },
        {
            "title": "到鄂渚",
            "content": "连宵歌舞醉东楼，不信樽前有别愁。\r\n半夜月明何处笛，长江风送故人舟。\r\n十年浪迹游淮甸，一枕高眠到鄂州。\r\n明日拟苏堤上看，当春杨柳政风流。"
        },
        {
            "title": "萧飞卿将使赴湖北戎幕诗送其行兼简秋壑贾总",
            "content": "鄂渚三千里，遥遥望使星。\r\n江湖今寂寞，桃李半凋零。\r\n世有一秋壑，时无两石屏。\r\n平生不相遇，老眼向谁青。\r\n\r\n【注释】：【原题】：\r\n萧飞卿将使赴湖北戎幕诗送其行兼简秋壑贾总侍二首"
        },
        {
            "title": "辛丑岁暮三首",
            "content": "意气久凋落，形模老可憎。\r\n能扶双病脚，赖有一枯藤。\r\n世味淡如水，吾心达似僧。\r\n明朝今日事，一任运腾腾。"
        },
        {
            "title": "题渝江萧氏园亭",
            "content": "近市嚣尘远，山居古意存。\r\n诗人常下榻，俗子莫登门。\r\n日坐图书府，时开风月樽。\r\n野夫因到此，忘却海云村。"
        },
        {
            "title": "侄孙景文多女贺其得雄",
            "content": "阴极一阳转，君家气数回。\r\n试看庭竹上，新有凤雏来。\r\n端的传书种，分明是福胎。\r\n三朝食牛气，端不类婴孩。"
        },
        {
            "title": "春日",
            "content": "淫滞江湖久，蹉跎岁月新。\r\n客愁茅店雨，诗思柳桥春。\r\n秣马寻归路，骑鲸问故人。\r\n山林与朝市，何处着吾身。"
        },
        {
            "title": "寄玉溪林逢吉六首",
            "content": "陋巷深深屋数椽，以文为业砚为田。\r\n一觞一饭常留客，知是君家内子贤。"
        },
        {
            "title": "谢东粹包宏父三首癸卯夏",
            "content": "诗文虽两途，理义归乎一。\r\n凤骚凡几变，晚唐诸子出。\r\n本朝师古学，六经为世用。\r\n诸公相羽翼，文章还正统。\r\n晦翁讲道馀，高吟复超绝。\r\n巽岩许其诗，凤凰飞处别。"
        },
        {
            "title": "中秋李漕冰壶燕集",
            "content": "把酒冰壶接胜游，今年喜不负中秋。\r\n故人心似中秋月，肯为狂夫照白头。"
        },
        {
            "title": "雨后有感",
            "content": "逐日愁闻雨，今朝喜遇晴。\r\n云开山卖状，月出海生明。\r\n天地有常理，古今无限情。\r\n静中观世变，安得见河清。"
        },
        {
            "title": "故人陈秘书家有感",
            "content": "晚春风雨后，花絮落无声。\r\n绿泛新荷出，青铺细草生。\r\n私蛙为谁噪，老犬伴人行。\r\n旧日狂宾客，樽前笑不成。"
        },
        {
            "title": "朱行甫和前韵送别烹鹿荐酒",
            "content": "此别真成别，从今去不来。\r\n佳人难再得，恶抱向谁开。\r\n客路一归晚，家书几度催。\r\n殷勤见君意，烹鹿荐离杯。"
        },
        {
            "title": "南康县用东坡留题韵",
            "content": "镜中双鬓已非鸦，身在江湖心在家。\r\n道路飘零如柳絮，山川迤逦近梅花。\r\n客行有债频沽酒，老怕无眠戒饮茶。\r\n昨夜梦归沧海上，钓竿横插雁边沙。"
        },
        {
            "title": "定王台",
            "content": "长沙米换长安土，筑此崔嵬寄远观。\r\n客子登台千载后，倚栏亦欲望长安。"
        },
        {
            "title": "都下书怀",
            "content": "半月不把镜，羞看两鬓尘。\r\n读书增意气，携刺减精神。\r\n道路谁推毂，江湖赋采苹。\r\n从来麋鹿性，那作帝乡人。"
        },
        {
            "title": "汀州道上",
            "content": "宇内何牢落，客行双鬓华。\r\n千山万山底，老眼付梅花。"
        },
        {
            "title": "同曾景建金陵登览",
            "content": "兴废从谁问，云烟过眼空。\r\n吁嗟六朝事，想像半山翁。\r\n百景饶君咏，三杯许我同。\r\n登临无限意，多在夕阳中。"
        },
        {
            "title": "昭武太守王子文日举李贾严羽共观前辈一两家",
            "content": "文章随世作低昂，变尽风骚到晚唐。\r\n举世吟哦推李杜，时人不识有陈黄。\r\n\r\n【注释】：【原题】：\r\n昭武太守王子文日举李贾严羽共观前辈一两家诗及晚唐诗因有论诗十绝子文见之谓无甚高论亦可作诗家小学须知"
        },
        {
            "title": "松江舟中四首荷叶浦时有不测末句故及之",
            "content": "秋风吹客衣，归兴浩难写。\r\n寒林噪晚鸦，红日堕平野。\r\n篙师解人意，檥棹酒旗下。"
        },
        {
            "title": "春日二首呈黄子迈大卿",
            "content": "野人何得以诗鸣，落魄骑驴走帝京。\r\n白发半头惊岁月，虚名一日动公卿。\r\n颇思湖上春风约，不柰楼头夜雨声。\r\n柳外断云筛日影，试听幽鸟话新晴。"
        },
        {
            "title": "度淮",
            "content": "一雨足秋意，孤吟写客怀。\r\n人情容易变，身事苦难谐。\r\n每日思归浙，今朝却度淮。\r\n此生烦造物，略略为安排。"
        },
        {
            "title": "庐山",
            "content": "山灵未许到天池，又作西林一宿期。\r\n寺是晋时陶侃宅，记传隋代率更碑。\r\n山椒云气易为雨，客子情怀多费诗。\r\n暂借蒲团学禅寂，茶烟飞绕鬓边丝。"
        },
        {
            "title": "壬寅岁旦景明子渊君玉携酒与诗为寿次韵",
            "content": "舍我白瓷碗，把君金屈卮。\r\n判为元日醉，共赋早春诗。\r\n冰泮鱼龙起，花开蜂蝶知。\r\n为子扶病脚，赖有古藤枝。"
        },
        {
            "title": "寄赵茂实大著二首",
            "content": "词臣工笔墨，亦足致功勋。\r\n细草平戎策，兼为谕蜀文。\r\n一言关治乱，千载有知闻。\r\n应笑垂纶叟，愁吟对海云。"
        },
        {
            "title": "和高与权",
            "content": "相逢休说昧平生，高适能诗久擅名。\r\n欲课荒芜来入社，羞将老丑对倾城。\r\n近来客里仍多病，强向花前举一觥。\r\n乐极自伤头白早，樽前知我孟云卿。"
        },
        {
            "title": "章泉二老歌",
            "content": "在昔商山传四皓，又闻香山图九老。\r\n异乡异姓适同时，争如章泉一家兄弟登耆颐。\r\n章泉之上两山下，有地可宫田可稼。\r\n伯也早休官，季也相约归林泉。\r\n名动京口耕谷口，山中有诗天下传。\r\n一生得闲兼得寿，皓首庞眉世稀有。\r\n竹隐先生八十三，定庵居士七十九。\r\n客从远方来，亦是六十叟。\r\n手把一枝梅，奉劝两翁酒。\r\n问公何以致遐龄，请翁细说吾细听。\r\n不烧丹，不学仙。\r\n五行有常数，天所禀赋焉。\r\n人生一气统四体，众人斩丧吾能全。\r\n要知养生无他术，日多吃饭夜独眠。\r\n承翁见教谢翁去，两翁殷勤留我住，\r\n是夜醉眠苔竹轩。梦见山灵向我言，\r\n翁之所说皆不然。两翁盛德合乎天，\r\n天与遐龄五百年。"
        },
        {
            "title": "题张签判园林",
            "content": "园圃屋东西，从君一杖藜。\r\n雨寒花蕊瘦，春重柳丝低。\r\n亭馆常留客，轩窗总傍溪。\r\n摩挲雪色壁，安得好诗题。"
        },
        {
            "title": "张端义应诏上书谪曲江正月一日赣州相遇",
            "content": "正朝送迁客，好去看梅花。\r\n此岭几人过，念君双鬓华。\r\n直言知为国，远地莫思家。\r\n韶石叫虞舜，伤哉古道赊。"
        },
        {
            "title": "周子益年八十赴殿",
            "content": "抛却渔村老钓竿，手遮西日上长安。\r\n青衫着了寻归路，莫过羊裘七里滩。"
        },
        {
            "title": "倚楼",
            "content": "贤愚不同道，用舍要知机。\r\n涉世有臧否，倚楼无是非。\r\n鸦分枯树立，雁逐断云飞。\r\n朝暮寻常事，何须叹落晖。"
        },
        {
            "title": "送蒙斋兄长游天台二首",
            "content": "山林胜处说天台，仙佛多从此地栖。\r\n司马八篇通道妙，丰干一语指人迷。\r\n时逢好酒从容饮，莫把新诗取次题。\r\n白日看云思我否，惠连无分共攀跻。"
        },
        {
            "title": "感寓三首",
            "content": "谊利不同道，盛衰何用疑。\r\n布衣甘寂寞，纨袴自矜持。\r\n勿谓人为巧，待观天定时。\r\n铜山或饿死，富贵五羊皮。"
        },
        {
            "title": "次韵谢敬之题南康县刘清老园",
            "content": "刘子隐居地，真如李愿盘。\r\n万松春不老，多竹夏生寒。\r\n卜筑世情远，登临客虑宽。\r\n题诗疥君壁，聊以记游观。"
        },
        {
            "title": "呈赵园令",
            "content": "翠云屏嶂碧瑶池，万象前陈属指挥。\r\n彷佛神仙居处好，寻常宾客到来稀。\r\n荷花香里浑无暑，棋子声中却有机。\r\n别院笙歌促君去，野夫自步月明归。"
        },
        {
            "title": "永新宰潘仁叔再约观梅",
            "content": "去年忆访潘怀县，樽俎风流主意饶。\r\n爆竹声中度残岁，华灯影里醉元宵。\r\n春风又起观梅兴，野客仍烦折简招。\r\n预想张园寻故事，插花秉烛过溪桥。"
        },
        {
            "title": "遇淮人问蕲黄之变哽噎泪下不能语许俊不解围",
            "content": "偶逢淮上客，急急问蕲黄。\r\n未语心先噎，低头泪已滂。\r\n五关人失守，残虏势非强。\r\n闻说许都统，提兵过武昌。\r\n\r\n【注释】：【原题】：\r\n遇淮人问蕲黄之变哽噎泪下不能语许俊不解围乃提兵过武昌"
        },
        {
            "title": "次韵卢申之正字野兴",
            "content": "芋圃蔬畦接井湄，茅檐四面槿篱围。\r\n门前尽日无人过，牛渡横塘野鸭飞。"
        },
        {
            "title": "赵丞话旧",
            "content": "忆作齐安别，相逢直到今。\r\n寒温片时话，故旧百年心。\r\n折柳送行客，栽松遇赏音。\r\n尊前强歌笑，两鬓雪霜深。"
        },
        {
            "title": "雁山罗汉寺省王总干之墓待和甫主簿之来",
            "content": "山鸟怪儒衣，游山我亦痴。\r\n叫云云不应，问水水相知。\r\n俗物刺人眼，春风发我诗。\r\n噪檐鸦鹊喜，主簿有来期。"
        },
        {
            "title": "同蕲州上官节推登光州增胜楼",
            "content": "增胜楼中共倚栏，平原渺渺接青山。\r\n夕阳明处人烟少，胡马曾来闯五关。"
        },
        {
            "title": "寄湖州杨伯子监丞",
            "content": "宛如公干卧漳滨，枕上穷吟过一春。\r\n遣病每怀诗眷属，访医因问药君臣。\r\n鑚龟小卜占灾数，览镜羸形类别人。\r\n寄语霅川贤太守，新诗莫厌话愁频。"
        },
        {
            "title": "侄孙亦龙作亭于小山之上□余以野亭名之得诗",
            "content": "田间四五月，此景看来稀。\r\n翼翼青苗上，双双白鸟飞。\r\n茅茨林下住，簑笠雨中归。\r\n拍岸瓜藤水，不须忧岁饥。\r\n\r\n【注释】：【原题】：\r\n侄孙亦龙作亭于小山之上□余以野亭名之得诗五首"
        },
        {
            "title": "次韵谷口郑东子见寄",
            "content": "不管家居四壁空，琢成佳句有神工。\r\n谪仙会有金銮召，莫道诗人命不通。"
        },
        {
            "title": "秋夜旅中",
            "content": "旅食思乡味，砧声起客愁。\r\n夜凉风动竹，人静月当楼。\r\n浮世百年梦，他乡几度秋。\r\n店翁新酒熟，一醉更何求。"
        },
        {
            "title": "归后遣书问讯李敷文",
            "content": "忆作南州客，归来东海滨。\r\n尚怀忧世志，忍说在家贫。\r\n老作山林计，梦随车马尘。\r\n郁孤台上月，无复照诗人。"
        },
        {
            "title": "山行",
            "content": "度岭休骑马，临渊看网鱼。\r\n木根高可坐，岩石细堪书。\r\n谷鸟鸣相答，山云卷复舒。\r\n儒衣人卖酒，疑是马相如。"
        },
        {
            "title": "借韵书怀",
            "content": "虚气撑枯腹，长身到老贫。\r\n高吟常骇俗，烂醉若骄人。\r\n京洛繁华梦，江湖浩荡春。\r\n布衣如雪白，不受庾公尘。"
        },
        {
            "title": "见江东绣衣袁广微",
            "content": "宇宙归微数，安危委大臣。\r\n金门一回首，玉节久临民。\r\n雅志思行古，清风不受尘。\r\n洁斋家学旧，用处日如新。"
        },
        {
            "title": "醉眠梦中得夏闰得秋早雨多宜岁丰一联起来西",
            "content": "夏闰得秋早，雨多宜岁丰。\r\n今朝上东阁，昨夜已西风。\r\n田野一饱外，乾坤万感中。\r\n传闻招战士，人尚说和戎。\r\n\r\n【注释】：【原题】：\r\n醉眠梦中得夏闰得秋早雨多宜岁丰一联起来西风悲人且闻边事"
        },
        {
            "title": "夏日雨后登楼",
            "content": "夏日不苦热，病躯能少康。\r\n数峰楼上景，六月雨馀凉。\r\n今西两虚器，乾坤百戏场。\r\n人生如寄尔，聊以醉为乡。"
        },
        {
            "title": "题黄州谢深道国正山庵",
            "content": "就荒山竹重抽笋，新种池荷晚著花。\r\n意象全然似村落，又添茅屋两三家。"
        },
        {
            "title": "喜梅雨既晴",
            "content": "屋角鸣禽弄好音，楼头夏木绿阴阴。\r\n镊空白发愁根在，熟尽黄梅雨意深。\r\n苔榻有泥妨客坐，稻田足水慰农心。\r\n老夫已作丰年想，鼓腹思为击壤吟。"
        },
        {
            "title": "赵克勤曾橐卿景寿同登黄南恩南楼",
            "content": "欲从高处赏新秋，上尽层坡更上楼。\r\n天地无穷吾辈老，江山有恨古人休。\r\n宁随狡兔营三窟，且跨飞鸿阅九州。\r\n忆着当年杜陵老，一生飘泊也风流。"
        },
        {
            "title": "溪上",
            "content": "小楼萧洒面晴川，袅袅西风扫暮烟。\r\n碧水明霞两相照，秋光全在夕阳天。"
        },
        {
            "title": "萍乡县圃",
            "content": "亭榭八九所，一筇随往还。\r\n四桥朱槛外，三径绿阴间。\r\n凿浅通流水，凭高见远山。\r\n琴堂判风月，一笑得双鬟。"
        },
        {
            "title": "黎明府见示令叔显谟开国墓志求诗为赋三首",
            "content": "寄家苕霅上，万里故乡愁。\r\n未入金门奏，还为玉局游。\r\n孤忠徒耿耿，一病竟休休。\r\n为国惜人物，凄然老泪流。"
        },
        {
            "title": "盱眙北望",
            "content": "北望茫茫渺渺间，鸟飞不尽又飞还。\r\n难禁满目中原泪，莫上都梁第一山！\r\n【注释】：淮北是南宋人民伤心落泪的地方，因为它变成了南宋的北部边界。诗人面对着中原失地无可奈何，天天缅怀中原，来到这里却又不忍登高北望，真是痛苦极了。诗中最后一句使用了隋炀帝亡国的典故，含有讽\r\n喻宋朝的意思。\r\n【解释】①盱眙--县名，在今江苏省西部。南宋时，这里是宋金交界地区。②这两句说：鸟儿向着茫茫\r\n渺渺的中原地区飞去，飞到一半又飞回南边来。这是形容沦陷的中原大地，幅员辽阔，广袤无垠。③都\r\n梁--山名，在盱眙东南五十里，山上有隋炀帝建造的都梁炽，隋炀帝开凿运河，南下扬州游玩，劳民伤财\r\n，导致隋朝灭亡。这两句说：我实在禁不住缅怀中原的热泪，所以不忍心登上都梁山向北了望。"
        },
        {
            "title": "寄建康留守制使赵用父都丞侍郎",
            "content": "蛮貊闻名姓，当今有此人。\r\n片心天共广，一笑物为春。\r\n花满金陵路，风清玉塞尘。\r\n九重方简注，四海望经纶。"
        },
        {
            "title": "别董叔宏兄弟",
            "content": "年老思家切，交深话别难。\r\n扁舟行且止，尊酒强相宽。\r\n客路归来晚，人情去后看。\r\n西风吹过雁，千万寄平安。"
        },
        {
            "title": "题陈景明梅庐",
            "content": "手栽梅核待成林，慈母当年属望深。\r\n梅未成林人已往，空酸孝子一生心。"
        },
        {
            "title": "思归",
            "content": "躬耕海上奈无田，乍可经营买钓船。\r\n未有人供令狐米，欲从鬼借尉迟钱。\r\n回头归路三千里，藉手还乡五百篇。\r\n幸遇太平时节好，白云深处了残年。"
        },
        {
            "title": "晚春",
            "content": "春来涉几日，又到落花时。\r\n老面羞看镜，愁怀强作诗。\r\n雨墙蜗篆古，风树鸟巢危。\r\n有客适相过，樽前一局横。"
        },
        {
            "title": "六月三日闻王鉴除殿前都虞候孟枢除夔路策应",
            "content": "闻说北风凛，其然其不然。\r\n新除策应使，急点守江船。\r\n设险浑无地，扶危赖有天。\r\n吾皇自神武，北伐美周宣。\r\n\r\n【注释】：【原题】：\r\n六月三日闻王鉴除殿前都虞候孟枢除夔路策应大使时制司籍定渔船守江甚急"
        },
        {
            "title": "赣州上清道院呈姚雪蓬",
            "content": "短墙不碍远山青，无事烧香读道经。\r\n时把一杯非好饮，客怀宜醉不宜醒。"
        },
        {
            "title": "别邵武诸故人",
            "content": "白发乱纷纷，乡心逐海云。\r\n此行堪一哭，无复见诸君。\r\n老马寻归路，孤鸿恋旧群。\r\n酒阑何处笛，今夜不堪闻。"
        },
        {
            "title": "洞霄宫",
            "content": "天柱峰头一振衣，云开岩路雨晴时。\r\n登临欲访神仙事，纪述都无汉晋碑。\r\n拍手数声龙井跃，篝灯一鉴洞天奇。\r\n林间安得栖身处，欲炼金丹饵玉芝。"
        },
        {
            "title": "岳市胜业寺禹柏",
            "content": "三千年老柏，怪怪复奇奇。\r\n剖彼一枯腹，离为九折枝。\r\n蟠根半生死，阅世几兴衰。\r\n神禹所栽植，山灵常护持。"
        },
        {
            "title": "淮村兵后",
            "content": "小桃无主自开花，烟草茫茫带晓鸦。\r\n几处败垣围故井，乡来一一是人家。"
        },
        {
            "title": "次韵郭子秀晓行",
            "content": "脱叶园林带晓鸦，马蹄步步踏霜华。\r\n山边水际频凝顾，怕有寒梅昨夜花。"
        },
        {
            "title": "归后遣书问讯李敷文",
            "content": "闻说营新第，无从贺落成。\r\n门庭山水色，楼阁管弦声。\r\n海内二三杰，胸中十万兵。\r\n宁为一区计，不使九州平。"
        },
        {
            "title": "阅旧稿见乔丞相诗跋因成此诗",
            "content": "三十年前旧诗册，两行钧翰俨如新。\r\n自甘白屋为寒士，敢说英扉有故人。\r\n五雨十风勤燮理，九州四海费经纶。\r\n年逾八十貂蝉贵，不负明君恐负身。"
        },
        {
            "title": "曾云巢年八十聪明不衰小楷写六经家有小楼日",
            "content": "八十云巢老，诸公旧典刑。\r\n心情古井水，辈行晓天星。\r\n身健登高阁，眼明书六经。\r\n尝闻荐遗逸，何以报朝廷。\r\n\r\n【注释】：【原题】：\r\n曾云巢年八十聪明不衰小楷写六经家有小楼日登览不倦诸监司尝荐遗逸"
        },
        {
            "title": "题郑子寿野趣",
            "content": "菜花园圃槿花离，麦满前坡水满池。\r\n野花横竿拦鸭过，牧儿携笛倚牛吹。"
        },
        {
            "title": "题春山李基道小园",
            "content": "潇洒数椽屋，旋营花竹坡。\r\n心宽忘地窄，亭小得山多。\r\n共赏春晴好，其如客醉何。\r\n栖鸾将远举，宁久盼庭柯。"
        },
        {
            "title": "宁乡道上遇张伯声",
            "content": "山禽调舌待舂哢，江雨收声开晓晴。\r\n偶遇故人同杖履，梅花树下一诗成。"
        },
        {
            "title": "寄赵鼎臣",
            "content": "学如刘子政，不使校书天禄阁。\r\n文如李太白，不使待诏金銮殿。\r\n倚楼终日看庐山，赢得虚名闻九县。\r\n才忌太高，心忌太清。\r\n平平稳稳，为公为卿。\r\n骐骥可羁，乃归帝闲。\r\n麟凤莫驯，为瑞人间。\r\n人间为瑞徒能好，骐骥可羁终远到。\r\n岁寒心事几人知，手把梅花供一笑。"
        },
        {
            "title": "滕王阁次韵刘允叔",
            "content": "消遣客怀寻胜事，酒杯诗卷得同携。\r\n当年杰阁栖龙子，今日空梁落燕泥。\r\n斜照浴红秋水上，好山横碧画栏西。\r\n几人登览皆磨灭，唯有前峰压不低。"
        },
        {
            "title": "题王制机新楼",
            "content": "绿云图上新轮奂，弹压江山气势豪。\r\n手拍危栏拂星斗，目穷沧海见波涛。\r\n人间何处望不到，天下有楼无此高。\r\n俯视河阳桃李巷，清风吹断市尘嚣。"
        },
        {
            "title": "得古梅两枝",
            "content": "老干百年久，从教花事迟。\r\n似枯元不死，因病反成奇。\r\n玉破稀疏蕊，苔封古怪枝。\r\n谁能知我意，相对岁寒时。"
        },
        {
            "title": "有感",
            "content": "老子生来世法疏，白头思欲把犁锄。\r\n摩挲此腹空无物，侥幸虚名愧有馀。\r\n憔悴不堪渔父笑，寒温无益贵人书。\r\n诗家幸有严华谷，襟谊犹能眷眷予。"
        },
        {
            "title": "元日二首呈永丰刘叔冶知县",
            "content": "焚香拜元日，受岁客他州。\r\n白发难遮老，新年讳说愁。\r\n无人能访戴，有地足依刘。\r\n桃李争春事，梅花笑未休。"
        },
        {
            "title": "冬至",
            "content": "时光流转寻常事，世故惊心感慨多。\r\n一岁休祥在云气，今朝云气果如何。"
        },
        {
            "title": "访慧林寺僧因有诗",
            "content": "故人有约访乡僧，少坐西林待晚晴。\r\n双燕护雏更出入，群鸦攫肉斗飞鸣。\r\n长溪积水流无尽，古木号风诉不平。\r\n一段见成公案在，请君判断要分明。"
        },
        {
            "title": "嘉熙己亥大旱荒庚子夏麦熟",
            "content": "四野萧条甚，百年无此荒。\r\n早禾遭夏旱，晚稻被虫伤。\r\n富室无储粟，农家已绝粮。\r\n逢人相告语，生理尚茫茫。"
        },
        {
            "title": "寄梅屋赵季防县尉",
            "content": "畴昔交游密，暌违岁月多。\r\n石屏今老矣，梅屋病如何。\r\n世路生荆棘，家山足薜萝。\r\n共寻深处隐，此计莫蹉跎。"
        },
        {
            "title": "题胡立方思斋",
            "content": "每事再思过，参之以古今。\r\n唯求合天理，毋妄用吾心。\r\n和气生琴室，清风动竹林。\r\n所居虽近市，不许市尘侵。"
        },
        {
            "title": "送包使君入朝除左曹郎二首",
            "content": "金门行入奏，何以告君王。\r\n请下求贤诏，兼陈活国方。\r\n解纷□□□，救弊细思量。\r\n若见高常簿，言予病在床。"
        },
        {
            "title": "市舶提举管仲登饮于万贡堂有诗",
            "content": "七十老翁头雪白，落在江湖卖诗册。\r\n平生知己管夷吾，得为万贡堂前客。\r\n嘲吟有罪遭天厄，谋归未办资身策。\r\n鸡林莫有买诗人，明日烦公问蕃舶。"
        },
        {
            "title": "船过桐江怀郭圣与",
            "content": "只言君在桐江住，及到桐江不见君。\r\n日暮空山独惆怅，不知又隔几重云。"
        },
        {
            "title": "桐庐舟中",
            "content": "吴山青未了，桐江绿相迎。\r\n扁舟问何之，往访岩子陵。\r\n高风凛千古，卧蹴万乘主。\r\n富贵直浮云，羊裘钓烟雨。"
        },
        {
            "title": "真州上官漕劝农",
            "content": "小队出行春，旌旗带野云。\r\n草成平寇檄，翻作劝农文。\r\n幕府多奇士，诗书策异勋。\r\n请将边上事，一一奏明君。"
        },
        {
            "title": "送刘镇叔安入京",
            "content": "二十馀年谪宦身，此行便可上青云。\r\n西山一手为推毂，南浦几人争送君。\r\n横水流传无垢集，海神惊见老坡文。\r\n回头莫有关情处，别酒须教满十分。"
        },
        {
            "title": "鄂州戎治静憩亭",
            "content": "幽亭何处寻，岩树碧森森。\r\n独坐生云石，少安经世心。\r\n伴人双鹤立，多事一蝉吟。\r\n提剑翻然起，中原秋草深。"
        },
        {
            "title": "子渊送牡丹",
            "content": "有酒何孤我，因花赋恼公。\r\n可怜秋鬓白，羞见牡丹红。\r\n海上盟鸥客，人间失马翁。\r\n不知衰病后，禁得几春风。"
        },
        {
            "title": "梅",
            "content": "孤标粲粲压群葩，独占春风管岁华。\r\n几树参差江上路，数枝装点野人家。\r\n冰池照影何须月，雪岸闻香不见花。\r\n绝似林间隐君子，自从幽处作生涯。"
        },
        {
            "title": "琵琶行",
            "content": "浔阳江头秋月明，黄芦叶底秋风声。\r\n银龙行酒送归客，丈夫不为儿女情。\r\n隔船琵琶自愁思，何预江州司马事。\r\n为渠感激作歌行，一写六百六十字。\r\n白乐天，白乐天，\r\n平生多为达者语，到此胡为不释然。\r\n弗堪谪宦便归去，庐山政接柴桑路。\r\n不寻黄菊伴渊明，忍泣青衫对商妇。"
        },
        {
            "title": "望花山张老家",
            "content": "元从边上住，来此避兵兴。\r\n麦麨朝充食，检明夜当灯。\r\n蔽门麻菶菶，护壁石层层。\r\n老妪逢人哭，吾儿在谢陵。"
        },
        {
            "title": "读严粲诗风撼潇湘覆江空雪月明以其一联隐括",
            "content": "笔端有神助，句法自天成。\r\n风撼潇湘覆，江空雪月明。\r\n苦吟非草草，妙趣若平平。\r\n李杜诗坛上，为君题姓名。\r\n\r\n【注释】：【原题】：\r\n读严粲诗风撼潇湘覆江空雪月明以其一联隐括为对"
        },
        {
            "title": "小孤山阻风因成小诗适舟中有浦城人写寄真西",
            "content": "群山势如奔，欲渡长江去。\r\n孤峰拔地起，毅然能遏住。\r\n屹立大江干，仍能障狂澜。\r\n人不知此山，有功天地间。\r\n\r\n【注释】：【原题】：\r\n小孤山阻风因成小诗适舟中有浦城人写寄真西山"
        },
        {
            "title": "谢东粹包宏父三首癸卯夏",
            "content": "君家名父子，为晦翁嫡传。\r\n尝见黄勉斋，极口称其贤。\r\n师友相琢磨，南轩惜无年。\r\n翁之为汝翁，文字相周旋。\r\n溟渤深见底，泰华高及天。\r\n宏斋有凤髓，可续欲断弦。"
        },
        {
            "title": "酴醾",
            "content": "东风满架索春饶，三月梁园雪未消。\r\n賸馥何人炷兰麝，柔枝无力带琼瑶。"
        },
        {
            "title": "初夏",
            "content": "红紫光阴不久长，一声啼鴃静年芳。\r\n阴阴绿树黄鹂语，将与人间作夏凉。"
        },
        {
            "title": "游天竺",
            "content": "好山看不了，遂借上方眠。\r\n酒渴倾花露，诗清泻涧泉。\r\n生无适俗韵，老欲结僧缘。\r\n睡觉钟声晓，窗腾柏子烟。"
        },
        {
            "title": "松江舟中四首荷叶浦时有不测末句故及之",
            "content": "垂虹五百步，太湖三万顷。\r\n除却岳阳楼，天下无此景。\r\n范蠡挟西施，功名付烟艇。"
        },
        {
            "title": "题何季涌江亭",
            "content": "胜概何妨近市廛，红尘疏处著三椽。\r\n数重青嶂横天末，一道澄江在眼前。\r\n海浪浴红朝出日，树林堆碧晚生烟。\r\n请君分付堤边石，莫使渔翁来击船。"
        },
        {
            "title": "游云溪与郡宴用太守韵即事二首",
            "content": "溪堂久矣无人到，千骑传呼五马来。\r\n流水奔腾砥柱立，好山呈露晚云开。\r\n指挥壮士驰骁骑，管领衰翁吊古梅。\r\n笑问风流羊叔子，几人登览不尘埃。"
        },
        {
            "title": "自和前诗邻舟皆盐商",
            "content": "总被利名役，机心欲算沙。\r\n舟行阻风色，客梦负年华。\r\n洲渚四五曲，渔樵八九家。\r\n江村无限好，满眼是芦花。"
        },
        {
            "title": "谢项子宜帅干遣馈",
            "content": "闻说沙溪上，分明似渭川。\r\n重山照华屋，万竹绕清泉。\r\n遣馈知相忆，登山未有缘。\r\n一楼先月景，想像在吟边。"
        },
        {
            "title": "书事",
            "content": "两揆新当国，三边未解兵。\r\n吾君极勤俭，天下望升平。\r\n春雨随时下，福星连夜明。\r\n寒儒卜天意，对酒百忧轻。"
        },
        {
            "title": "新年自唱自和",
            "content": "死灰无复暖，槁木不逢春。\r\n近日愁多病，今年岁在辰。\r\n处喧如处寂，求旧不求新。\r\n笑问长河水，谁为不老人。"
        },
        {
            "title": "题梅岭云封四绝",
            "content": "南迁过岭面无惭，前有东坡后澹庵。\r\n儿辈欲知当日事，青山解语水能谈。"
        },
        {
            "title": "访陈与机县尉于湘潭下摄市",
            "content": "清淡守风节，当官若隐居。\r\n自称为漫尉，人道是迂儒。\r\n俸外无炊米，公馀但读书。\r\n王门多贵戚，道眼视如无。"
        },
        {
            "title": "昭武太守王子文日举李贾严羽共观前辈一两家",
            "content": "飘零忧国杜陵老，感寓伤时陈子昂。\r\n近日不闻秋鹤唳，乱蝉无数噪斜阳。\r\n\r\n【注释】：【原题】：\r\n昭武太守王子文日举李贾严羽共观前辈一两家诗及晚唐诗因有论诗十绝子文见之谓无甚高论亦可作诗家小学须知"
        },
        {
            "title": "山村",
            "content": "雨过山村六月凉，田田流水稻花香。\r\n松边一石平如榻，坐听风蝉送夕阳。"
        },
        {
            "title": "林伯仁话别二绝",
            "content": "茉莉花边把酒卮，恍榔树下共谈诗。\r\n醉来一枕西窗下，酒醒方知有别离。"
        },
        {
            "title": "钓台",
            "content": "赤符新领旧乾坤，多谢君王问故人。\r\n暂作客星侵帝座，终为渔父老江滨。\r\n层台不啻几千仞，直钓何曾挂一鳞。\r\n莫道羊裘欠图画，丹青难写子陵真。"
        },
        {
            "title": "一老儒为贵人烧丹丹垂成而走因此失所",
            "content": "道途多险阻，此老欲何之。\r\n命薄丹砂走，天寒白发悲。\r\n从教达官骂，忍受小儿欺。\r\n月夜双乌鹊，飞鸣绕树枝。"
        },
        {
            "title": "庐州帅李仲诗春风亭会客有尘字韵诗和者甚多",
            "content": "玉关人老鬓丝新，千里长城在一身。\r\n气使黄金结豪杰。手挥白羽静风尘。\r\n山河四望亭中景，桃李一开天下春。\r\n乡日满城骑战马，而今四野尽耕民。\r\n\r\n【注释】：【原题】：\r\n庐州帅李仲诗春风亭会客有尘字韵诗和者甚多韵拘无好语"
        },
        {
            "title": "抚州谢楼宗丞见访",
            "content": "客里门庭可设罗，使君千骑肯相过。\r\n心忘贵贱交游重，论及兴衰感慨多。\r\n诸老逢时起岩壑，二边何日罢干戈。\r\n老夫何预人间事，红去沧江理钓簑。"
        },
        {
            "title": "峡山二首",
            "content": "欲访飞来殿，维舟上峡山。\r\n有溪流屋下，无路入云间。\r\n犀解捐金索，猿能记玉环。\r\n无从旌往事，有地足跻攀。"
        },
        {
            "title": "鄂州南楼",
            "content": "鄂州州前山顶头，上有缥缈百尺楼。\r\n大开窗户纳宇宙，高插栏干侵斗牛。\r\n我疑脚踏苍龙背，下瞰八方无内外。\r\n江渚鳞差十万家，淮楚荆湖一都会。\r\n西风吹尽庾公尘，秋影涵空动碧云。\r\n欲识古今兴废事，细看文简李公文。"
        },
        {
            "title": "侄孙亦龙作亭于小山之上□余以野亭名之得诗",
            "content": "平地变丘壑，安排若自然。\r\n为山移白石，凿沼贮清泉。\r\n栗里有松竹，兰亭无管弦。\r\n轩裳非我事，在野不妨贤。\r\n\r\n【注释】：【原题】：\r\n侄孙亦龙作亭于小山之上□余以野亭名之得诗五首"
        },
        {
            "title": "先人东皋子小园七言人多喜之浼秋房楼大卿作",
            "content": "父殁名随泯，诗存世莫传。\r\n敢求大手笔，为写小园篇。\r\n词翰成双美，光华照九泉。\r\n托公垂不朽，镌刻到千年。\r\n\r\n【注释】：【原题】：\r\n先人东皋子小园七言人多喜之浼秋房楼大卿作大字刻石"
        },
        {
            "title": "都中书怀二首",
            "content": "醉卧长安市，思归东海涯。\r\n瓶馀残腊酒，梅花隔年花。\r\n日与愁为地，时凭梦到家。\r\n乡书三两纸，一读一咨嗟。"
        },
        {
            "title": "松江舟中四首荷叶浦时有不测末句故及之",
            "content": "夜听枫桥钟，晓汲松江水。\r\n客行信匆匆，少住亦可喜。\r\n且食鳜鱼肥，莫问鲈鱼美。"
        },
        {
            "title": "泉州紫极宫寿星殿古桧诸葛机宜同赋",
            "content": "浪说陈朝八桧碑，何如此桧古而奇。\r\n灵根据地高千尺，黛色浮空阅四时。\r\n入欲栋梁劳想像，树存陵谷有迁移。\r\n寿星赐汝长生诀，化作苍龙守殿墀。"
        },
        {
            "title": "次韵胡公权",
            "content": "日用无非道，人心实在平。\r\n果能行实学，何必问虚名。\r\n草木随时态，江山无世情。\r\n晚来溪雨歇，一段夕阳明。"
        },
        {
            "title": "冬日移舟入峡避风",
            "content": "棹入黄芦浦，惊飞白鹭群。\r\n霜华浓似雪，水气盛于云。\r\n市远炭增价，天寒酒策勋。\r\n同舟有佳士，拥被共论文。"
        },
        {
            "title": "东轩",
            "content": "东轩亦潇洒，春晚雨晴时。\r\n喜鹊立门限，飞花落砚池。\r\n青山解留客，绿竹遍题诗。\r\n一点归心动，夜来闻子规。"
        },
        {
            "title": "庐山",
            "content": "乘鸾不见李腾空，试与寻真访故宫。\r\n黄叶堆边觅行路，紫烟深处望仙踪。\r\n眼高天近千山上，身共云栖一壑中。\r\n九叠屏风三叠水，更无诗句可形容。"
        },
        {
            "title": "感寓四首",
            "content": "采薇人固高，饮露蝉遂清。\r\n谋兹一粒粟，举世共营营。\r\n营营亦多涂，中有亏与盈。\r\n陋巷一箪食，朱门九鼎烹。\r\n穷达各有命，繄谁主权衡。\r\n吾生未可必，秋风白发生。"
        },
        {
            "title": "次韵谷口郑东子见寄",
            "content": "吾乡自昔诗人少，委羽先生后有翁。\r\n坐客无毡君莫笑，云台有集继家风。"
        },
        {
            "title": "涂中见人家卖酒",
            "content": "连岁遭饥馑，人无籴米钱。\r\n今秋好行路，到处说丰年。\r\n村酒新篘浊，溪鱼出网鲜。\r\n黄花留客醉，况近竹林边。"
        },
        {
            "title": "郭外翁",
            "content": "郭外生涯少，城中籴米归。\r\n种花无处卖，挑菜入篮稀。\r\n风撼倾欹屋，寒生蓝缕衣。\r\n此翁何所乐，谈笑傲轻肥。"
        },
        {
            "title": "题萧宰十二咏堂三山两水之亭",
            "content": "百载园林复故庐，收功全在五车书。\r\n一翁二季苏家样，三水两山喻曲居。\r\n十二咏成传不朽，三千篇出又何如。\r\n年来事事如人意，敢请先生赋遂初。"
        },
        {
            "title": "久寓泉南待一故人消息桂隐诸葛如晦谓客舍不",
            "content": "寄迹小园中，岂不胜旅舍。\r\n俗事无交加，客身自闲暇。\r\n邻家有酒沽，杯盘亦可借。\r\n吟侣适相过，新诗堪脍炙。\r\n足以慰我怀，留连日至夜。\r\n\r\n【注释】：【原题】：\r\n久寓泉南待一故人消息桂隐诸葛如晦谓客舍不可住借一园亭安下即事凡有十首"
        },
        {
            "title": "昭武太守王子文日举李贾严羽共观前辈一两家",
            "content": "意匠如神变化生，笔端有力任从横。\r\n须教自我胸中出，切忌随人脚后行。\r\n\r\n【注释】：【原题】：\r\n昭武太守王子文日举李贾严羽共观前辈一两家诗及晚唐诗因有论诗十绝子文见之谓无甚高论亦可作诗家小学须知"
        },
        {
            "title": "所馆小楼见山可喜",
            "content": "兹楼非我有，久居如主人。\r\n虽无往来客，青山当佳宾。\r\n君看楼下路，三尺软红尘。\r\n失脚踏此尘，汩没多终身。"
        },
        {
            "title": "又送行二首",
            "content": "荏苒岁云暮，雪霜天正寒。\r\n取程毋太急，御下放教宽。\r\n朝夕去家远，关山行路难。\r\n边头办功业，恐不在儒冠。"
        },
        {
            "title": "戊戌冬",
            "content": "造化人难测，寒时暖似春。\r\n蛟龙冬不蛰，雷电夜惊人。\r\n四海疮痍甚，三边战伐频。\r\n静中观气数，愁杀草茅臣。"
        },
        {
            "title": "广东漕李实夫四首",
            "content": "千里长城手，如何在广州。\r\n共谈天下事，莫上斗南楼。\r\n瘦露封侯骨，忠怀报国秋。\r\n丁宁北来雁，边信怕沉浮。"
        },
        {
            "title": "舟行英德江上和许季如诗",
            "content": "趺坐篷窗底，客身无事时。\r\n闲观曲江帖，因和许浑诗。\r\n舟楫聊乘兴，溪山若献奇。\r\n数峰英石美，天巧岂人为。"
        },
        {
            "title": "客自邵武来言王野使君平寇",
            "content": "闻说贼来日，君能判死生。\r\n扁舟载母去，倚剑到天明。\r\n百姓各逃命，四旁无援兵。\r\n王尊岂非勇，独自守孤城。"
        },
        {
            "title": "访杨伯子监丞自白沙问路而去",
            "content": "朝市风波地，乾坤渔猎场。\r\n生民日憔悴，吾道亦凄凉。\r\n龙不为霖出，凤于何处藏。\r\n群鸦争晚噪，一意送斜阳。"
        },
        {
            "title": "送别朱兼佥",
            "content": "恰喜相逢又语离，愁于江上送君时。\r\n清谈未了风吹断，白发可怜天不知。\r\n樗木自肥伤竹瘦，海棠偷放笑梅迟。\r\n黄堂若问痴顽老，老有登楼二十诗。"
        },
        {
            "title": "村景",
            "content": "箫鼓迎神赛社筵，藤枝摇曳打秋千。\r\n坐中翁妪鬓如雪，也把山花插满颠。"
        },
        {
            "title": "江上夜坐怀严仪卿李友山",
            "content": "江清天影动，楼近角声雄。\r\n杨柳枝枝月，芭蕉叶叶风。\r\n佳人难再得，良夜与谁同。\r\n别后知何处，吟诗句句工。"
        },
        {
            "title": "晚望怀长沙故人",
            "content": "却扇清风起，楼头坐晚凉。\r\n青山连远水，绿树带斜阳。\r\n客路伤离别，人情果在亡。\r\n定应今夜梦，随月到潇湘。"
        },
        {
            "title": "新年自唱自和",
            "content": "圣朝开宝历，淳佑四年春。\r\n生自前丁亥，今逢两甲辰。\r\n黄粲一梦觉，青镜二毛新。\r\n七十八岁叟，乾坤有几人。"
        },
        {
            "title": "侄孙亦龙作亭于小山之上□余以野亭名之得诗",
            "content": "蔡外有馀地，登临作此亭。\r\n心如乔木古，眼共远山清。\r\n社酒谁同醉，村歌自可听。\r\n有时来夜坐，收拾读书萤。\r\n\r\n【注释】：【原题】：\r\n侄孙亦龙作亭于小山之上□余以野亭名之得诗五首"
        },
        {
            "title": "滕审言相遇话旧",
            "content": "忆昨同君访月林，几年相别到于今。\r\n江山花草生诗梦，风雨忧愁长道心。\r\n久矣无波观古井，修然得趣听鸣琴。\r\n一生奔走成何事，尘满征衫雪满簪。"
        },
        {
            "title": "访苍山曾子实",
            "content": "故人子曾子，居处近金精。\r\n福地佳山水，诗家老弟兄。\r\n十年重会面，一笑最关情。\r\n万象亭前月，今宵为我明。"
        },
        {
            "title": "赵升卿有官不肯为里居有贤声访之于深巷中",
            "content": "深居陋巷不妨幽，翠竹当门水满沟。\r\n每遇事来先觉懒，欲为官去又还休。\r\n田园自乐陶元亮，乡里多称马少游。\r\n除却读书无所好，有时闲作北岩游。"
        },
        {
            "title": "新岁书怀四首",
            "content": "七十九岁叟，时吟感寓诗。\r\n年高胡不死，身健欲何为。\r\n细柳绿垂地，小桃红满枝。\r\n春风不到处，枯蔓挂疏篱。"
        },
        {
            "title": "周子益年八十赴殿",
            "content": "七尺渔竿八十翁，钓丝轻袅荻花风。\r\n功名未遂英雄老，人道磻溪即个中。"
        },
        {
            "title": "赵端行杜子野游虎丘有诗仆因思旧与赵子野同",
            "content": "出城十里许，有些一山门。\r\n丘在虎无迹，池清剑有痕。\r\n孤松冠岩顶，万竹绕云根。\r\n借问东轩壁，旧题存不存。\r\n\r\n【注释】：【原题】：\r\n赵端行杜子野游虎丘有诗仆因思旧与赵子野同宿唱和留题"
        },
        {
            "title": "见淮东制帅赵南仲侍郎相待厚甚特送买山钱又",
            "content": "如公当向古人求，识面何须万户侯。\r\n浪说钓鳌游瀚海，真成骑鹤上扬州。\r\n受恩多处难为别，宿酒醒时始觉愁。\r\n回首平山堂下路，不堪风雨送归舟。\r\n\r\n【注释】：【原题】：\r\n见淮东制帅赵南仲侍郎相待厚甚特送买山钱又欲刊石屏诗置于扬州郡斋话别叙谢"
        },
        {
            "title": "客游",
            "content": "不能郁郁窟中藏，大笑出门游四方。\r\n与世周旋持酒盏，观人胜败坐棋坊。\r\n倒餐甘蔗入佳境，昼着锦衣归故乡。\r\n此志十年犹未遂，倚楼心事楚天长。"
        },
        {
            "title": "广东漕李实夫四首",
            "content": "乾坤虽广大，人物不能多。\r\n议论还诸老，文章自一科。\r\n从横负才略，缓急任干戈。\r\n不有济时杰，其如世事何。"
        },
        {
            "title": "访陈与机县尉于湘潭下摄市",
            "content": "吾里不识面，他乡喜见君。\r\n数朝相款曲，杯酒接殷勤。\r\n清挹湘江水，笑开衡岳云。\r\n归心逐回雁，转首叹离群。"
        },
        {
            "title": "郑子寿野趣烧烛醉梅花",
            "content": "古瓶斜插数枝春，此即君家劝酒人。\r\n移取堂前双蜡烛，花边照出玉精神。"
        },
        {
            "title": "何季皋司理故人也作诗见相勉意二首",
            "content": "梅花庾岭外，别是一山川。\r\n那使民无讼，须知狱有冤。\r\n心常存正直，法不尚平反。\r\n于氏缘何事，阴功到子孙。"
        },
        {
            "title": "湘西寺观澜轩",
            "content": "东岸楼台西岸山，潇湘一片在中间。\r\n红尘不到沧波上，僧与白云相共闲。"
        },
        {
            "title": "灵壁石歌为方岩王侍郎作",
            "content": "灵壁一峰天下奇，体势雄伟身巍巍，\r\n巨灵怒拗天柱掷。平地苍龙骧首尾，\r\n两片黑云腰夹之。声如青铜色碧玉，\r\n秀润四时岚翠湿。乾坤所宝落世间，\r\n鬼神上诉天公泣。谓有非常人，\r\n致此非常物。可磨斫贼剑，\r\n可倚击奸笏。可祝不老年。\r\n可比至刚德。自从突兀在眼前，\r\n溪山日夜生颜色。君不见杭州风流白使君，\r\n雅爱天竺双云根。又不见奇章公家太湖碧，\r\n高下品题分甲乙。二公名与石不磨，\r\n今到方岩有灵壁。我来欲作灵壁歌，\r\n击石一唱三摩挲。秋风萧萧淮水波，\r\n中分南北横干戈。胡尘埋没汉山河，\r\n泗滨灵壁今如何。安得此石来岩阿，\r\n郁然盘礴中原气，对此令人感慨多。"
        },
        {
            "title": "灵峰灵岩有天柱石屏之胜自昔号二灵",
            "content": "骇见二灵景，山林体势豪。\r\n插空天柱壮，障日石屏高。\r\n览胜苦不足，登危不惮劳。\r\n白云飞动处，绝壁走猿猱。"
        },
        {
            "title": "萍乡客舍",
            "content": "草罢惜春赋，持杯亦鲜欢。\r\n檐楹双燕语，风雨百花残。\r\n小阁无聊坐，征衣不耐寒。\r\n地炉烧石炭，强把故书看。"
        },
        {
            "title": "刘折父为吴子才索赋云山燕居",
            "content": "燕居适所息，非怀傲世心。\r\n白云自舒卷，青山无古今。\r\n中有动静机，杳眇谐素襟。\r\n以时为出处，怀人抚瑶琴。\r\n平生披短褐，时来或华簪。\r\n世论倘不合，矢口不如喑。\r\n避影长松下，洗耳清溪浔。\r\n慎勿出云外，黄尘三尺深。"
        },
        {
            "title": "寄建康留守制使赵用父都丞侍郎",
            "content": "燕许文章笔，片言轻万金。\r\n先人十诗序，孝子一生心。\r\n入手方为宝，三年等到今。\r\n九泉应有望，取璧照山林。"
        },
        {
            "title": "昭武太守王子文日举李贾严羽共观前辈一两家",
            "content": "曾向吟边问古人，诗家气象贵雄浑。\r\n雕锼太过伤于巧，仆拙惟宜怕近村。\r\n\r\n【注释】：【原题】：\r\n昭武太守王子文日举李贾严羽共观前辈一两家诗及晚唐诗因有论诗十绝子文见之谓无甚高论亦可作诗家小学须知"
        },
        {
            "title": "事机",
            "content": "天下事机别，朝廷局面新。\r\n台官迁不定，年号改何频。\r\n黜陟由明主，安危仗老臣。\r\n祖宗成宪在，即此是经纶。"
        },
        {
            "title": "江南新体",
            "content": "郎船江下泊，妾家楼上住。\r\n朝朝暮暮间，上下两相顾。\r\n相顾不相亲，风波愁杀人。"
        },
        {
            "title": "和高常簿暮春",
            "content": "世变日以薄，无从见雍熙。\r\n闭门读古书，聊以道自怡。\r\n桃李春盎盎，风雨秋凄凄。\r\n于春何足喜，于秋何用悲。\r\n人生一世间，所忌立志卑。\r\n终身有不遇，千载皆明时。\r\n我生无所解，肥遁沧海沂。\r\n一朝遇名胜，朽腐生光辉。\r\n敛衽赞明德，非公谁与归。"
        },
        {
            "title": "题梅岭云封四绝",
            "content": "凿破青山两壁开，石头路上踏成埃。\r\n梅花自与白云笑，几见夷齐出岭来。"
        },
        {
            "title": "同字子顺访茅庵道人凤凰麒麟不可见道人语也",
            "content": "道者日高卧，清风隔世尘。\r\n凤麟不可见，猿鸟自相亲。\r\n山木轮囷古，茶花冷淡春。\r\n草荒门外路，常怕有人来。"
        },
        {
            "title": "衡阳舟中",
            "content": "萧萧风雨送行舟，小泊垂杨古渡头。\r\n不忍缓行江上路，落梅片片是诗愁。"
        },
        {
            "title": "京口别石龟翁际可",
            "content": "把剑樽前砍地歌，有何留恋此蹉跎。\r\n心期难与俗子道，世事不如人意多。\r\n莲叶已空犹有藕，菊花虽老不成莎。\r\n扁舟四海五湖上，何处不堪披钓簑。"
        },
        {
            "title": "南康六老堂",
            "content": "庐山脚下开亭馆，柰此千峰百嶂何。\r\n逸少大书池上墨，少陵狂作醉时歌。\r\n碧荷秋老香犹在，好月夜深明更多。\r\n五老揖君天上笑，把杯相对酌金波。"
        },
        {
            "title": "斗山子王深父作石屏记为老夫书其文甚佳采记",
            "content": "细读石屏记，多君才思清。\r\n南山数峰碧，北斗七星明。\r\n风土钟奇秀，文章到老成。\r\n待看黄鹄举，唾手取功名。\r\n\r\n【注释】：【原题】：\r\n斗山子王深父作石屏记为老夫书其文甚佳采记中语作五诗致谢"
        },
        {
            "title": "春尽日",
            "content": "撚指过三月，又当春夏交。\r\n花残蜂课蜜，林茂鸟安巢。\r\n芳草生青霭，新篁展绿稍。\r\n风骚将断绝，谁有续弦胶。"
        },
        {
            "title": "慈云避暑",
            "content": "相邀避暑到慈云，细听诸君讲见闻。\r\n六月美宣歌北伐，五弦思舜奏南薰。\r\n不忧冷澹无欢伯，自致清凉有此君。\r\n想像当时河朔饮，樽前不用着红裙。"
        },
        {
            "title": "陪厉寺丞赏芍药",
            "content": "黄堂开宴领佳宾，白鹭青原景一新。\r\n寄兴江山擅名胜，折冲樽俎静风尘。\r\n酴醾压架垂垂老，芍药翻阶楚楚春。\r\n爱梅栽竹平生语，吐出清风六月凉。"
        },
        {
            "title": "立春后二首",
            "content": "东风吹竹屋，无数落梅花。\r\n冻雀栖檐角，饥乌啄草芽。\r\n家乡劳夜梦，客路又春华。\r\n莫讶狂夫醉，西楼酒可赊。"
        },
        {
            "title": "寄耒阳令严坦叔",
            "content": "士元堂上坐，千载仰清规。\r\n百里宜民政，数篇怀古诗。\r\n江连杜甫墓，水落蔡伦池。\r\n公暇登临处，宁无忆我时。"
        },
        {
            "title": "鄂渚解缆",
            "content": "日日言归不得归，今朝真个是归期。\r\n西楼烟水南楼月，别后何人更有诗。"
        },
        {
            "title": "陈漕领客西园赏海棠",
            "content": "追随玉节赏仙葩，满座风流客更嘉。\r\n锦绣有光摇竹影，珍珠无价买春华。\r\n猩红滴滴娇含蕊，雪白纷纷老半花。\r\n肯对骚坛轻着语，后山诗句已名家。"
        },
        {
            "title": "寄吴明辅秘丞",
            "content": "吾乡幸有吴夫子，星斗网罗文字胸。\r\n百鸟收声听鸣凤，千山落木秀孤松。\r\n旁通沧海江山水，高压云城帢帻峰。\r\n每见一斑三叹息，白头未得奉从容。"
        },
        {
            "title": "寄刘潜夫",
            "content": "八斗文章用有馀，数车声誉满江湖。\r\n今年好献南郊赋，幕府文章有暇无。"
        },
        {
            "title": "会李择之其父名丙字南仲著丁未录丙申录",
            "content": "吟边逢李白，谈笑亦风流。\r\n相对各青眼，安知有白头。\r\n两家穷活计，四海老交游。\r\n不负云山约，同登百尺楼。"
        },
        {
            "title": "句",
            "content": "槎牙老树得春早，摘索好枝如雪攀。"
        },
        {
            "title": "题上虞县信芳堂",
            "content": "河阳种桃彭泽柳，岁岁春风夸不朽。\r\n何如君种一池莲，开向五月六月天。\r\n红妆当暑清无汗，绿叶染风香不断。\r\n坐令百里尽清凉，天乃赠君云锦段。\r\n此花不可无此堂，主人姓字同芬芳。\r\n更看堂后参差竹，醉倚炎空舞寒绿。"
        },
        {
            "title": "吴涧泉韩仲止二首",
            "content": "忍贫长傲世，风节似君稀。\r\n死后女方嫁，峡中儿未归。\r\n门人集诗藁，故卒服麻衣。\r\n涧上梅花发，吟魂何处飞。"
        },
        {
            "title": "江涨见移居者",
            "content": "夏潦连秋涨，人家水半门。\r\n都抛破茅屋，移住小山村。\r\n聒聒笼鸡犬，累累带子孙。\r\n安居华屋者，应觉此身尊。"
        },
        {
            "title": "董侍郎山园燕楼宗丞",
            "content": "旌旗千骑拥春华，倾动临川十万家。\r\n皂盖出郊因问柳，紫荷领客共看花。\r\n樽前人唱莺随唱，堂下吏衙蜂亦衙。\r\n寄语风流贤太守，好留醉墨伴烟霞。"
        },
        {
            "title": "山村",
            "content": "野老幽居处，成吾一首诗。\r\n桑枝碍行路，瓜蔓网疏篱。\r\n牧去牛将犊，人来犬护儿。\r\n生涯虽仆略，气象自熙熙。"
        },
        {
            "title": "伏龙山民宋正甫湖山清隐乃唐诗人陈陶故圃曾",
            "content": "故人昔住金华峰，面带双溪秋水容。\r\n故人今住伏龙山，陈陶故圃茅三间。\r\n千载清风徐孺子，门前共此一湖水。\r\n百花洲上万垂杨，白鸥群里歌沧浪。\r\n故人心事孺子高，故人诗句今陈陶。\r\n短衣饭牛不逢尧，何如绣鞍上着锦宫袍。\r\n瓦盆对客酌松醪，何如紫霞觞泛碧葡萄。\r\n豆萁然火度寒宵，何如玉堂夜照金莲膏。\r\n吟成秃笔写芭蕉，何如沉香亭北醉挥毫。\r\n再三问君君不对，目送飞鸿楚天外。\r\n细读山中招隐篇，超然意与烟霞会。\r\n照影湖边双鬓皓，此计知之悔不早。\r\n三椽可办愿卜隣，荷锸相随种瑶草。\r\n\r\n【注释】：【原题】：\r\n伏龙山民宋正甫湖山清隐乃唐诗人陈陶故圃曾景建作记俾仆赋诗"
        },
        {
            "title": "思家",
            "content": "湖海三年客，妻孥四壁居。\r\n饥寒应不免，疾病又何如。\r\n日夜思归切，平生作计疏。\r\n愁来仍酒醒，不忍读家书。"
        },
        {
            "title": "燕",
            "content": "闻说乌衣国，低连海上树。\r\n春来避霜雪，秋去长儿孙。\r\n华屋语如诉，故巢多不存。\r\n双飞恼幽独，红袖有啼痕。"
        },
        {
            "title": "冬暖",
            "content": "天不雨霜雪，朝曦与暮霞。\r\n江梅迟腊蕊，岩桂更冬花。\r\n地暖宜为客，时难重忆家。\r\n楚山当晚眺，归兴逐栖鸦。"
        },
        {
            "title": "岁旦族党会拜",
            "content": "衣冠拜元日，樽俎对芳辰。\r\n上下二百位，尊卑五世人。\r\n排门乔木古，照水早梅春。\r\n寒春将消歇，风光又一新。"
        },
        {
            "title": "都中书怀二首",
            "content": "雪化晴檐雨，炉烘冻壁春。\r\n穷犹恋诗酒，懒不正衣巾。\r\n寂寞安吾分，奔驰失我真。\r\n枯桐就煨烬，容有赏音人。"
        },
        {
            "title": "淮东赵漕领客东园赵世卿賸谈近日诸公仆谓今",
            "content": "今日东园会，能为野客期。\r\n乾坤一南北，花木几兴衰。\r\n宁馆经行地，欧苏无恙时。\r\n风流不可见，烟雨谩题诗。\r\n\r\n【注释】：【原题】：\r\n淮东赵漕领客东园赵世卿賸谈近日诸公仆谓今日东园之会想像欧苏风流不可见"
        },
        {
            "title": "春日风雨中",
            "content": "潇潇风雨闭柴门，年纪衰颓病着身。\r\n大似梁鸿居海曲，略如公干卧漳滨。\r\n三春晴暖无多日，一世安闲有几人。\r\n闻道明朝新醖熟，不妨祭灶请比隣。"
        },
        {
            "title": "董叔震书堂",
            "content": "数椽深巷底，朝夕自委蛇。\r\n勋业时看剑，诗书日下帷。\r\n古碑遮素壁，破砚浴清池。\r\n灯火伊吾夜，犹如未第时。"
        },
        {
            "title": "曾云巢同相勉李玉涧不赴召",
            "content": "诏书催赴紫宸班，九奏君王乞挂冠。\r\n日暮倒行非我事，急流勇退有何难。\r\n地灵不隐金砂胜，秋水长流玉涧寒。\r\n好把山林寄图画，试教天下故人看。"
        },
        {
            "title": "别钟子洪",
            "content": "识得潮阳钟子洪，今人可想古人风。\r\n文章有气吞馀子，天地无情负此翁。\r\n问舍求田非细事，参禅学佛见新功。\r\n欲知别后真消息，莫惜频书寄海鸿。"
        },
        {
            "title": "次韵谷口郑东子见寄",
            "content": "一生飘泊客途中，抚技从人类百工。\r\n白首归来入诗社，犹思渭北与江东。"
        },
        {
            "title": "题邵武熙春台呈王子文使君",
            "content": "步到风烟上上头，恍如造物与同游。\r\n千山表里重围过，一水中间自在流。\r\n近郭楼台隔云见，邻峰钟磬出林幽。\r\n风流太守诗无敌，有暇登临共唱酬。"
        },
        {
            "title": "简陈叔方问病",
            "content": "闻君卧病知何病，医者难从脉上寻。\r\n自是读书多损气，或缘忧国重惊心。\r\n饱参妙理床头易，细写幽怀膝上琴。\r\n蛇影无疑自无恙，此方何止直千金。"
        },
        {
            "title": "送吴伯成归建昌二首",
            "content": "吾友严华谷，实为君里人。\r\n多年入诗社，锦囊贮清新。\r\n昨者袁蒙斋，招为入幕宾。\r\n千里有遇合，隔墙不见亲。\r\n吾归访其家，说我老病身。\r\n别有千万意，付之六六鳞。"
        },
        {
            "title": "送赵安仁之官上虞二首",
            "content": "远庵家学在，持此去为官。\r\n冰雪吾身白，风霜吏胆寒。\r\n一心毋妄用，百姓自相安。\r\n贤者妙为政，谁言宰剧难。"
        },
        {
            "title": "入闽道中",
            "content": "山中寂寞去程赊，莫惜频频到酒家。\r\n行李萧然还不倍，担头颠倒插梅花。"
        },
        {
            "title": "挽沙溪项公苔湖居士",
            "content": "一曲苔湖上，深居万竹间。\r\n自寻三径乐，早得一身闲。\r\n{氵虢}{氵虢}循除水，林林夹屋山。\r\n伤心白云际，遗迹尚班班。"
        },
        {
            "title": "汉阳登览呈王中甫使君",
            "content": "西州城郭虽然小，江汉规模壮矣哉。\r\n大别山头观禹迹，楚波亭上望吴台。\r\n萧萧修竹凤不至，漠漠平沙雁又来。\r\n五马相邀共登览，欲酬秋兴费诗材。"
        },
        {
            "title": "画山",
            "content": "几簇云烟几段山，画成烟雨渺茫间。\r\n扁舟三两溪桥上，一路更无人往还。"
        },
        {
            "title": "送季明府赴太平粹",
            "content": "黄岩号难治，能者治何难。\r\n桃李民心悦，风霜吏胆寒。\r\n公行无不可，私请莫相干。\r\n三尺儿童辈，皆知好长官。"
        },
        {
            "title": "归来二首儿子创小楼以安老首",
            "content": "破屋不可住，如何着老身。\r\n喜于乔木下，见此小楼新。\r\n山好如佳客，吾归作主人。\r\n摩挲双脚底，无复踏红尘。"
        },
        {
            "title": "嘉熙己亥大旱荒庚子夏麦熟",
            "content": "琐琐饥年事，骎骎谷价高。\r\n人将委沟壑，谁肯发仓厫。\r\n涸沼鱼枯死，荒村犬饿号。\r\n与人同一饱，安得米千艘。"
        },
        {
            "title": "无题",
            "content": "忆闻春燕语雕梁，又听秋鸿叫断肠。\r\n一缕沉烟飞不过，两楼相对立斜阳。"
        },
        {
            "title": "招山乃诗人刘叔拟故居朱清之得其地清之赴南",
            "content": "半路袖回攀佳手，一生才遂买山心。\r\n要知此老风流处，来向刘郎吟处吟。\r\n\r\n【注释】：【原题】：\r\n招山乃诗人刘叔拟故居朱清之得其地清之赴南宫中道而返就招山卜筑不久亦去世"
        },
        {
            "title": "辛丑岁暮三首",
            "content": "日月易流转，一年仍一年。\r\n身从忧患老，事逐岁时迁。\r\n白首未闻道，清贫不愧天。\r\n寒林松柏瘦，花柳又春妍。"
        },
        {
            "title": "归舟已具李宪楼仓有约盗贼梗道见避乱者可怜",
            "content": "岁律又云莫，临风咏式微。\r\n雨台方有约，一棹未成归。\r\n夜宿三家市，天寒百衲衣。\r\n豺狼当道路，鸥鹭亦惊飞。"
        },
        {
            "title": "感寓三首",
            "content": "古今通一理，趋乡自多门。\r\n贤士玉成美，贪夫金注昏。\r\n谁知身是患，人以道为尊。\r\n前辈□□死，姓名千载存。"
        },
        {
            "title": "新岁书怀四首",
            "content": "老病从人笑，儿童识我谁。\r\n穷愁无地着，心事有天知。\r\n鹊噪缘何喜，蛙鸣岂为私。\r\n如何得怀抱，长似醉眠时。"
        },
        {
            "title": "嘉熙己亥大旱荒庚子夏麦熟",
            "content": "旱潦并为虐，三农哭岁饥。\r\n当秋谷价贵，出广米船稀。\r\n救死知吾拙，谋生恐计非。\r\n固穷君子事，办采北山薇。"
        },
        {
            "title": "寄清流王令君",
            "content": "朴直存吾道，一心唯向公。\r\n知非巧宦者，直有古人风。\r\n行志非为矫，洁身能固穷。\r\n如何有廉吏，不入荐书中。"
        },
        {
            "title": "吉州堆胜楼谢景周司理居其上",
            "content": "半天轮奂独嵬峨，遥望青原瞰碧螺。\r\n纳纳乾坤森万象，重重洲渚绕层波。\r\n诗情雅与江山合，酒兴偏于故旧多。\r\n靴笏缚君难放浪，樽前狂客自高歌。"
        },
        {
            "title": "为客",
            "content": "琴剑长为客，诗书欠策勋。\r\n老来临镜懒，愁里把杯勤。\r\n北雁寒离塞，秋鹰健拂云。\r\n物情能奋发，人不解超群。"
        },
        {
            "title": "送彭司户之官三山",
            "content": "祭酒家风重，民曹官职卑。\r\n公勤为己任，清白取人知。\r\n腊月三山雪，梅花一路诗。\r\n旧时来往处，今有梦相随。"
        },
        {
            "title": "腊梅二首",
            "content": "篱菊抱香死，化入岁寒枝。\r\n依然色尚黄，雪中开更奇。"
        },
        {
            "title": "昭武太守王子文日举李贾严羽共观前辈一两家",
            "content": "草就篇章只等闲，作诗容易改诗难。\r\n玉经雕琢方成器，句要丰腴字要安。\r\n\r\n【注释】：【原题】：\r\n昭武太守王子文日举李贾严羽共观前辈一两家诗及晚唐诗因有论诗十绝子文见之谓无甚高论亦可作诗家小学须知"
        },
        {
            "title": "庐陵城外",
            "content": "郭外人烟好，行行过北阡。\r\n迎船分社肉，汲井种春田。\r\n绿树前村路，黄梅细雨天。\r\n客游乡土别，景物只同然。"
        },
        {
            "title": "卢申之正字得春郊牧养图二本有楼攻愧先生题",
            "content": "我之居，元在野，平生惯识牛羊者。\r\n今见蒲江出此图，半日不如渠是画。\r\n一犍当前转头立，一犍度浦毛犹湿。\r\n中有一苍骑以牧，{羊古}羜相随数十足。\r\n殿后两枚黄觳觫，分明如活下前坡。\r\n路转南山春草多，耳根只欠牧儿歌。\r\n\r\n【注释】：【原题】：\r\n卢申之正字得春郊牧养图二本有楼攻愧先生题诗且徵予作"
        },
        {
            "title": "宫中寄家书并简季道侄",
            "content": "东隐三年别，西风一纸书。\r\n逢人相问讯，念我独勤渠。\r\n游子司吾土，先人有弊庐。\r\n欲归归未得，妻子定何如。"
        },
        {
            "title": "题泉州王梅溪先生祠堂徐竹隐直院谓梅溪古之",
            "content": "堂堂大节在朝廷，名重当时太华轻。\r\n乾道君臣千载遇，先生议论九重惊。\r\n人歌黄霸思遗爱，我颂朱云有直声。\r\n一瓣清香拜图像，英风凛凛尚如生。\r\n\r\n【注释】：【原题】：\r\n题泉州王梅溪先生祠堂徐竹隐直院谓梅溪古之遗直渡江以来一人而已"
        },
        {
            "title": "舣舟登滕王阁",
            "content": "散步登城郭，维舟古树傍。\r\n澄江浮野色，虚阁贮秋先。\r\n却酒淋衣湿，搓橙满袖香。\r\n西风吹白发，犹逐少年狂。"
        },
        {
            "title": "观静江山水呈陈鲁叟漕使",
            "content": "桂林佳绝处，人道胜匡庐。\r\n山好石骨露，洞多岩腹虚。\r\n峥嵘势相敌，温厚气无馀。\r\n可惜登临地，春风草木疏。"
        },
        {
            "title": "得早梅一枝携访酒家",
            "content": "旗亭沽酒少裴回，左手梅花右手杯。\r\n眼见枝头开数蕊，春风自我掌中来。"
        },
        {
            "title": "董叔宏黄伯厚载酒黄塘送别",
            "content": "愁酌开怀酒，凉生破暑风。\r\n论交谈洒洒，告别恨匆匆。\r\n十里黄塘路，扁舟白发翁。\r\n多情今夜月，为我照吟篷。"
        },
        {
            "title": "净明",
            "content": "林峦相掩映，岩谷独玲珑。\r\n下置维摩室，上通龙伯宫。\r\n灵珠四时雨，秋水一帘风。\r\n甚欲观新月，山高脚力穷。"
        },
        {
            "title": "题陈毅甫家壁",
            "content": "朱门金叵罗，九醖葡萄春。\r\n酌贵不酌贱，酌富不酌贫。\r\n君家破茅屋，飘摇河水滨。\r\n中有一樽渌，醉尽天下人。"
        },
        {
            "title": "都中冬日",
            "content": "脱却鹴裘付酒家，忍寒图得醉京华。\r\n一冬天气如春暖，昨日街头卖杏花。"
        },
        {
            "title": "访陈与机县尉于湘潭下摄市",
            "content": "买得南坡景，创成西尉司。\r\n宅幽连寺观，地广带亭池。\r\n能事事易了，役民民不知。\r\n题诗记颠末，政不假人碑。"
        },
        {
            "title": "族侄孙子荣之子神童颜老不幸短命而死哭之不",
            "content": "亘古英灵在，颜回有后身。\r\n年才十三岁，才过万千人。\r\n学到由天悟，文高见理真。\r\n再生仍再夭，无路问鸿钧。\r\n\r\n【注释】：【原题】：\r\n族侄孙子荣之子神童颜老不幸短命而死哭之不足三诗以悼之"
        },
        {
            "title": "读放翁先生剑南诗草",
            "content": "茶山衣钵放翁诗，南渡百年无此奇。\r\n入妙文章本平澹，等闲言语变瑰琦。\r\n三春花柳天裁剪，历代兴衰世转移。\r\n李杜陈黄题不尽，先生模写一无遗。"
        },
        {
            "title": "诸葛仁叟县丞极贫能保风节有权贵招之不屑其",
            "content": "时人谁识老声丞，满口常谈杜少陵。\r\n俗辈众多吾辈少，素交零落利交兴。\r\n权门炙手炎如火，诗社投身冷似冰。\r\n堪笑皇天无老眼，相知赖有竹林僧。\r\n\r\n【注释】：【原题】：\r\n诸葛仁叟县丞极贫能保风节有权贵招之不屑其行"
        },
        {
            "title": "都下书怀",
            "content": "京华作梦十年馀，不道南山有弊庐。\r\n白发生来美人笑，黄金散尽故交疏。\r\n明知弄巧翻成拙，除却谋归总是虚。\r\n出处古人都说尽，功名未必胜鲈鱼。"
        },
        {
            "title": "寄南昌故人黄存之宋谦甫二首",
            "content": "久客归来后，家如旧日贫。\r\n青山何处隐，白发也愁人。\r\n畎亩一生事，乾坤百病身。\r\n时无嵇吕驾，相忆莫相亲。"
        },
        {
            "title": "中秋李漕冰壶燕集",
            "content": "诸亭环立一湖湾，区界无多眼界宽。\r\n苍石传为伪刘物，绿波曾浴葛仙丹。\r\n两边堤树四时碧，一片冰壶六月寒。\r\n咫尺云烟接沧海，须知此地有龙蟠。"
        },
        {
            "title": "客自邵武来言王野使君平寇",
            "content": "太守自监军，片胆大如身。\r\n立马斩数贼，犒军捐万缗。\r\n威行千里外，手活一城民。\r\n孰谓书生怯，书生中有人。"
        },
        {
            "title": "题赵庶可山台",
            "content": "层台高几许，此即会稽图。\r\n一目空秦望，千峰压镜湖。\r\n云烟分境界，城郭限廉隅。\r\n他日传佳话，兰亭与此俱。"
        },
        {
            "title": "秋日早行",
            "content": "雁叫秋容老，乌飞曙色分。\r\n晨炊何草草，宿酒尚醺醺。\r\n野旷连沧海，山长带白云。\r\n马行沙上路，惊起白鸥群。"
        },
        {
            "title": "平江呈毅夫侍郎",
            "content": "龙墀射策三千字，未抵胸中十万兵。\r\n远大无过为将相，文章争似立功名。\r\n当今天下几豪杰，独数君家两弟兄。\r\n世事从横人事左，未知何以措升平。"
        },
        {
            "title": "观静江山水呈陈鲁叟漕使",
            "content": "昨者登梅岭，兹来入桂林。\r\n相从万里外，不负一生心。\r\n湖上千峰立，樽前十客吟。\r\n讥评到泉石，吾敢望知音。"
        },
        {
            "title": "挽唐吉林咏道",
            "content": "博雅林夫子，隐居城市中。\r\n家贫书甚富，学苦字尤工。\r\n四海交名胜，诸文辨异同。\r\n阿戎谈更好，端不负家风。"
        },
        {
            "title": "萧仲有遗经堂",
            "content": "一经传世宝，说与子孙知。\r\n欲作久长计，毋忘礼义为。\r\n黄金生悔吝，白璧有瑕疵。\r\n兼取庞公语，图安不遗危。"
        },
        {
            "title": "闻时事",
            "content": "昨报西师奏凯还，近闻北顾一时宽。\r\n淮西勋业归裴度，江右声名属谢安。\r\n夜雨忽晴看月好，春风渐老惜花残。\r\n事关气数君知否，麦到秋时天又寒。"
        },
        {
            "title": "雪中观梅郑子寿畏寒不到",
            "content": "孤负溪桥雪与梅，怕寒不肯出门来。\r\n欲邀郑老同清赏，争得梅花六月开。"
        },
        {
            "title": "有烹犊延客者食之有感",
            "content": "田家茧栗犊，小小可怜生。\r\n未试一犁力，俄遭五鼎烹。\r\n朝来占食指，妙绝此杯羹。\r\n口腹为人累，终怀不忍情。"
        },
        {
            "title": "李计使领客游白云景泰",
            "content": "天近刚风吹面寒，绣衣玉立白云间。\r\n沧波万顷海南海，翠碧几重山外山。\r\n自觉登临无限意，谁思富贵不如闲。\r\n前峰若个神仙宅，指点烟霞见一斑。"
        },
        {
            "title": "所闻二首",
            "content": "右席须贤久，丹书几度催。\r\n贼惊中使转，人望相公来。\r\n问政曲江宅，调羹庾岭梅。\r\n莫因多病后，虚出应三台。"
        },
        {
            "title": "水调歌头 题李季允侍郎鄂州吞云楼",
            "content": "轮奂半天上，胜概压南楼。筹边独坐，岂欲登览快双眸。浪说胸吞云梦，直把气吞残虏，西北望神州。百载一机会，人事恨悠悠。骑黄鹤，赋鹦鹉，谩风流。岳王祠畔，杨柳烟锁古今愁。整顿乾坤手段，指授英雄方略，雅志若为酬。杯酒不在手，双鬓恐惊秋。\r\n【注释】：【注释】：\r\n戴复古在诗上是江湖派前辈，学贾岛、姚合，颇负盛名。他的词和他的诗一样 ，具有较强的现实性，气势奔放，亦不乏舒快自然之作。有《石屏集 》，存词四十余首。\r\n宋宁宗嘉定十四年（1221），金兵侵扰黄州、蕲州一带，南宋军队一再击败来犯之敌，民心振奋，一度造成了“ 百载好机会 ”的有利形势 。在这一年，李季允（名埴 ）出任沿江制置副使兼知鄂州（今武昌 ），修建了吞云楼。此时戴复古正在武昌，登高楼而览胜，写下了上面这首词。\r\n“轮奂半天上 ，胜概压南楼 。”开篇突兀而起。紧扣题目，描写吞云楼的胜概 。巍巍高楼 ，直耸云天，何等华美、壮观 ！“轮奂”，是称美吞云楼落成的话。第一句是作者站在远处仰望云端，直抒赞赏之情，是正面描写楼之高耸入云 。第二句用对比手法，说吞云楼的雄姿胜概足以压倒武昌黄鹤山上的南楼。这个对比很巧妙 ，“南楼 ”是诗词中常提及的名胜，其中有一个著名典故。《世说新语·容止》记载：“庾太尉（亮）在武昌，秋夜气佳景清，使吏殷浩、王胡之之徒登南楼理咏。音调始遒，闻函道中有屐声甚厉，定是庾公 。俄而率左右十许人步来，诸贤欲起避之，公徐云：'诸君少住，老子于此处兴复不浅。'因便据胡床与诸人咏谑，竟坐甚得任乐 。”庾亮是东晋声名赫赫的人物，拥重兵镇武昌，号征西将军。李季允身份、职务与庾亮有某些相近，作者言吞云楼胜压南楼，言下有李季允胜过庾亮之意，这不免有些夸大，但是应酬之作中的常见现象。然而词人却不停留于一般的恭维 ，笔势出人意外地来了一个逆转 ：“筹边独坐，岂欲登览快双眸 ”。如此巍峨华美的楼 ，登临纵目，自然是赏心乐事；然而对李侍郎来说，重任在身，哪有观赏风景的闲情呢。李侍郎即使登楼，也是为了观察地形，然后独坐苦苦思索破敌大计，这又暗与当年庾亮登南楼的风流雅事对比，衬托出今日李侍郎的一片忧国忠心。\r\n下面接着这层意思，进一步借楼写人。在司马相如《子虚赋》中，有位齐国乌有先生对楚国使者子虚夸说齐地广大，并形容道 ：“吞若云梦（楚地广阔的大泽 ）者八九，于其胸中曾不蒂芥 。”在这首词中，戴复古更翻进一层说 ：“浪说胸吞云梦，直把气吞残虏，西北望神州 。”登上这样的高楼，岂止使人感到“胸吞云梦”，从这里北望中原，简直有气吞残虏（指金兵）的气概。从此句开始词的现实性逐渐显露出来，作者写此词决不仅仅是为了赞美它的雄伟或恭维楼的建造者，而是为了抒写登楼后“ 西北望神州”，胸中一腔收复失地的豪情。这里，作者巧妙地化用《子虚赋》语，点出“吞云”楼名的来源，同时也就写出它直入云宵的雄姿，更进一步传楼之神，楼之神即人之神，李侍郎及词人自己抗金的壮志亦可“吞云”。\r\n词写到这里，已将“气吞残虏”的豪情抒写得淋漓尽致，突然文势作了一个大幅度的跌宕 ：“百载好机会，人事恨悠悠！”前面提到词作于1221 年，渡江已近百年 ，终于有了与金作战接连获胜的大好形势，可谓“ 百年一机会”，可是苟且偷安的南宋朝廷却不能抓住这个好机会 ，一举收复中原，眼见胜势渐去，英雄亦失去了建功立业、实现抱负的契机，所以词人不禁叹道：“人事恨悠悠”。\r\n登楼之作除了描景抒情之外，怀古亦是常见内容之一 。词的下片便是将景、情和历史陈迹融为一体，继续抒发“人事恨悠悠”的感慨。从吞云楼上放眼望去，江山胜迹，尽收眼底，远处的黄鹤楼使人想起唐诗人崔颢的诗句 ：“昔人已乘黄鹤去，此地空馀黄鹤楼，黄鹤一去不复返，白云千载空悠悠 ”，而归结到“日暮乡关何处是，烟波江上使人愁”的悲感。那白浪接天的江中有一片绿地，正是鹦鹉洲。这个风景如画的地方，汉代文学家祢衡在此作出文采惊人的词赋，而有“顾六翮之残毁，虽奋迅其焉如”之叹息。古人的流风遗韵，依稀还在，却已不可追寻。再向那黄鹄山下看，那里添了新景。你看那旌忠坊岳王祠畔的杨柳，多么郁郁葱葱！但在那烟笼雾罩之中，深锁着他“十年之力废于一旦”及忠而见杀的遗恨，当年抗金名将岳飞为了“ 收拾旧山河”，竟至饮恨惨死于投降派的屠刀之下这等悲壮的事，怎能不让人生出无限感慨？直至今日，中原仍在陷落中，活着的人何以慰忠魂？因此词人又调转笔来，寄厚望于李侍郎“整顿乾坤手段，指授英雄方略”了。同时作者又感到收复中原这项事业的艰巨，心生凄怆。还是让我们来干一杯吧，如果没有酒来解忧，秋风起时，真要愁得双鬓都变白了。\r\n登临是古诗词中的主要题材之一，如何能写得不落常套而有新意，是不容易的。成功之作大都不是停留在描模亭台楼阁的外形而已，而是通过写物来写人，来抒情。试将戴复古这首吞云楼词与苏东坡黄州快哉亭词（同是《 水调歌头》）比较，不难看出它们都是通过写亭台楼阁抒发人的情志的范例。东坡写快哉亭上所见情景：“忽然浪起，掀舞一叶白头翁。”但东坡见此情景，并不胆战心惊，而是豪情满怀地称赞：“一点浩然气，十里快哉风 。”显然，这是抒发他自己作为一个正直的士大夫的情怀，虽是身处逆境，却胸中自有一股浩然正气 。戴复古吞云楼词和东坡词一样，也是紧扣住亭台楼阁的名字做文章，他定楼的“吞云”雄姿，却是为了表现人的“ 气吞残虏”的凌云壮志；他写登楼所见之景 ：“骑黄鹤，赋鹦鹉”，“岳王祠畔杨柳”，也都和报国的壮志雄心联系在一起。楼与人、情与景，结合得很自然 。这样的词，不仅写楼之形，而且传人之神，可谓形神兼备，充满豪情壮采，并使人感到其时代脉搏的剧烈跳动。由此可见，作为文学，不管写任何题材，最根本的都是写人，这是文学的生命所系，否则便不成其为文学了。"
        },
        {
            "title": "赤壁",
            "content": "千载周公瑾，如其在目前。\r\n英风挥羽扇，烈火破楼船。\r\n白鸟沧波上，黄州赤壁边。\r\n长江酹明月，更忆老坡仙。"
        },
        {
            "title": "张仁仲提干衡阳冰壶亭燕客",
            "content": "大抵吾曹臭味同，留欢卜夜莫匆匆。\r\n一亭景物冰壶上，万里乾坤玉镜中。\r\n疏柳无心挂明月，败荷有恨倚西风。\r\n吟家旧日张公子，千首诗成句句工。"
        },
        {
            "title": "万杉长老秀痴翁见示五言次韵",
            "content": "了得宗门事，何忧常住贫。\r\n听师林下话，是我眼中人。\r\n星渚三秋月，庐山万古春。\r\n昭陵御书在，岁久莫生尘。"
        },
        {
            "title": "静寄孟运管招客皆藏春侍郎故人因与花翁孙季",
            "content": "来访藏春宅，因登静寄堂。\r\n异香薰宝鼎，清乐送瑶觞。\r\n穿行过花所，寻梅见海棠。\r\n白头思往事，无语立斜阳。\r\n\r\n【注释】：【原题】：\r\n静寄孟运管招客皆藏春侍郎故人因与花翁孙季蕃话旧有感"
        },
        {
            "title": "饮中",
            "content": "布衣不换锦宫袍，刺骨清寒气自豪。\r\n腹有别肠能贮酒，天生左手惯持螯。\r\n蝇随骥尾宜千里，鹤在鸡群亦九皋。\r\n贤似屈平因独醒，不禁憔悴赋离骚。"
        },
        {
            "title": "浒以秋兰一盆为供",
            "content": "吾儿来侍侧，供我一秋兰。\r\n萧然出尘姿，能禁风露寒。\r\n移根自岩壑，归我几案间。\r\n养之以水石，副之以小山。\r\n俨如对益友，朝夕共盘桓。\r\n清香可呼吸，薰我老肺肝。\r\n不过十数根，当作九畹看。"
        },
        {
            "title": "梦中题林逢吉轩壁觉来全篇可读天明忘了落句",
            "content": "嚣尘不到眼，潇洒似僧家。\r\n风月三千首，图书四十车。\r\n绿垂当户柳，红映隔墙花。\r\n好读天台赋，登楼咏落霞。"
        },
        {
            "title": "寄报恩长老恭率翁",
            "content": "报恩千楹归一炬，佛也不能逃劫数。\r\n宝坊化作瓦砾场，堪笑月庭来垒骈。\r\n率翁修造凤楼手，第一能将无作有。\r\n神工作舍鬼筑墙，鞭笞木石能飞走。\r\n风斤月斧日纷然，行看华屋突兀在眼前。\r\n好留一室狂客，早晚来参文字禅。"
        },
        {
            "title": "都中怀竹隐徐渊子直院",
            "content": "手携漫刺访朝官，争似沧洲把钓竿。\r\n万事看从今日别，九原叫起古人难。\r\n菊花到死犹堪惜，秋叶虽红不耐观。\r\n多谢天公怜客意，霜风未忍放深寒。"
        },
        {
            "title": "访杨伯子监丞自白沙问路而去",
            "content": "欲访扬雄宅，扁舟过白沙。\r\n自从山以后，直到水之涯。\r\n风节古人物，文章老作家。\r\n相寻有忙事，第一问梅花。"
        },
        {
            "title": "闻严坦叔入朝再用前韵",
            "content": "我本江湖客，归来二月春。\r\n居多闭门日，未卜赏花辰。\r\n绕树鹊声喜，隔帘莺语新。\r\n可怜垂白叟，却羡踏青人。"
        },
        {
            "title": "清明感伤",
            "content": "客中今日最伤心，忆着家山松树林。\r\n白石冈头闻杜宇，对他人墓亦沾巾。"
        },
        {
            "title": "九日",
            "content": "今日知何日，他乡忆故乡。\r\n黄花一杯酒，白发几重阳。\r\n日晚鸦争宿，天寒雁叫霜。\r\n客中无此醉，何以敌凄凉。"
        },
        {
            "title": "代书寄韩履善右司赵庶可寺簿",
            "content": "懒不修书札，将诗问起居。\r\n升沉元自异，故旧忍相疏。\r\n学术有馀用，班行不次除。\r\n功名付公等，世道莫愁予。"
        },
        {
            "title": "江滨晓步",
            "content": "津头晓步落潮痕，行尽蒲根到柳根。\r\n雁影参差半江月，鸡声咿喔数家村。\r\n求鱼看下连筒钓，乞火听敲隣舍门。\r\n斜得锦城无此景，欲将图画寄王孙。"
        },
        {
            "title": "聂侍郎领客观园林之胜饮中出示名贤书画",
            "content": "烈士家风从橐尊，时容野客上朱门。\r\n如登东观图书府，又似西岩水竹村。\r\n自以一闲销日月，谁知万虑满乾坤。\r\n诸公衮衮成何事，不若花前对酒樽。"
        },
        {
            "title": "一笑",
            "content": "海曲荒凉地，吟边蹭蹬身。\r\n时危法当隐，年老惯居贫。\r\n俗客苦恋坐，小孙痴弄人。\r\n等闲成一笑，不觉把杯频。"
        },
        {
            "title": "赵苇江与东嘉诗社诸君游一日携吟卷见过一语",
            "content": "白首无聊老病躯，一心唯觅死头颅。\r\n时人误作梅花看，今日枝头雪也无。\r\n\r\n【注释】：【原题】：\r\n赵苇江与东嘉诗社诸君游一日携吟卷见过一语谢其来"
        },
        {
            "title": "买归舟篙子请占牌戏成口号",
            "content": "诈称官职不如休，白板无题又可羞。\r\n只写江湖散人号，不然书作醉乡侯。"
        },
        {
            "title": "汪见可约游青原",
            "content": "来访青原古钓矶，溪流衮衮濯龙奇。\r\n一茶可款从僧话，数局争先对客棋。\r\n云雨那能败吾事，山林政喜得君诗。\r\n石头路滑篮舆小，换得扁舟在水湄。"
        },
        {
            "title": "访张元德",
            "content": "今宵何幸宿书林，议论从横感慨深。\r\n黄卷具传千古意，青灯照破几人心。\r\n狂夫嗜饮夜偷酒，污吏容私昼攫金。\r\n尧舜君民旧风俗，凡经几变到于今。"
        },
        {
            "title": "读改元诏口号",
            "content": "喜见新除目，焚香洗眼看。\r\n老儒居翰苑，正士作台官。\r\n有道为时用，非才处位难。\r\n寄声崔与李，催促到长安。"
        },
        {
            "title": "赠孤峰长老",
            "content": "孤峰何处在住，惠远旧林泉。\r\n日用无非道，心安即是禅。\r\n幽栖云壑底，梦寐雪蓬边。\r\n何日山阴道，同寻访戴船。"
        },
        {
            "title": "有感",
            "content": "皱眉观世事，把酒读离骚。\r\n天下无公论，胸中有古刀。\r\n徒然成耿耿，何以制滔滔。\r\n不逐群飞转，孤鸿毕竟高。"
        },
        {
            "title": "寄寻梅",
            "content": "寄声说与寻梅者，不在山边即水涯。\r\n又恐好枝为雪压，或生幽处被云遮。\r\n蜂黄涂额半含蕊，鹤膝翘空疏带花。\r\n此是寻梅端的处，折来须付与诗家。"
        },
        {
            "title": "挽赵县丞",
            "content": "雅志思行古，幽居不受官。\r\n倾家为义举，竭力奉亲欢。\r\n阅世开天镜，藏身作瓦棺。\r\n闻知捐馆日，有梦跨金鞍。"
        },
        {
            "title": "王应求出示蜀中山水障气势甚雄伟李巽岩题其",
            "content": "妙甚丹青手，能移造化功。\r\n三川山水国，半幅画图中。\r\n玉局人何在，铜梁路可通。\r\n巽岩扛鼎笔，文与画争雄。\r\n\r\n【注释】：【原题】：\r\n王应求出示蜀中山水障气势甚雄伟李巽岩题其后论其书笔之源流二百馀字"
        },
        {
            "title": "侄孙昺以东野农歌一编来细读足以起予七言有",
            "content": "吾宗有东野，诗律颇留心。\r\n不学晚唐体，曾闻大雅音。\r\n霜空孤鹤唳，云洞老龙吟。\r\n群噪无才思，昏鸦自满林。\r\n\r\n【注释】：【原题】：\r\n侄孙昺以东野农歌一编来细读足以起予七言有汲水灌花私雨露临池叠石幻溪山草欺兰瘦能香否杏笑梅残柰俗何似此两联皆自出新意自可传世然言语之工又未足多其格纯正气和平为可喜余非谀言自有识者因题其卷末以归之"
        },
        {
            "title": "侄孙亦龙作亭于小山之上□余以野亭名之得诗",
            "content": "勿谓此亭水，岿然气不群。\r\n静中观变化，闲处立功勋。\r\n水细通岩窦，亭高压海云。\r\n隐居行素志，不负圣明君。\r\n\r\n【注释】：【原题】：\r\n侄孙亦龙作亭于小山之上□余以野亭名之得诗五首"
        },
        {
            "title": "赠万杉老秀痴翁二首",
            "content": "读儒书五千卷，通禅门八万条。\r\n宴坐万杉林下，四旁风雨萧萧。"
        },
        {
            "title": "醉吟",
            "content": "一狂兼一懒，穷到白头年。\r\n客路偏耽酒，诗囊不贮钱。\r\n吟边忘世故，醉里乐吾天。\r\n不答诸公问，何如孟浩然。"
        },
        {
            "title": "张统制之子为父求诗蕲州城破匹马打围而出能",
            "content": "夜半金城破，身随铁马飞。\r\n横挥三尺剑，突出万人围。\r\n勇锐资神力，功名与愿违。\r\n自能占气数，终老着农衣。\r\n\r\n【注释】：【原题】：\r\n张统制之子为父求诗蕲州城破匹马打围而出能知数谓时不可为"
        },
        {
            "title": "见湖南绣使陈益甫大著",
            "content": "敢写散人号，来登君子堂。\r\n论文才力短，忧世话头长。\r\n老不堪行路，心思归故乡。\r\n数行诗后语，夜夜吐光芒。"
        },
        {
            "title": "李深道得苏养直所为深字韵一首不知题何处景",
            "content": "都来五十有六字，写出山林无限奇。\r\n当日所题何处景，只今但见后湖诗。\r\n一言一语堪传世，某水某丘仍属谁。\r\n试向愁烟推白鸟，无情白鸟又何知。\r\n\r\n【注释】：【原题】：\r\n李深道得苏养直所为深字韵一首不知题何处景俾跋其后"
        },
        {
            "title": "三山林唐杰潘庭坚张农师会于丁岩仲新楼",
            "content": "又携诗卷到南州，尘满征衫雪满头。\r\n桃李春风故园梦，江山落日异乡愁。\r\n樽前一笑真奇事，坐上诸君尽胜流。\r\n政倚清谈洗胸臆，莫教王粲赋登楼。"
        },
        {
            "title": "登祝融",
            "content": "秋风吹拄杖，直到祝融颠。\r\n目击三千界，肩摩尺五天。\r\n扶桑旸谷畔，青草洞庭边。\r\n云气无遮障，分明在眼前。"
        },
        {
            "title": "嘉熙己亥大旱荒庚子夏麦熟",
            "content": "濒海数十里，饥民及万家。\r\n雨多忧坏麦，春好忍看花。\r\n凿浅疏田水，占晴视晚霞。\r\n老农如鬼瘦，不住作生涯。"
        },
        {
            "title": "钟春伯园林",
            "content": "西风吹起莼鲈兴，八座归来有此山。\r\n林麓两峰亭榭外，潇湘一片水云间。\r\n天生景物四时好，人满乾坤几个闲。\r\n语唤石屏非浪语，常思蜡屐共跻攀。"
        },
        {
            "title": "题处士黄公山居",
            "content": "行尽松坡与竹坡，沿溪窈窕上岩阿。\r\n山深每恨客来少，寺近莫教僧到多。\r\n但觉洞中人不老，不知云外事如何。\r\n边头又报真消息，靼使来朝乞讲和。"
        },
        {
            "title": "清凉寺有怀真翰林运使之来",
            "content": "不特来观德庆碑，江山胜槩六朝遗。\r\n兴亡了不关吾事，登览胡为作许悲。\r\n梅为有香奇似雪，酒能无闷妙于诗。\r\n萧萧绿竹无人爱，留取云稍待凤来。"
        },
        {
            "title": "渔父词四首",
            "content": "渔父醉，钓竿闲。\r\n柳下呼儿牢击船。"
        },
        {
            "title": "严仪卿约李友山高与权酌别",
            "content": "江天惨澹日凄凉，木未经霜叶未黄。\r\n今日楼头一杯酒，明朝行客在谁乡。"
        },
        {
            "title": "雁山总题此山本朝方显",
            "content": "几山兼几水，更有几烟霞。\r\n不立仙人宅，都为释氏家。\r\n宾秋多少雁，报晓一双鸦。\r\n有此山林胜，如何在海涯。"
        },
        {
            "title": "大热五首",
            "content": "大渴遇甘井，汲多井欲竭。\r\n入喉化为汗，不救胸中热。\r\n吾闻三危露，迥与众水别。\r\n其色莹琉璃，其冷胜冰雪。\r\n安得一杯来，为我解此渴。"
        },
        {
            "title": "叶宗裔为令叔求竹山诗",
            "content": "爱竹旧称王子猷，今君异世等风流。\r\n山中便是清凉国，门下合封潇洒侯。\r\n有此一堂真可隐，不妨诸侄与同游。\r\n吟边想像参差绿，许我携琴一到不。"
        },
        {
            "title": "玉华洞",
            "content": "忆昨游桂林，岩洞甲天下。\r\n奇奇怪怪生，妙不可模写。\r\n玉华东西岩，具体而微者。\r\n神功巧穿凿，石壁生孔罅。\r\n玲珑透风月，宜冬复宜夏。\r\n中有补陀仙，坐断此潇洒。\r\n空山茅苇区，无地可税驾。\r\n举目忽此逢，心骇见希诧。\r\n题诗愧不能，行人亦无暇。"
        },
        {
            "title": "见湖南绣使陈益甫大著",
            "content": "手揽澄清辔，声名汉范滂。\r\n一台振风采，列郡正权纲。\r\n衡岳势增重，文星日有光。\r\n金门虽藐藐，玉节自堂堂。"
        },
        {
            "title": "吴子似",
            "content": "载酒樱桃熟，隈亭柳树阴。\r\n青山去人远，黄鸟话春深。\r\n薄俗非吾道，虚名愧此心。\r\n休言今不古，又恐不如今。"
        },
        {
            "title": "衡山何道士有诗声杨伯子监丞盛称之以杨所取",
            "content": "道人幽吟岩壑底，伴晓猿啼秋鹤唳。\r\n自陶情性乐天真，一心不作求名计。\r\n一朝邂逅杨东山，诗声扬扬满世间。\r\n东山才与诚斋敌，手腕中有万斛力。\r\n为君翻九渊，探君骊龙珠。\r\n为君擘沧海，钩上珊瑚枝。\r\n丰城地下掘起龙泉太阿双宝剑，南山雾里窥见隐豹文章皮。\r\n是宝欲藏藏不得，总被东山手拈出。\r\n道人从此诗价高，石廪祝融争崒嵂。\r\n君不见弥明石鼎联句诗，千载托名韩退之。\r\n\r\n【注释】：【原题】：\r\n衡山何道士有诗声杨伯子监丞盛称之以杨所取之诗求跋其后"
        },
        {
            "title": "家居复有江湖之兴",
            "content": "寒儒家舍只寻常，破纸窗边折竹床。\r\n接物罕逢人可语，寻春多被雨相妨。\r\n庭垂竹叶因思酒，室有兰花不炷香。\r\n到底闭门非我事，白鸥心性五湖傍。"
        },
        {
            "title": "感寓四首",
            "content": "蛛网羃虚檐，一饱罗群飞。\r\n寒蚕齧枯桑，一身终茧丝。\r\n物物巧生理，我生拙奚为。\r\n貂裘日以弊，石田岁长饥。\r\n一贫已到骨，一气傥未衰。\r\n举目送飞鸿，悠悠知我谁。"
        },
        {
            "title": "九日槠洲舟中",
            "content": "几年重九客他州，少泊槠田古渡头。\r\n人向饮中言我乐，谁知笑里是吾愁。\r\n黄华可忍抛三径，白发犹堪柰几秋。\r\n今日登高无处所，一樽携上枕江楼。"
        },
        {
            "title": "绿阴亭自唐时有之到今五百年卢肇二三公题诗",
            "content": "政是国家多事秋，渝川县尉亦风流。\r\n吟诗不废公家事，坐使孟郊输一筹。\r\n\r\n【注释】：【原题】：\r\n绿阴亭自唐时有之到今五百年卢肇二三公题诗之后吟声寂寂久矣亭前古木不存绿阴之名殆成虚设今诗人李贾友山作尉于此实居此亭公事之暇与江山风景应接境因人胜见于吟笔多矣友人石屏戴复古访之相与周旋于亭上题四绝句以记曾来"
        },
        {
            "title": "黎明府见示令叔显谟开国墓志求诗为赋三首",
            "content": "虏横干戈密，官清财赋强。\r\n饥年无饿莩，乱后有金汤。\r\n五郡树佳政，诸公交荐章。\r\n忠言动天听，惜去把麾忙。"
        },
        {
            "title": "陪徐渊子使君登白雪楼约各赋一诗必以宋玉石",
            "content": "楼名白雪因词胜，千古江山春雨馀。\r\n宋玉遗踪两苍石，莫愁居处一荒墟。\r\n风横烟艇客呼渡，水落沙洲人网鱼。\r\n借问风流贤太守，孟亭添得野夫无。\r\n\r\n【注释】：【原题】：\r\n陪徐渊子使君登白雪楼约各赋一诗必以宋玉石对莫愁村"
        },
        {
            "title": "江上",
            "content": "江上维舟稳，人间行路难。\r\n数朝花雨细，一夜社风寒。\r\n燕语能留客，蛙鸣岂为官。\r\n苦吟成底事，赢得瘦团栾。"
        },
        {
            "title": "杜仲高高九万相会",
            "content": "杜癖诗无敌，高髯画绝纶。\r\n笑谈能不朽，富贵或成尘。\r\n今古多奇事，乾坤几怪民。\r\n相逢不容易，一醉楚江滨。"
        },
        {
            "title": "楼上观山",
            "content": "九陌黄尘没马头，人来人去几时休。\r\n谁家有酒身无事，长对青山不下楼。"
        },
        {
            "title": "栗斋巩仲至以元结文集为韵",
            "content": "寻常被酒时，归到急投枕。\r\n为爱次山文，今夜醉忘寝。\r\n伟哉浯溪碑，千载气凛凛。\r\n舂陵贼退篇，少陵犹敛衽。\r\n文章自一家，其意则古甚。\r\n大羹遗五味，纯素薄文锦。\r\n聱牙不同俗，斯人异所禀。\r\n君君望尧舜，人人欲仓廪。\r\n古道不可行，时对窳樽饮。"
        },
        {
            "title": "山行遇秀痴翁",
            "content": "新冬行乐赏新晴，几个江湖旧友朋。\r\n霜蟹得橙同臭味，梅花与菊作交承。\r\n樽前尽是论文客，林下那逢好事僧。\r\n机解到时言语别，李翱诗句入传灯。"
        },
        {
            "title": "读王幼学上殿劄子",
            "content": "才到朝廷被论归，孤忠幸有九重知。\r\n神医能识未苏病，国手难翻已败棋。\r\n四海争传治安策，诸公如在太平时。\r\n老夫怀抱缘何事，未到秋来早自悲。"
        },
        {
            "title": "汪给事守鄂渚元宵代江夏宰吴熙仲献灯",
            "content": "一晴收尽四山云，天与黄堂作好春。\r\n西楚东吴献风月，南楼北榭拥星辰。\r\n扶持入郭观灯叟，歌舞拦街醉酒人。\r\n此是太平真气象，今年第一个良辰。"
        },
        {
            "title": "寄虚斋赵侍郎",
            "content": "老眼开还阖，愁怀醉不醒。\r\n乾坤多变故，人物晓天星。\r\n药石匡时切，蓍龟见事灵。\r\n得公十数辈，亦足壮朝廷。"
        },
        {
            "title": "再赋惜别呈李实夫运使",
            "content": "一生飘泊老江湖，今日别公归故庐。\r\n此去怕无相见日，因风或有寄来书。\r\n云烟过眼时时变，草树惊秋夜夜疏。\r\n人物似公能几辈，不知天下竟何如。"
        },
        {
            "title": "哭赵紫芝",
            "content": "呜呼赵紫芝，其命止于斯。\r\n东晋时人物，晚唐家数诗。\r\n瘦因吟思苦，穷为宦情痴。\r\n忆在藏春圃，花边细话时。"
        },
        {
            "title": "淮上春日",
            "content": "边寒客衣薄，渐喜暖风回。\r\n社后未闻燕，春深方见梅。\r\n壮怀频抚剑，孤愤强衔杯。\r\n北望山河语，天时不再来。"
        },
        {
            "title": "都中书怀呈滕仁伯秘监",
            "content": "北风朝暮寒，园林日萧条。\r\n自非松柏姿，何叶不飘摇。\r\n儒衣历多难，陋巷困箪瓢。\r\n无地可躬耕，无才仕王朝。\r\n一饥驱我来，骑驴吟灞桥。\r\n通名丞相府，数月不见招。\r\n欲登五侯门，非皓齿细腰。\r\n索米长安街，满口读诗骚。\r\n时人试静听，霜枝啭寒蜩。\r\n倘可悦人耳，安望如箫韶。"
        },
        {
            "title": "蕲口阻风务官点税",
            "content": "江涨行无路，西风又打头。\r\n颇闻商妇怨，自作贾胡愁。\r\n（下缺四句二十字）"
        },
        {
            "title": "觉慈寺",
            "content": "踏破白云登上方，自嫌尘土涴禅床。\r\n千山月色令人醉，半夜梅花入梦香。\r\n深谷不妨春到早，老僧殊为客来忙。\r\n山童懒惯劳呼唤，自拗枯松煮术汤。"
        },
        {
            "title": "久寓泉南待一故人消息桂隐诸葛如晦谓客舍不",
            "content": "寄迹小园中，数椽亦潇洒。\r\n主人既相知，此地可久假。\r\n县官送月粮，邻翁供菜把。\r\n咫尺是屠门，亦有卖鲜者。\r\n里巷通往来，欲结鸡豚社。\r\n\r\n【注释】：【原题】：\r\n久寓泉南待一故人消息桂隐诸葛如晦谓客舍不可住借一园亭安下即事凡有十首"
        },
        {
            "title": "故人陈秘书家有感",
            "content": "林塘劫火后，更作两家分。\r\n笋拆头抢地，松高气拂云。\r\n老夫来访旧，稚子解谈文。\r\n自是麒麟种，那随雁鹜群。"
        },
        {
            "title": "昭武太守王子文日举李贾严羽共观前辈一两家",
            "content": "诗本无形在窈冥，网罗天地运吟情。\r\n有时忽得惊人句，费尽心机做不成。\r\n\r\n【注释】：【原题】：\r\n昭武太守王子文日举李贾严羽共观前辈一两家诗及晚唐诗因有论诗十绝子文见之谓无甚高论亦可作诗家小学须知"
        },
        {
            "title": "许提干湖上下筑",
            "content": "才气有如许，功名不可无。\r\n乐从闲岁月，养就大规模。\r\n雅志难谐俗，幽居喜并湖。\r\n君看莲下藕，不与叶同枯。"
        },
        {
            "title": "庐山马上",
            "content": "青松路径白云关，有客来寻半日闲。\r\n十载灞桥驴子上，争如骑马看庐山。"
        },
        {
            "title": "刘子及赠瑞桂",
            "content": "秋光点点明人眼，不比寻常岩桂花。\r\n天与刘郎作嘉瑞，枝枝金粟间丹砂。"
        },
        {
            "title": "寄郑润甫提干",
            "content": "吾乡有佳士，官小患才多。\r\n文可登词苑，直宜居谏坡。\r\n春风能活物，砥柱不随波。\r\n客里喜相遇，飘零柰我何。"
        },
        {
            "title": "怀赵德怀",
            "content": "所学源流远，澹交滋味长。\r\n看来浑易与，别去自难忘。\r\n独客梦千里，佳人天一方。\r\n细观宾退录，亦足慰凄凉。"
        },
        {
            "title": "重阳舟中",
            "content": "扁舟何寂寞，绝不见人家。\r\n无处沽村酒，何从问菊花。\r\n溪山澹相对，节序谩云嘉。\r\n牢裹乌纱帽，西风日又斜。"
        },
        {
            "title": "毗陵天庆观画龙自题姑苏羽士李怀仁醉笔诗呈",
            "content": "姑苏道士天酒星，醉笔写出双龙形。\r\n墨迹从横夺造化，蜿蜒满壁令人惊。\r\n一龙翻身出云表，口吞八极沧溟小。\r\n手弄宝珠珠欲飞，握入掌中拳五爪。\r\n一龙排山山为开，头角与石争崔嵬。\r\n波涛怒起接云气，不向九霄行雨来。\r\n万物焦枯天作旱，两雄壁隐宁非懒。\r\n真龙不用只画图，猛拍栏干寄三叹。\r\n\r\n【注释】：【原题】：\r\n毗陵天庆观画龙自题姑苏羽士李怀仁醉笔诗呈王君保寺丞使君"
        },
        {
            "title": "偶见飞蝶追思旧游录之",
            "content": "早被春情误，浑身着粉衣。\r\n最宜花上见，解向梦中飞。\r\n蜂媵为游伴，蛛丝设祸机。\r\n滕王小图画，一一造精微。"
        },
        {
            "title": "刘兴伯黄希宋苏希亮慧力寺避暑",
            "content": "何处避炎热，相期过宝坊。\r\n万松深处坐，六月午时凉。\r\n钟磬出深屋，江山界短墙。\r\n醉来归兴懒，留宿赞公房。"
        },
        {
            "title": "题分宜县呈石子和知县",
            "content": "古镇更为县，封疆半是山。\r\n赋繁官吏窘，土瘠稻粱悭。\r\n流水心何急，高山意自闲。\r\n春风细吹拂，桃李满民间。"
        },
        {
            "title": "频酌淮河水",
            "content": "有客游濠梁，频酌淮河水。\r\n东南水多咸，不如此水美。\r\n春风吹绿波，郁郁中原气。\r\n莫向北岸汲，中有英雄泪。"
        },
        {
            "title": "南安王使君领客湛泉流觞曲水",
            "content": "横浦堂前举一卮，古榕阴下坐多时。\r\n连朝好雨千山涧，昨夜新秋一叶知。\r\n梅岭乡来逢行者，兰亭今日又羲之。\r\n家声不坠风流在，如见初寮说好诗。"
        },
        {
            "title": "寄永嘉太守赵茂实",
            "content": "龚黄古贤牧，政事见于今。\r\n疾恶风霜手，活人天地心。\r\n躬行循吏传，时作谢池吟。\r\n我欲依刘表，常忧老病侵。"
        },
        {
            "title": "代人送别",
            "content": "南浦春波碧，东风送客船。\r\n别君杨柳外，挥泪杏花前。\r\n粉壁题诗句，金钗当酒钱。\r\n一声离岸橹，心碎楚江边。"
        },
        {
            "title": "赵叔垕山堂安下其家适有丧事",
            "content": "一径沿溪入，数椽松竹间。\r\n岂知人事变，自觉客身闲。\r\n采菊出寻酒，移床卧看山。\r\n苍头无可作，把钓过西湾。"
        },
        {
            "title": "凤鸣有吉凶",
            "content": "鹊噪令人喜，鸦噪令人憎。\r\n人心自分别，吉凶属禽声。\r\n舜时有凤鸣，文王时亦鸣。\r\n汉时凤亦鸣，六朝时亦鸣。\r\n凤鸣有吉凶，人不子细听。"
        },
        {
            "title": "次韵君玉春日",
            "content": "风雨不相贷，敏华能几时。\r\n才歌喜晴赋，又作惜春诗。\r\n压架酴醾老，翻阶芍药迟。\r\n无花何足算，有酒且相期。"
        },
        {
            "title": "题郑宁夫玉轩诗卷",
            "content": "良玉假雕琢，好诗费吟哦。\r\n诗句果如玉，沈谢不足多。\r\n玉声贵清越，玉色爱纯粹。\r\n作诗亦如之，要在工夫至。\r\n辨玉先辨石，论诗先论格。\r\n诗家体固多，文章有正脉。\r\n细观玉轩吟，一生良苦心。\r\n雕琢复雕琢，片玉万黄金。"
        },
        {
            "title": "绿阴亭自唐时有之到今五百年卢肇二三公题诗",
            "content": "远山横碧一溪清，白鸟飞边落照明。\r\n吏散庭阶一无事，绿阴亭上又诗成。\r\n\r\n【注释】：【原题】：\r\n绿阴亭自唐时有之到今五百年卢肇二三公题诗之后吟声寂寂久矣亭前古木不存绿阴之名殆成虚设今诗人李贾友山作尉于此实居此亭公事之暇与江山风景应接境因人胜见于吟笔多矣友人石屏戴复古访之相与周旋于亭上题四绝句以记曾来"
        },
        {
            "title": "寄上赵南仲枢密",
            "content": "贵为公相不如归，一夕飘然去不知。\r\n乐在五湖风月底，扁舟载酒对西施。"
        },
        {
            "title": "访徐益夫",
            "content": "仲蔚蓬蒿宅，终朝只闭关。\r\n无心与时竞，未老得身闲。\r\n绿绕巡除水，青横隔岸山。\r\n客来新酒熟，相对一酡颜。"
        },
        {
            "title": "新岁书怀四首",
            "content": "衰年百病身，淳佑五年春。\r\n尘世自多事，风光又一新。\r\n乡人方拜相，野客自垂纶。\r\n说与烟波侣，海滨非渭滨。"
        },
        {
            "title": "题渝江萧氏园亭",
            "content": "相识虽云晚，相知盖有年。\r\n同门好兄弟，华屋带林泉。\r\n笑傲一樽酒，登临九月天。\r\n客怀秋思豁，万象在吟边。"
        },
        {
            "title": "舟中病起登览",
            "content": "檥棹病三日，登楼举一觥。\r\n江山从古在，花草逐时生。\r\n南浦佳人别，西风送客行。\r\n锦鳞能自跃，献我一杯羹。"
        },
        {
            "title": "送黎明府",
            "content": "县债三年了，乡心万里飞。\r\n一身如许瘦，百姓不妨肥。\r\n买宅凭谁办，抱琴何处归。\r\n诸公竞推毂，稳去着朝衣。"
        },
        {
            "title": "湖广李漕革夫大卿饮客西湘",
            "content": "管领风光此会稀，坐中宾客总能诗。\r\n神仙有洞寻难见，山水当轩看转奇。\r\n春不再生陶侃柏，人来多打李邕碑。\r\n因思屈贾伤今古，国有忠臣无用时。"
        },
        {
            "title": "句",
            "content": "就中一种芙蓉别，只恐鹅黄学道妆。"
        },
        {
            "title": "江西壬辰秋大旱饥临江守王幼学监簿极力救民",
            "content": "恳切金章奏，精诚玉帝知。\r\n稻粱民性命，丰歉国安危。\r\n苗秀方成实，雨来还及时。\r\n人能合天意，天亦顺人为。\r\n\r\n【注释】：【原题】：\r\n江西壬辰秋大旱饥临江守王幼学监簿极力救民癸巳夏不雨几成荐饿监簿祷之甚切终有感于天"
        },
        {
            "title": "董侍郎蒙泉书院",
            "content": "一室可忘老，四窗宜读书。\r\n但教樽有酒，莫问食无鱼。\r\n客子家何在，明朝岁又除。\r\n思归徒自苦，安处即吾庐。"
        },
        {
            "title": "访陈复斋寺丞于私第",
            "content": "以时为出处，真有古人风。\r\n奉母易为孝，事君难尽忠。\r\n闲居非傲世，直气尚摩空。\r\n语及朝廷事，乾坤万感中。"
        },
        {
            "title": "次韵陈叔强见寄",
            "content": "识面者无数，论交要有缘。\r\n未闻苍玉佩，先枉碧云篇。\r\n采凤腾诗笔，持螯泛酒船。\r\n山阴或乘兴，何待菊花天。"
        },
        {
            "title": "见赵知道运使",
            "content": "饱食武昌鱼，不如归故庐。\r\n盟鸥还海道，问雁觅家书。\r\n又把乡人刺，来投使者车。\r\n东园桃与李，莫使着花疏。"
        },
        {
            "title": "见山居可喜",
            "content": "一溪盘曲到阶除，四面青山画不如。\r\n修竹罩门梅夹路，诗人居处野人居。"
        },
        {
            "title": "玉山章泉本章氏所居赵昌甫迁居于此章泉之名",
            "content": "兹山自开辟，有此一泓泉。\r\n姓自章而立，名因赵以传。\r\n源从番水出，地与瑞峰连。\r\n寄语山中友，临流着数椽。\r\n\r\n【注释】：【原题】：\r\n玉山章泉本章氏所居赵昌甫迁居于此章泉之名遂显"
        },
        {
            "title": "重阳",
            "content": "茱萸半紫菊花黄，时节催人日夜忙。\r\n便使老夫年满百，无过二十二重阳。"
        },
        {
            "title": "拟岘台杜子野主簿寓居",
            "content": "高台延望眼，风物满前村。\r\n细读南丰记，频开北海樽。\r\n远山如看画，近市不闻喧。\r\n诗是君家事，长城在五言。"
        },
        {
            "title": "寄节斋陈叔方寺丞",
            "content": "今时古君子，玉立众人间。\r\n再世黄叔度，三生元鲁山。\r\n把麾浑细事，忧国欲愁颜。\r\n恨不频相见，空书谩往还。"
        },
        {
            "title": "怀江村何宏甫自赣上寄林檎",
            "content": "人好物亦好，交深谊转深。\r\n他乡如对面，异体实同心。\r\n未得平安报，相思长短吟。\r\n无从回去马，有便寄来禽。"
        },
        {
            "title": "夜吟呈赵东岩",
            "content": "汲井漱残酒，行吟到夜分。\r\n一轩清似洗，万籁寂无闻。\r\n风送迎秋雨，天收翳月云。\r\n鸡鸣庭户白，人事又纷纷。"
        },
        {
            "title": "沈庄可号菊花山人即其所言",
            "content": "老貌非前日，清吟似旧时。\r\n已无藏酒妇，幸有读书儿。\r\n连岁修茅屋，三秋绕菊篱。\r\n寒儒有奇遇，太守为刊诗。"
        },
        {
            "title": "投江西曾宪二首",
            "content": "诸贤皆在位，治效尚迟迟。\r\n污吏未能去，明君若可欺。\r\n外台天耳目，正士国根基。\r\n既揽澄清辔，那无按察时。"
        },
        {
            "title": "端午丰宅之提举送酒",
            "content": "海榴花上雨萧萧，自切菖蒲泛浊醪。\r\n今日独醒无用处，为公痛饮读离骚。"
        },
        {
            "title": "南岳",
            "content": "南云漂渺连苍穹，七十二峰朝祝融。\r\n凌空栋宇赤帝宅，修廊翼翼生寒风。\r\n朝家遣使严祀典，御香当殿开宸封。\r\n愿四海，扶九重，\r\n干戈永息年屡丰。五岳惟今见南岳，\r\n北望乾坤双泪落。"
        },
        {
            "title": "括苍石门瀑布",
            "content": "少泊石门观瀑布，明知是水却疑非。\r\n乱抛雪玉从天下，散作云烟到地飞。\r\n夜听萧萧洗尘梦，风吹细细湿人衣。\r\n谢公蜡屐经行处，闻有留题在翠微。"
        },
        {
            "title": "都中次韵申季山",
            "content": "车马喧临十二门，乐从闲处度朝昏。\r\n诗书岂为功名重，轩冕何如道谊尊。\r\n志士不能行所学，明君亦或讳忠言。\r\n世间事事如人意，未必商山有绮园。"
        },
        {
            "title": "史贤良入蜀有锦江诗卷陈谊甚高",
            "content": "学道世情薄，论交谊气深。\r\n谩怀三献玉，肯爱四知金。\r\n万里铜梁道，千篇锦水吟。\r\n一芹供匕筯，聊寓野人心。"
        },
        {
            "title": "安丰粹李华被旨监军入闽讨贼华身督诸将先破",
            "content": "三年壮士起淮濆，贾勇从公定七闽。\r\n在昔猩鼯中夜啸，而今桃李万山春。\r\n临危性命轻如叶，破敌机锋妙若神。\r\n自此南人不知反，使君还亦是天人。\r\n\r\n【注释】：【原题】：\r\n安丰粹李华被旨监军入闽讨贼华身督诸将先破贼巢穴所乡辄胜招捕使之成功监军之力居多守汀州四年民赖以安有应变压难之才仆游汀邵间实知其详为赋二首"
        },
        {
            "title": "渔父词四首",
            "content": "渔父饮，不须钱。\r\n柳枝斜贯锦鳞鲜，换酒却归船。"
        },
        {
            "title": "挽大溪姚祥叔即南",
            "content": "庆门今独盛，旧族有光华。\r\n日坐不欺至，天兴积善家。\r\n山林娱晚境，书史是生涯。\r\n手种堂前桂，君看身后花。"
        },
        {
            "title": "山中见梅",
            "content": "踏破溪边一径苔，好山好竹少人来。\r\n有梅花处惜无酒，三嗅清香当一杯。"
        },
        {
            "title": "题尹惟晓芙蓉翠羽图",
            "content": "何人妙笔起秋风，吹破枝头烂漫红。\r\n翠羽飞来又飞去，一心只在蓼花丛。"
        },
        {
            "title": "饮马长城窟",
            "content": "朔风凛高秋，黑雾翳白日。\r\n汉兵来伐胡，饮马长城窟。\r\n古来长城窟，中有战士骨。\r\n骨久化为泉，马来吃不得。\r\n闻说华山阳，水甘春草长。"
        },
        {
            "title": "长沙有感",
            "content": "自饮长沙酒，春风几醉醒。\r\n江波随意绿，山色为谁青。\r\n鸟好因人好，龟灵不己灵。\r\n江蓠与杜若，何幸入骚经。"
        },
        {
            "title": "题牛图",
            "content": "牡丹花下连宵醉，今日闲看黑牡丹。\r\n得此躬耕东海曲，一贫无虑百忧宽。"
        },
        {
            "title": "寄项宜甫兼简韩右司",
            "content": "匆匆不暇去相违，草草吟成送别诗。\r\n千里江山客行远，三秋风雨桂开迟。\r\n安居但欲无公事，举枉终须有直时。\r\n若见右司烦寄语，世间公道要扶持。"
        },
        {
            "title": "游云溪与郡宴用太守韵即事二首",
            "content": "官府太平无一事，凝香座上着衰翁。\r\n飘摇短棹游方沼，缥缈高楼倚半空。\r\n把酒夜深霜落后，吹箫人在月明中。\r\n使君笑指梅花说，去岁今年事不同。"
        },
        {
            "title": "湖北上吴胜之运使有感而言非诗也",
            "content": "苍生积衅久，天欲尽杀之。\r\n干戈杀不尽，继以大旱饥。\r\n田野委饿莩，道路纷流离。\r\n众人识天意，不敢加扶持。\r\n公怀佛子性，逆天救民命。\r\n擅移太仓粟，众拂生尘甑。\r\n全活十万家，九州咏仁政。\r\n逆天天弗怒，鬼神胡不恕。\r\n白玉尚指瑕，青蝇工点素。\r\n秋风动莼鲈，公亦思归去。\r\n问公归去兮，苍生谁怙恃。"
        },
        {
            "title": "宿农家",
            "content": "宿此屋头阁，瓦窗通月明。\r\n夜深鸜鹆噪，人静桔槔声。\r\n村落有古意，田园关客情。\r\n儒衣成底事，所得是虚名。"
        },
        {
            "title": "焦山",
            "content": "江接海冥冥，山连岛树青。\r\n似非人境界，宜有佛宫庭。\r\n藏压蟠龙宅，潮渰瘗鹤铭。\r\n西岩更清绝，心与酒俱醒。"
        },
        {
            "title": "句",
            "content": "每遇花时人竞取，只愁斫尽春风枝。"
        },
        {
            "title": "族侄孙子荣之子神童颜老不幸短命而死哭之不",
            "content": "昨应童科日，群儿立下风。\r\n丰姿倾众目，文采动诸公。\r\n两耳能兼听，六经皆暗通。\r\n相期到杨晏，有始柰无终。\r\n\r\n【注释】：【原题】：\r\n族侄孙子荣之子神童颜老不幸短命而死哭之不足三诗以悼之"
        },
        {
            "title": "豫章东湖",
            "content": "亭亭绿荷叶，密密罩清波。\r\n为见湖光少，却嫌荷叶多。"
        },
        {
            "title": "久客还乡",
            "content": "短檐纱帽旧麻衣，铁杖扶衰步履迟。\r\n老去分为无用物，客游谁道有归时。\r\n丰年村落家家酒，秋日楼台处处诗。\r\n生长此方真乐土，江淮百姓政流离。"
        },
        {
            "title": "舟行往吊故人",
            "content": "乔木风声壮，大江天影圆。\r\n悲秋时把酒，爱月夜行船。\r\n未及到河上，先愁过竹边。\r\n倚篷思往事，闻笛为凄然。"
        },
        {
            "title": "寄永嘉太守赵茂实",
            "content": "身为吟诗瘦，家因好谊贫。\r\n如何贤太守，不念可怜人。\r\n橘井谁知处，桃源莫问津。\r\n秋风吹白发，沧海老垂纶。"
        },
        {
            "title": "挽沙溪项公苔湖居士",
            "content": "读书不成事，何恨老山林。\r\n处世有容德，与人无诤心。\r\n友于兄弟乐，惠彼里闾深。\r\n细把丰碑读，怀贤泪满襟。"
        },
        {
            "title": "会心",
            "content": "我本江湖客，来观雁荡奇。\r\n脚穿灵运履，口诵贯休诗。\r\n景物与心会，山灵莫我知。\r\n白云迷去路，临水坐多时。"
        },
        {
            "title": "朱子昂司户登滕王阁",
            "content": "笑傲不禁秋兴长，登临谁复问滕王。\r\n江湖周折地襟带，云霞粲烂天文章。\r\n人如野鹤何飘逸，目送飞鸿去渺茫。\r\n安得雪醅三百斗，发君豪气对吾狂。"
        },
        {
            "title": "新岁",
            "content": "新年试笔欲题诗，老去才衰得句迟。\r\n春事未容桃李觉，梅花开到北边枝。"
        },
        {
            "title": "侄孙子渊新居落成二首",
            "content": "一区扬子宅，中有读书堂。\r\n早觉儒风好，兼看野趣长。\r\n籓篱带花竹，里巷接农桑。\r\n安得茅三架，为邻住汝傍。"
        },
        {
            "title": "题姚雪蓬使君所藏苏野塘画",
            "content": "高者为山，坳者为壑。\r\n为烟为云，渺渺漠漠。\r\n水鸟树林，人家聚落。\r\n骑者何之，舟者未泊。\r\n三尺纸上，万象交错。\r\n天机自然，神惊鬼愕。\r\n呜呼，此吾故人野塘苏元龙之墨迹，\r\n中有石屏老泪痕，又与野塘添一笔。"
        },
        {
            "title": "侄孙亦龙作亭于小山之上□余以野亭名之得诗",
            "content": "诗礼家声重，田园活计饶。\r\n自甘为野客，不愿仁王朝。\r\n时为花开眼，谁因米折腰。\r\n此心安出处，何日不逍遥。\r\n\r\n【注释】：【原题】：\r\n侄孙亦龙作亭于小山之上□余以野亭名之得诗五首"
        },
        {
            "title": "斗山子王深父作石屏记为老夫书其文甚佳采记",
            "content": "细读石屏记，堪嗟老病身。\r\n谁知饥欲死，曷取寿长贫。\r\n雪片丰年瑞，梅花腊月春。\r\n今朝一杯酒，谁道是生辰。\r\n\r\n【注释】：【原题】：\r\n斗山子王深父作石屏记为老夫书其文甚佳采记中语作五诗致谢"
        },
        {
            "title": "徐京伯通判晚岁得二子",
            "content": "竹隐种竹知几年，千竿万竿长拂天。\r\n群飞不敢下栖止，常有清风凛凛然。\r\n丹穴飞来两雏凤，凤来此竹为之重。\r\n牙签玉轴带芸香，家藏万卷为渠用。\r\n人间豚犬不足多，我来为作徐卿二子歌。\r\n手传竹隐文章印，看取他日官职高嵯峨。"
        },
        {
            "title": "怀何宏甫",
            "content": "何郎好兄弟，爱我往来频。\r\n人作交游看，情如骨肉亲。\r\n茅庵思共隐，蕙帐暖生春。\r\n别后长相忆，寄书无便人。"
        },
        {
            "title": "友松亭代松语",
            "content": "从来岩壑守孤踪，岂料移归宝籞中。\r\n幸在交游一人数，愿勤培植百年功。\r\n朱门纵有三千客，青眼毋忘十八公。\r\n根本既深枝叶茂，相期直上碧霄中。"
        },
        {
            "title": "题曾无疑飞龙饮秣圆",
            "content": "云巢示我良马图，一骑欲水一骑刍。\r\n竹批双耳目摇电，毛色纯一骨相殊。\r\n何人貌此真权奇，笔端疑有渥洼池。\r\n驽骀当用骅骝老，赢得画图人看好。\r\n盆中饮，槽中秣，\r\n无用霜蹄空立铁。何如渴饮长城濠上波，\r\n饥则饱吃天山禾。振首长鸣载猛士，\r\n龙荒踏碎犬羊窠。"
        },
        {
            "title": "黄州偶成",
            "content": "雁叫淮南欲雪天，倚楼无味抱愁眠。\r\n算从沧海白云际，行到黄州赤壁边。\r\n万事忌于怀壮志，一生穷为耸吟肩。\r\n鬓间白者休教镊，要使天知老可怜。"
        },
        {
            "title": "送黎明府",
            "content": "黄岩万家县，山海界民居。\r\n百里蜀中秀，一廉天下无。\r\n财多能办否，官满赋归欤。\r\n已作青云料，犹惊急急符。"
        },
        {
            "title": "月夜怀董叔宏闻其入京未得振",
            "content": "酒醒兴未已，诗成吟不休。\r\n一凉风满座，半夜月明楼。\r\n老骥思千里，飞鸿阅九州。\r\n故人何处在，谁作置书邮。"
        },
        {
            "title": "广东漕李实夫四首",
            "content": "志士规模远，非时展布难。\r\n莫言南地暖，须念北风寒。\r\n楮贱伤财力，兵骄稔祸端。\r\n盛衰关气数，天下几时安。"
        },
        {
            "title": "濠州春日呈赵教授",
            "content": "柳似眠初起，梅虽老可观。\r\n冰开春水活，风暖雪泥乾。\r\n得酒忘为客，谈诗不论官。\r\n无人知此意，一笑对黄冠。"
        },
        {
            "title": "舂陵山中作写寄孔海翁",
            "content": "昨日分携后，回头望竹关。\r\n相亲唯白水，所见但青山。\r\n云近人家远，苔生石径斑。\r\n闻钟知有寺，又在渺茫间。"
        },
        {
            "title": "登楼绝句和者甚多又从而用韵择其可录者录之",
            "content": "富贵于人造物悭，出门又觉世途艰。\r\n楼头适意三杯酒，禾末清风雨后山。"
        },
        {
            "title": "所闻二首",
            "content": "屡遣和戎使，三边未解兵。\r\n武夫权渐重，□□望何轻。\r\n天下思豪杰，君王用老成。\r\n时无渭滨叟，白首致功名。"
        },
        {
            "title": "访西涧王深道",
            "content": "诸老伤凋谢，凄凉属此时。\r\n相从一夜语，忍读四哀诗。\r\n世事生愁绪，秋风吹鬓丝。\r\n黄花香晚节，说与季岩知。"
        },
        {
            "title": "山村",
            "content": "山崦谁家绿树中，短墙半露石榴红。\r\n萧然门巷无人到，三两孙随白发翁。"
        },
        {
            "title": "访曾鲁叔有少嫌先从金仙假榻长老作笋供",
            "content": "俗物败佳兴，余非后汝期。\r\n既来迟一见，政恐错相疑。\r\n同访金仙老，因参玉板师。\r\n樽前有馀暇，细读放翁诗。"
        },
        {
            "title": "国风再寄南昌故人兼简王帅子文",
            "content": "寄声黄与宋，书去望书还。\r\n别后交情在，年来世路艰。\r\n吾思蹈东海，君合隐西山。\r\n诗卷勤收拾，留名天地间。"
        },
        {
            "title": "送黄教授日岩之官章贡",
            "content": "久矣闻名不相识，江湖还有见君时。\r\n出人意表发高论，入我眼中多好诗。\r\n欲对春风开笑口，不堪世事上愁眉。\r\n凭谁寄语谢安石，莫为苍生起太迟。"
        },
        {
            "title": "甘穷",
            "content": "自甘寂寞坐诗穷，何取多牛积谷翁。\r\n痛饮不孤连夜月，浮生禁得几秋风。\r\n芙蓉媚日红相对，螃蟹着霜黄在中。\r\n白尽须毛无可老，此身未死抑愁侬。"
        },
        {
            "title": "钓台",
            "content": "万事无心一钓竿，三公不换此江山。\r\n平山误识刘文叔，惹起虚名满世间。"
        },
        {
            "title": "晚春次韵",
            "content": "酒醒愁难醒，春归客未归。\r\n莺啼花雨歇，燕立柳风微。\r\n世路多殊辙，人生贵识机。\r\n低头饱一粟，仰首愧云飞。"
        },
        {
            "title": "叶宗裔为令叔求竹山诗",
            "content": "一景分明似渭川，竹山堂好以人贤。\r\n兰亭价为羲之重，岘首名因叔子传。\r\n紫翠数峰长在眼，琅玕万个欲参天。\r\n老夫身堕尘埃底，遥挹清风亦洒然。"
        },
        {
            "title": "海棠",
            "content": "十月园林不雨霜，朝曦赫赫似秋阳。\r\n夜来听得游人语，不见梅花见海棠。"
        },
        {
            "title": "咏梅投所知",
            "content": "洁白无瑕美不娇，炯如珠玉粲林皋。\r\n独开残腊与时背，奄胜众芳其格高。\r\n欲启月宫休种桂，如何仙苑却栽桃。\r\n不将品质分优劣，痛饮花前读楚骚。"
        },
        {
            "title": "简曾才叔",
            "content": "虚庭贮明月，酒醒独登楼。\r\n偶逐一笑乐，遂成三夕留。\r\n乌鸦工报晓，蟋蟀早吟秋。\r\n欲赴东溪约，烦君具小舟。"
        },
        {
            "title": "袁州化成岩李卫公谪居之地",
            "content": "一岩端坐挹千峰，三两亭台胜概中。\r\n江水骤生连夜雨，松声吹下半天风。\r\n因思世故吾头白，独步林皋夕照红。\r\n欲吐草茅忧国志，谁能唤起赞皇公。"
        },
        {
            "title": "次韵谷口郑东子见寄",
            "content": "闭门觅句饭牛翁，囊有新诗不怕穷。\r\n十里梅花生眼底，九峰山色满胸中。"
        },
        {
            "title": "少算",
            "content": "吾生落落果何为，世事纷纷无了期。\r\n少算人皆嘲我拙，多求我却笑人痴。\r\n庭花密密疏疏蕊，溪柳长长短短枝。\r\n万事欲齐齐不得，天机政在不齐时。"
        },
        {
            "title": "寄吴明辅秘丞",
            "content": "七十七翁犹眼明，三台星畔见奎星。\r\n文章有气吞馀子，议论无差本六经。\r\n愧我不能攀逸驾，得君自足振颓龄。\r\n玉溪常与荆溪接，分得馀波到石屏。"
        },
        {
            "title": "代简答夏肯父",
            "content": "六七十里不为远，百书不如一会面。\r\n之子相期十日间，要与梅花并相见。"
        },
        {
            "title": "遇张韩伯说边事",
            "content": "每上高楼欲断魂，沿江市井几家存。\r\n飞鸿历历传边信，芳草青青补烧痕。\r\n北望苦无多世界，南来别是一乾坤。\r\n相逢莫说伤心事，且把霜螯荐酒樽。"
        },
        {
            "title": "陈孟参陈明子同游麻姑山",
            "content": "麻姑坛上共登临，野客悠然起道心。\r\n丹井汲泉深百尺，星杉声壑到千寻。\r\n青莲花白仙踪远，乌柏叶红秋意深。\r\n何用金槃擘麟脯，山肴浊酒可同斟。"
        },
        {
            "title": "嘉定甲戌孟秋二十有七日起居舍人兼直学士院",
            "content": "禁城鸡唱金门开，起居舍人携疏来。\r\n榻前一奏一万字，历历写出忠义怀。\r\n顿首惶恐臣昧死，越录敢言天下事。\r\n百年河洛行胡朔，恨满东南天一角。\r\n夷甫诸人责未酬，志士愁眠剑锋落。\r\n天意未回事难举，乡来一试成千误。\r\n尤羊频岁自相屠，盛衰大抵由天数。\r\n昨臣衔命出疆时，自期有去必无归。\r\n屈膝穹庐当愤死，天相孤忠半道回。\r\n金山之下长江水，击楫中流书壮志。\r\n东风吹上妙高台，略望江淮见形势。\r\n形势从来只如此，几年待得天时至。\r\n朝廷为计保万全，往往忘却前朝耻。\r\n臣今未暇论规恢，胡虏已忘何虑哉。\r\n中原旷地无人管，政恐英雄生草莱。\r\n北方苦饥民骨立，万一东来窃吾粟。\r\n边头诸州无铁壁，供问谁能备仓卒。\r\n请朝廷厉精兵，择良将。\r\n办多多，策上上。\r\n更选人材，老练通达。\r\n分守要冲，讲明方略。\r\n一贤可作万里城，一人可当百万兵。\r\n坐令国势九鼎重，所赖君心一点明。\r\n长笺奏彻龙颜悦，继言臣愚进此说。\r\n言虽甚鄙用甚切，宸断必行天下福，\r\n勿谓儒生论迂阔。臣之肝胆与人别，\r\n读书岂为文章设。王师若出定中原，\r\n玉堂敢草平羌策。\r\n\r\n【注释】：【原题】：\r\n嘉定甲戌孟秋二十有七日起居舍人兼直学士院真德秀上殿直前奏边事不顾忌讳一疏万言援引古今铺陈方略忠谊感激辞章浩瀚诚有补于国家天台戴复古获见此疏伏读再三窃有所感敬效白乐天体以纪其事录于野史"
        },
        {
            "title": "诸诗人会于吴门翁际可通判席上高菊磵有诗仆",
            "content": "客星聚吴会，时派落松江。\r\n老眼洞千古，旷怀开八窗。\r\n风流谈夺席，歌笑酒盈缸。\r\n杨陆不再作，何人可受降。\r\n\r\n【注释】：【原题】：\r\n诸诗人会于吴门翁际可通判席上高菊磵有诗仆有客星聚吴会诗派落松江之句方子万使君喜之遂足成篇"
        },
        {
            "title": "李敷文酌别席上口占",
            "content": "客子明朝早问程，樽前今夜苦为情。\r\n使君亦恐伤离别，不使佳人唱渭城。"
        },
        {
            "title": "乌盐角行",
            "content": "凤箫鼍鼓龙须笛，夜宴华堂醉春色。\r\n艳歌妙舞荡人心，但有欢娱别无益。\r\n何如村落卷桐吹，能使时人知稼穑。\r\n村南村北声相续，青郊雨后耕黄犊。\r\n一声催得大麦黄，一声唤得新秧绿。\r\n人言此角只儿戏，孰识古人吹角意。\r\n田家作劳多怨咨，故假声音召和气。\r\n吹此角，起东作。\r\n吹此角，田家乐。\r\n此角上与邹之子律同宫商，合钟吕。\r\n形甚朴，声甚古，\r\n一吹寒谷生禾黍。"
        },
        {
            "title": "寄玉溪林逢吉六首",
            "content": "王建不能怜贾岛，吟边怀抱向谁开。\r\n扶病欲迎新太守，不知千骑几时来。"
        },
        {
            "title": "苏希亮约客游刘兴伯大自在亭",
            "content": "偶尔来江上，从君到酒边。\r\n雨晴花弄日，风定柳凝烟。\r\n适意共一笑，浮生无百年。\r\n明朝大自在，谁办载花船。"
        },
        {
            "title": "辛丑岁暮三首",
            "content": "腊尽无多日，吾生有几年。\r\n老于人事懒，贫觉世情偏。\r\n独枕江湖梦，闭门风雪天。\r\n三杯动诗兴，得句落梅边。"
        },
        {
            "title": "客行河水东",
            "content": "客行河水东，客行河水西。\r\n客行河水南，客行河水北。\r\n行行无已时，朱颜变老色。\r\n至人栖一方，庭户罗八极。\r\n保心如止水，不受万物役。\r\n有道肥其躯，故能适所息。"
        },
        {
            "title": "竹洲诸侄孙小集永嘉蒋子高有诗次韵",
            "content": "美景能兼乐事难，愁来唯仗酒遮拦。\r\n昂藏病骨兼诗瘦，料峭春风带腊寒。\r\n乔木尚疑前辈在，好花应笑老人看。\r\n忍抛明月先归去，输与诸郎彻夜欢。"
        },
        {
            "title": "别章泉定庵二老人",
            "content": "腊里春风转，埙箎一气和。\r\n劝翁新岁酒，唱我老人歌。\r\n一世声名重，四方书问多。\r\n章泉一泓水，思与海同波。"
        },
        {
            "title": "舟中",
            "content": "扁舟何处泊，沙渚夕阳边。\r\n远浦横鱼网，高山起烧烟。\r\n客行今老矣，秋思日凄然。\r\n且复开怀抱，囊中有酒钱。"
        },
        {
            "title": "清明感伤",
            "content": "一笠戴春雨，愁来不可遮。\r\n清明思上塚，昨夜梦还家。\r\n归兴随流水，伤心对落花。\r\n晋原松下泪，沾洒楚天涯。"
        },
        {
            "title": "大热五首",
            "content": "吾家老茅屋，破漏尚可住。\r\n门前五巨樟，枝叶龙蛇舞。\r\n半空隔天日，六月不知暑。\r\n西照坐东偏，南薰开北户。\r\n胡为舍是居，受此炮炙苦。"
        },
        {
            "title": "别许季如",
            "content": "久不相逢喜合簪，相从未久又分襟。\r\n扁舟自逐便风去，却恨无情江水深。"
        },
        {
            "title": "麻城道中",
            "content": "三杯成小醉，行处总堪诗。\r\n临水知鱼乐，观山爱马迟。\r\n林塘飞翡翠，篱落带酴醾。\r\n问讯边头事，溪翁总不知。"
        },
        {
            "title": "岁暮呈真翰林",
            "content": "岁事朝朝迫，家书字字愁。\r\n频沽深巷酒，独倚异乡楼。\r\n诗骨梅花瘦，归心江水流。\r\n狂谋渺无际，忍看大刀头。"
        },
        {
            "title": "有议袁蒙斋者",
            "content": "世上苦无公是非，讥评人物信犹疑。\r\n镜中妍丑无私照，棋上高低有误时。\r\n怀古尚馀乔木在，伤春唯许落花知。\r\n黄金可办将何用，铸出当年钟子期。"
        },
        {
            "title": "吾乡陈万卿儒者能医见宜春赵守盛称其医药之",
            "content": "本草有折衷，儒医功用深。\r\n何须九折臂，费尽一生心。\r\n药物辨真伪，方书通古今。\r\n有时能起虢，一剂直千金。\r\n\r\n【注释】：【原题】：\r\n吾乡陈万卿儒者能医见宜春赵守盛称其医药之妙著本草折衷可传"
        },
        {
            "title": "道乡台",
            "content": "万里南迁直谏臣，世间无地可容身。\r\n夜冲风雨过湘水，赖有青山作主人。"
        },
        {
            "title": "东谷王子文死读其诗文有感",
            "content": "东谷今何在，骑鲸去渺茫。\r\n荆花半零落，岩桂自芬芳。\r\n议论波澜阔，文章气脉长。\r\n遗编犹可考，何必计存亡。"
        },
        {
            "title": "次韵陈叔强见寄",
            "content": "穷通元有命，富贵柰无缘。\r\n对此黄梅雨，歌君白雪篇。\r\n风生三尺剑，梦逐五湖船。\r\n白首成何事，归来敢问天。"
        },
        {
            "title": "家中作",
            "content": "四海飘零似落花，十年秋鬓带霜华。\r\n归无驷马空题柱，敝尽貂裘忙到家。\r\n触目半成愁境界，安心旋办老生涯。\r\n可怜持蟹持杯手，小圃携锄学种瓜。"
        },
        {
            "title": "初夏游张园",
            "content": "乳鸭池塘水浅深，熟梅天气半阴晴。\r\n东园载酒西园醉，摘尽枇杷一树金。"
        },
        {
            "title": "嘉熙己亥大旱荒庚子夏麦熟",
            "content": "积雨喜新霁，山禽亦好音。\r\n白云开旷野，红日照高林。\r\n歉岁地惜宝，惠民天用心。\r\n君看大麦熟，颗颗是黄金。"
        },
        {
            "title": "吾族两派而下吾之一派衰落殆尽诸孙一两人而",
            "content": "门外长河水，有时鸣不平。\r\n河边古樟树，亦各有枯荣。\r\n人事关时数，春风莫世情。\r\n贤哉沧海月，夜夜一般明。\r\n\r\n【注释】：【原题】：\r\n吾族两派而下吾之一派衰落殆尽诸孙一两人而已其势不绝如线彼之一派富盛一日出门有感"
        },
        {
            "title": "渝江绿阴亭九日燕集",
            "content": "佳节重有感，人间行道难。\r\n登高苦无地，把酒一凭栏。\r\n山迥暮烟合，江空秋水寒。\r\n沙头有鸂鶒，莫作鸳鸯看。"
        },
        {
            "title": "泉南",
            "content": "南地无冰雪，常疑暖作灾。\r\n昼昏山雾合，寒变海风来。\r\n垅麦衔芒早，梅花带叶开。\r\n客中归未得，几事渐相催。"
        },
        {
            "title": "别后舟中用前韵",
            "content": "出郭风光便不同，转头犹恨去匆匆。\r\n维舟别岸鸦啼后，倚柂澄江雁影中。\r\n向老客怀惊岁月，乍寒天气转霜风。\r\n冰壶亭上人如玉，谩寄篇诗不暇工。"
        },
        {
            "title": "张子明索赋永斋诗若之久矣杜撰四十字以还冷",
            "content": "为学日不足，毋劳课近功。\r\n声名垂不朽，文字用无穷。\r\n草色朝朝碧，桃花岁岁红。\r\n一机长运转，造物与人同。\r\n\r\n【注释】：【原题】：\r\n张子明索赋永斋诗若之久矣杜撰四十字以还冷债"
        },
        {
            "title": "寄玉溪林逢吉六首",
            "content": "经年不见玉溪翁，百里江山万里同。\r\n无计相从话心曲，时挥一纸寄西风。"
        },
        {
            "title": "寄姚楚州",
            "content": "庸将几误国，流民亦弄兵。\r\n康时仗豪杰，了事是功名。\r\n车马长淮路，貔貅细柳营。\r\n山阳还旧观，并使虑尘清。"
        },
        {
            "title": "随军转运司王宣子上巳日会客",
            "content": "边头相遇若相期，又见随军转运司。\r\n忆昨醉君京口酒，伤今读我石壕诗。\r\n兰亭饮客酬佳节，淝水收功定几时。\r\n准拟看花花较少，春风全在绿杨枝。"
        },
        {
            "title": "访友人家即事",
            "content": "烂茅遮屋竹为床，口诵时文鬓已霜。\r\n妻病无钱供药物，自寻野草试单方。"
        },
        {
            "title": "寄山台赵庶可二首",
            "content": "顷上山台谒，临行辱赠诗。\r\n相思寸心在，莫讶尺书迟。\r\n好月登楼夜，清秋落木时。\r\n见君花萼集，梦到谢公池。"
        },
        {
            "title": "去年访曾幼卿通判携歌舞者同游凤山仆有歌舞",
            "content": "别驾常怀物外心，黄金屡费买山林。\r\n后堂不肯着歌舞，高阁唯思贮古今。\r\n几处亭台新结束，一春风雨阻登临。\r\n野夫昨日闲乘兴，着屐寻诗到柳阴。\r\n\r\n【注释】：【原题】：\r\n去年访曾幼卿通判携歌舞者同游凤山仆有歌舞不容人不醉樽前方见董娇娆之句今岁到凤山又辟西隅筑堤种柳新作数亭且欲建藏书阁后堂佳丽皆屏去之矣仆嘉其志又有数语并录之"
        },
        {
            "title": "题王制机池上千岩奇观",
            "content": "华堂掩映一池清，着此崔巍若化成。\r\n胸次玲珑具丘壑，世间仿佛见蓬瀛。\r\n碧云堆上千峰立，绿水光中万象生。\r\n欲去河阳种桃李，回头又觉宦情轻。"
        },
        {
            "title": "吉州李伯高会判送盐{虫截}子鱼比海味之珍者",
            "content": "每思乡味必流涎，一物何能到我前。\r\n怒奋两螯眸炯炯，饱吞三印腹便便。\r\n形模突出盐池底，风味横生海峤边。\r\n合为莼鲈动归兴，久抛东浦钓鱼船。\r\n\r\n【注释】：【原题】：\r\n吉州李伯高会判送盐{虫截}子鱼比海味之珍者未免为鲈鱼动归兴"
        },
        {
            "title": "答妇词",
            "content": "江山阻且长，矫首乡关隔。\r\n空闺泣幼妇，憔悴失颜色。\r\n隐闵鹳鸣篇，寄彼西飞翼。\r\n剥封览情素，既喜复凄恻。\r\n别时梅始花，伤今食梅实。\r\n览古帝王州，结交游侠窟。\r\n千金沽美酒，一饮连十日。\r\n春风吹酒醒，始知身是客。\r\n杜宇啼一声，行人泪横臆。\r\n衣破谁与纫，发垢孰与栉。\r\n勿谓游子心，而不念家室。\r\n新交握臂行，肝胆犹楚越。\r\n丑妇隔江山，千里情弗绝。\r\n殷勤挥报章，归计何时决。\r\n今夕知何夕，睹此纖纖月。\r\n此月再圆时，门前候归辙。"
        },
        {
            "title": "送来宾宰",
            "content": "君作来宾宰，听我说来宾。\r\n蛮俗无王化，当为行化人。\r\n有民无租赋，租赋出商旅。\r\n逐利遭重徵，商旅亦良苦。\r\n能放一分宽，可减十分怨。\r\n不爱资囊橐，但爱了支遣。\r\n民穷赖抚摩，官贫俸不多。\r\n但得百姓安，俸薄其柰何。\r\n勿谓朝廷远，官职易迁转。\r\n律己贵廉勤，御事要明断。\r\n自县辟为州，指日为太守。\r\n须知早归来，瘴乡不可久。"
        },
        {
            "title": "金山",
            "content": "水涌孤峰出，波深日夜闻。\r\n重岩戌铁屋，双塔碍行云。\r\n天地八窗迥，江淮两岸分。\r\n登临多感慨，北雁又成群。"
        },
        {
            "title": "读改元诏口号",
            "content": "伏读改元诏，仍观拜相麻。\r\n竞传新政事，方见好官家。\r\n雪作丰年瑞，梅开近腊花。\r\n路逢江上客，立马问京华。"
        },
        {
            "title": "豫章东湖宋谦甫黄存之酌别",
            "content": "湖边长访昔年游，生怕清波照白头。\r\n杨柳萧疏多困雨，芰荷憔悴早惊秋。\r\n无功及物谈何益，有酒开怀醉即休。\r\n江上买舟犹未定，明朝尚可为君留。"
        },
        {
            "title": "陪虞使君登岳阳楼",
            "content": "片帆飞过洞庭来，百尺巍巍水面开。\r\n疑泛灵槎上河汉，如从弱水到蓬莱。\r\n钧天广乐无闻矣，袖剑仙人安在哉。\r\n物物尽随波浪去，君山一点独崔嵬。"
        },
        {
            "title": "黄州竹楼呈谢国正",
            "content": "每日黄堂事了时，一心惟恐上楼迟。\r\n发挥天地读周易，管领江山歌杜诗。\r\n切戒吏来呈簿历，常邀客至共琴棋。\r\n风流太守谁其似，半似元之半牧之。"
        },
        {
            "title": "婕妤词",
            "content": "纨扇六月时，似妾君恩重。\r\n避暑南薰殿，清风随扇动。\r\n妾时侍君王，常得沾馀凉。\r\n秋风飒庭树，团团无用处。\r\n妾亦宠顾衰，栖栖度朝暮。\r\n扇为无情物，用舍不知恤。\r\n妾有深宫怨，无情不如扇。"
        },
        {
            "title": "昭武太守王子文日举李贾严羽共观前辈一两家",
            "content": "古今胸次浩江河，才比诸公十倍过。\r\n时把文章供戏谑，不知此体误人多。\r\n\r\n【注释】：【原题】：\r\n昭武太守王子文日举李贾严羽共观前辈一两家诗及晚唐诗因有论诗十绝子文见之谓无甚高论亦可作诗家小学须知"
        },
        {
            "title": "题清江台",
            "content": "秋色无边际，酬之以醉颜。\r\n亭高俯城郭，木阙见江山。\r\n胜践园林古，好诗天地悭。\r\n范碑生羽翼，飞上画屏间。"
        },
        {
            "title": "会稽山中",
            "content": "晓风吹断花稍雨，青山白云无唾处。\r\n岚光滴翠湿人衣，踏碎琼瑶溪上步。\r\n人家远近屋参差，半成图画半成诗。\r\n若使山中无杜宇，登山临水定忘归。"
        },
        {
            "title": "送王仲彝制机宰浏阳",
            "content": "一身供世用，六月赴官忙。\r\n当此炎天热，知君心地凉。\r\n吏能师卓鲁，县界接潇湘。\r\n试饮浏阳水，清清滋味长。"
        },
        {
            "title": "题古源棠和尚送青轩",
            "content": "南山色射窗，北山光照户。\r\n道人处其中，冰玉为肺腑。\r\n兹山自开辟，荒翳几年所。\r\n一朝得主人，荆榛化庭宇。\r\n手披风月藏，目极烟霞趣。\r\n居然获奇观，人境贺相遇。\r\n道人诗更高，不作蔬笋语。\r\n朝对北山吟，暮对南山赋。\r\n闻说玉堂仙，击节赏佳句。"
        },
        {
            "title": "寄南昌故人黄存之宋谦甫二首",
            "content": "谦甫多才思，存之重谊襟。\r\n一书愁话别，千里梦相寻。\r\n南浦扁舟上，东湖万柳阴。\r\n旧时行乐处，何事不关心。"
        },
        {
            "title": "寄复斋陈寺丞二首",
            "content": "岂说从来用处难，出乘五马看庐山。\r\n凤凰览德下千仞，虎豹憎人上九关。\r\n持论太高天动色，忧时未老鬓先斑。\r\n平生风节谁其似，汲黯朱云伯仲间。"
        },
        {
            "title": "江上",
            "content": "扁舟泊江渚，喜近酒家门。\r\n出网鱼虾活，投林鸟雀喧。\r\n无桥通竹处，有路到桃源。\r\n一见南塘字，凄然忆故园。"
        },
        {
            "title": "大龙湫",
            "content": "石丈云岩上，神龙噀水飞。\r\n四时作风雨，万斛泻珠玑。\r\n不可形容处，无穷造化机。\r\n非他瀑布比，对此欲忘归。"
        },
        {
            "title": "求先人墨迹呈表兄黄季文",
            "content": "我翁本诗仙，游戏沧海上。\r\n引手掣鲸鲵，失脚堕尘网。\r\n身穷道则腴，年高气弥壮。\r\n平生无长物，饮尽千斛酿。\r\n传家古锦囊，自作金玉想。\r\n篇章久零落，人间眇馀响。\r\n搜求二十年，痛泪湿黄壤。\r\n君家图书府，墨色照青嶂。\r\n我翁有遗迹，数纸古田样。\r\n仿佛锺王体，吟句更豪放。\r\n把玩竹林间，寒风凛恓惨。\r\n昂昂野鹤姿，愧无中散状。\r\n儿孤襁褓中，家风随扫荡。\r\n于兹见笔法，可想翁无恙。\r\n幽居寂寞乡，风月共来往。\r\n众丑成独妍，群喑怪孤唱。\r\n一生既蹉跎，人琴遂俱丧。\r\n托君名不朽，斯文岂天相。\r\n旧作忽新传，识者动慨赏。\r\n嗟予忝厥嗣，朝夕愧俯仰。\r\n敢坠显扬思，幽光发草莽。\r\n假此见诸公，丐铭松柏圹。\r\n君其启惠心，慰彼九泉望。"
        },
        {
            "title": "题徐京伯通判北征诗卷",
            "content": "一襟忠谊气，数首北征诗。\r\n，不许公卿见，\r\n徒为箧笥奇。衔枚冲雪夜，\r\n击楫誓江时。此志无人共，\r\n愁吟两鬓丝。"
        },
        {
            "title": "蕲州厉使君七夕祈雨",
            "content": "樽俎忘佳节，衣冠肃广庭。\r\n为民祈一雨，何暇赏双星。\r\n五马无惭德，三龙合效灵。\r\n前山好云气，早已动雷霆。"
        },
        {
            "title": "淮岸阻风",
            "content": "舣棹枫林外，平沙走晚晴。\r\n秋深红鹤至，波动白鸥惊。\r\n荻浦留三日，江州计几程。\r\n夜来风色好，行不待天明。"
        },
        {
            "title": "梦与赵用父王子文陈叔方相会甚款",
            "content": "鼎足当州县，别来音问稀。\r\n故人俱显达，吾道亦光辉。\r\n三凤梦中见，孤鸿天外飞。\r\n应怜江海客，白首未成归。"
        },
        {
            "title": "灵洲梅花",
            "content": "穿林傍水几平章，合有春风到草堂。\r\n自入冬来多是暖，无寻花处却闻香。\r\n枝南枝北一轮月，山后山前两履霜。\r\n直看过年开未了，醉吟且放老夫狂。"
        },
        {
            "title": "处世",
            "content": "风波境界立身难，处世规模要放宽。\r\n万事尽从忙里错，一心须向静中安。\r\n路当平处经行稳，人有常情耐久看。\r\n直到始终无悔吝，旁生枝叶便多端。"
        },
        {
            "title": "友人朱渊出示廷对策不顾忌讳读之使人凛凛受",
            "content": "龙墀射策对明君，忧国忠言骇见闻。\r\n皎皎一心如白日，寥寥千古再朱云。\r\n时危诸老皆求去，兵满三边未解纷。\r\n要使文臣知武事，不妨王粲且从军。\r\n\r\n【注释】：【原题】：\r\n友人朱渊出示廷对策不顾忌讳读之使人凛凛受淮东制置辟"
        },
        {
            "title": "赵克勤曾橐卿景寿同登黄南恩南楼",
            "content": "鄂州南楼不可到，到此南楼眼亦青。\r\n乾坤日月与高致，城郭江山无遁形。\r\n把酒纵谈心耿耿，倚栏遐眺鬓星星。\r\n世间万事关愁思，莫使秋风吹酒醒。"
        },
        {
            "title": "李司直会客吴运干有诗次韵",
            "content": "使君高会集群仙，也使狂夫坐细毡。\r\n白璧一双酬议论，青春十载棹觥船。\r\n客愁遇酒退三舍，梅信与春开一先。\r\n已办扁舟明日去，几时重得到花前。"
        },
        {
            "title": "谢吴秘丞作石屏集后序",
            "content": "说破当年旧石屏，自惭无德又无能。\r\n乡来江海疏狂客，今作山林老病僧。\r\n高卧一楼成宇宙，冷看独影当宾朋。\r\n恶诗有误公题品，不是夔州杜少陵。"
        },
        {
            "title": "杜甫祠",
            "content": "呜呼杜少陵，醉卧春江涨。\r\n文章万丈光，不随枯骨葬。\r\n平生稷契心，致君尧舜上。\r\n时兮弗我与，屹然抱微尚。\r\n干戈奔走踪，道路饥寒状。\r\n草中辨君臣，笔端诛将相。\r\n高吟比兴体，力救风雅丧。\r\n如史数十篇，才气一何壮。\r\n到今五百年，知公尚无恙。\r\n麒麟守高阡，貂蝉入画像。\r\n一死不几时，声迹两尘莽。\r\n何如耒阳江头三尺荒草坟，名如日月光天壤。"
        },
        {
            "title": "挽温岭丁竹坡",
            "content": "潇洒复潇洒，是为丁竹坡。\r\n生涯浑草草，诗句自多多。\r\n恨不识是叟，悲哉作此歌。\r\n数编遗稿在，不共葬烟萝。"
        },
        {
            "title": "生朝对雪张子善有词为寿",
            "content": "焚香拜天贶，满眼是瑰琦。\r\n腊月雪三尺，春风梅数枝。\r\n登楼忘老态，对酒展秋眉。\r\n争唱阳春曲，山翁醉不知。"
        },
        {
            "title": "寄抚州楼使君",
            "content": "梦上江西江上船，行随五马五峰前。\r\n临川太守贤无敌，攻愧先生学有传。\r\n佳政可书循吏传，斯民共乐太平年。\r\n不知拟岘台前景，公暇清吟得几篇。"
        },
        {
            "title": "湖南漕李革夫被召乃丐归",
            "content": "轩冕难遮两鬓华，官居虽好不如家。\r\n一心懒上朝天马，要趁春风归种花。"
        },
        {
            "title": "僮约",
            "content": "汝在何乡何姓名，路途凡百爱惺惺。\r\n衣裳脱着勤收管，饮食烹炰贵洁馨。\r\n每遇歇时寻竹所，须教宿处近旗亭。\r\n吾家僮约无多事，办取小心供使令。"
        },
        {
            "title": "岁暮书怀寄林玉溪",
            "content": "笑共梅花语，穷难与命争。\r\n人皆居燠馆，我独堕寒坑。\r\n假合非吾道，幽栖了此生。\r\n门墙元自静，群小莫从横。"
        },
        {
            "title": "访旧",
            "content": "欲寻西舍问东隣，两巷都非旧住人。\r\n唯有桑边石池在，依然春水碧粼粼。"
        },
        {
            "title": "久寓泉南待一故人消息桂隐诸葛如晦谓客舍不",
            "content": "寄迹小园中，第一薪水便。\r\n逐一炊黄粱，兼得鱼虾贱。\r\n饱饭日无营，遮眼有书卷。\r\n时逢好客来，应接不知倦。\r\n最苦风雨时，有人招夜晏。\r\n\r\n【注释】：【原题】：\r\n久寓泉南待一故人消息桂隐诸葛如晦谓客舍不可住借一园亭安下即事凡有十首"
        },
        {
            "title": "余惠叔访旧",
            "content": "扁舟访旧入横塘，新柳今如旧柳长。\r\n室迩入遥春寂寂，风流云散事茫茫。\r\n纵题红叶随流水，谁弄青梅出短墙。\r\n政是沈郎愁绝处，杜鹃不断叫斜阳。"
        },
        {
            "title": "李友山诸丈甚喜得朋留连日久月洲乃友山道号",
            "content": "此身到处自悠悠，一笑非为越女留。\r\n风雨不妨鸡戒晓，江湖又见雁横秋。\r\n途中有客居岩谷，天下何人似月洲。\r\n颇欲相从溪上住，诸君许我卜隣否。"
        },
        {
            "title": "书事",
            "content": "打鼓行船未有期，恰如江上阻风时。\r\n诗中一段闲公事，幸不妨人吃荔枝。"
        },
        {
            "title": "题侄孙岂潜家平远图",
            "content": "好山横远碧，平野带林塘。\r\n四望耕桑地，几年云水乡。\r\n海天龙上下，秋日鹤翱翔。\r\n睹物忽有感，无心住草堂。"
        },
        {
            "title": "岁暮书怀寄林玉溪",
            "content": "衮衮日不暇，看看岁又徂。\r\n一生赋茅屋，几度换桃符。\r\n天肯容吾老，人皆笑我迂。\r\n玉溪何所见，时复问诗癯。"
        },
        {
            "title": "寄章泉先生赵昌父",
            "content": "灵凤鸣朝阳，神龙不泥蟠。\r\n时兮不可为，昌父乃在山。\r\n思君二十年，见君良独难。\r\n时于邸报上，屡见得祠官。\r\n祠官禄不多，一贫其柰何。\r\n采芝亦可食，当作采芝歌。\r\n近者李侍郎，直言遭逐去。\r\n人皆笑其疏，君独有诗句。\r\n君为山中人，世事安得闻。\r\n入山恐未深，更入几重云。"
        },
        {
            "title": "见曾提刑兼安抚",
            "content": "传家学术用如新，风采英英照七闽。\r\n澄按并开都督府，平反专奉太夫人。\r\n关河未定心忧国，麾节相仍泽在民。\r\n闻说青云多故旧，不应久作外台臣。"
        },
        {
            "title": "吴子似提干九高亭小景",
            "content": "前日作诗题大概，亭前小景亦堪题。\r\n绿杨树下茅三架，白水田头菜两畦。\r\n似酒新鹅初泛浦，如孩黄犊试牵犁。\r\n十分野趣关心事，到此令人忆剡溪。"
        },
        {
            "title": "杜仲高相遇约李尉",
            "content": "胸中无地着尘埃，有我唯堪把酒杯。\r\n苦恨好山移不得，生憎俗客去还来。\r\n秋风吹老东篱菊，春信搀开北岭梅。\r\n管领风光须我辈，急吹短笛棹船回。"
        },
        {
            "title": "送季明府赴太平粹",
            "content": "通守太平州，金陵在上头。\r\n风寒当一面，江□□千艘。\r\n此日要人物，九天宽顾忧。\r\n诗书用处别，澼絖换封侯。"
        },
        {
            "title": "寄兴",
            "content": "长愿如人意，一生无别离。\r\n妾当年少日，花似半开时。"
        },
        {
            "title": "祝二岩",
            "content": "仆本山野人，渔樵共居处。\r\n小年学父诗，用心亦良苦。\r\n搜索空虚腹，缀缉艰辛语。\r\n糊口走四方，白头无伴侣。\r\n前年得严粲，今年得严羽。\r\n我自得二严，牛铎谐钟吕。\r\n粲也苦吟身，束之以簪组。\r\n遍参百家体，终乃师杜甫。\r\n羽也天姿高，不肯事科举。\r\n风雅与骚些，历历在肺腑。\r\n持论伤太高，与世或龃龉。\r\n长歌激古风，自立一门户。\r\n二严我所敬，二严亦我与。\r\n我老归故山，残年能几许。\r\n平生五百篇，无人为之主。\r\n零落天地间，未必是尘土。\r\n再拜祝二严，为我收拾取。"
        },
        {
            "title": "寄上赵南仲枢密",
            "content": "能为明哲保身谋，富贵功名总罢休。\r\n早向急流中勇退，归来闲伴赤松游。"
        },
        {
            "title": "菊坡崔参政说平叛卒不得已拜经略之命岂敢言",
            "content": "角巾私第自逍遥，诸老之中此老高。\r\n无可柰何怀印绶，甚非得已用弓力。\r\n风生玉帐千兵肃，天落金牌一札褒。\r\n缓急经心护乡井，生憎儿辈说功劳。\r\n\r\n【注释】：【原题】：\r\n菊坡崔参政说平叛卒不得已拜经略之命岂敢言功"
        },
        {
            "title": "题蔡中卿青在堂二首",
            "content": "几人富贵不能闲，夜运牙筹日跨鞍。\r\n役役一生忙里过，不知屋上有青山。"
        },
        {
            "title": "怀家三首",
            "content": "三年寄百书，几书到我屋。\r\n昨夜梦中归，及见老妻哭。"
        },
        {
            "title": "天竺访明上座",
            "content": "顾影良堪笑，胡为八尺长。\r\n苍颜抗尘土，饿喙说兴亡。\r\n竹雨先秋爽，松风生夜凉。\r\n爱寻湖上寺，留宿赞公房。"
        },
        {
            "title": "呈姚显叔奉亲送死极孝",
            "content": "雁去多年缺寄音，扁舟无复到山阴。\r\n卧牛岗上经过少，下马陵前感慨深。\r\n细读文公千字诔，足知孝子一生心。\r\n无才为作招魂些，自有悲风宰树吟。"
        },
        {
            "title": "豫章东湖避暑",
            "content": "遍访诸亭馆，苍苔掩旧踪。\r\n十年如昨日，万象又秋容。\r\n阅世存乔木，沿堤倚瘦筇。\r\n何人杀风景，斫尽木芙蓉。"
        },
        {
            "title": "江州德化县漪岚堂尽得庐山之胜醉中作此呈赵",
            "content": "不羡君为花县宰，羡君日坐漪岚堂。\r\n有时酒兴兼诗兴，无限山光与水光。\r\n百姓熙熙知教化，群胥凛凛对风霜。\r\n公馀置酒看桃李，醉倒花前客自狂。\r\n\r\n【注释】：【原题】：\r\n江州德化县漪岚堂尽得庐山之胜醉中作此呈赵明府"
        },
        {
            "title": "求安",
            "content": "愁来须强遣，老去只求安。\r\n酒熟思招客，诗成胜得官。\r\n梅花天下白，雪片夜深寒。\r\n衲被蒙头睡，悠然百虑宽。"
        },
        {
            "title": "归舟已具李宪楼仓有约盗贼梗道见避乱者可怜",
            "content": "仓猝抛家舍，遑遑走道涂。\r\n依山结茅广，摘草当园蔬。\r\n老稚朝朝哭，生涯物物无。\r\n避军兼避寇，何日得安居。"
        },
        {
            "title": "久寓泉南待一故人消息桂隐诸葛如晦谓客舍不",
            "content": "寄迹小园中，颇欲閟形影。\r\n谁为饶舌者，太守忽相请。\r\n开心论时务，细语及诗境。\r\n坐中有蛮客，狂言事驰骋。\r\n明日酒醒来，熟思令人瘿。\r\n\r\n【注释】：【原题】：\r\n久寓泉南待一故人消息桂隐诸葛如晦谓客舍不可住借一园亭安下即事凡有十首"
        },
        {
            "title": "洪子中大卿同登远碧楼归来有诗",
            "content": "角巾华屋下，丘壑在其旁。\r\n寄兴青山远，忧时白发长。\r\n无心当世用，袖手看人忙。\r\n善自为身计，须传活国方。"
        },
        {
            "title": "湖上",
            "content": "湖上团团三十里，若非杨柳即楼台。\r\n城门未锁黄昏月，更住旗亭把一杯。"
        },
        {
            "title": "舟中",
            "content": "檥棹河梁畔，推篷得句新。\r\n云为山态度，水借月精神。\r\n密树藏飞翮，平波见跃鳞。\r\n饥年村落底，也有醉归人。"
        },
        {
            "title": "法曹罗立之酒边举数首皆仆故人为我寄声",
            "content": "佳士欣相识，吟边问姓名。\r\n官为三语掾，诗到五言城。\r\n野客可怜我，故人烦寄声。\r\n白头归故隐，秋后会群英。"
        },
        {
            "title": "萧飞卿将使赴湖北戎幕诗送其行兼简秋壑贾总",
            "content": "文章萧颖士，一剑去从军。\r\n远望西关路，愁看两浦云。\r\n九霄腾意气，万里取功勋。\r\n马上一杯酒，须斟满十分。\r\n\r\n【注释】：【原题】：\r\n萧飞卿将使赴湖北戎幕诗送其行兼简秋壑贾总侍二首"
        },
        {
            "title": "两山赵仁甫宰临安有武学生张丈相访酒边弄刀",
            "content": "风流晋宋时人物，花县鸣琴调甚新。\r\n不厌开樽留剑客，仍能下榻待诗人。\r\n九龙池馆空陈迹，十锦山川自好春。\r\n但见清吟度白日，不知佳政最宜民。\r\n\r\n【注释】：【原题】：\r\n两山赵仁甫宰临安有武学生张丈相访酒边弄刀舞剑甚可观因成七言县乃钱王故宫九龙十锦皆其地"
        },
        {
            "title": "送蒙斋兄长游天台二首",
            "content": "方丈蓬莱去渺茫，天台只在白云傍。\r\n羽衣金策群仙过，珠阁琼楼八桂香。\r\n采药有时逢道侣，挑包遇夜宿僧房。\r\n寒山拾得如相见，指点人间笑几场。"
        },
        {
            "title": "送张子孟",
            "content": "君为郴桂客，听说道途难。\r\n不过神愁岭，须经鬼哭山。\r\n心平无险路，酒贱有欢颜。\r\n早作还乡计，高堂鹤发斑。"
        },
        {
            "title": "朱仲寔少府到官无几日即入佥幕官满送行二首",
            "content": "才智人难及，上官能用贤。\r\n梅仙无一事，莲幕坐三年。\r\n政誉倾千里，归途仰二天。\r\n辟书闻早上，松菊莫留连。"
        },
        {
            "title": "斗山子王深父作石屏记为老夫书其文甚佳采记",
            "content": "细读石屏记，诚然愧我心。\r\n兰荪借芳馥，金石假声音。\r\n俗子方腾谤，朋俦合献箴。\r\n分为无用物，白发委山林。\r\n\r\n【注释】：【原题】：\r\n斗山子王深父作石屏记为老夫书其文甚佳采记中语作五诗致谢"
        },
        {
            "title": "真西山帅长沙祷雨",
            "content": "太守持斋戒，精诚动九天。\r\n骄阳变霖雨，凶岁转丰年。\r\n信是经纶手，行司造化权。\r\n唐时相房杜，斗米直三钱。"
        },
        {
            "title": "访西涧王深道",
            "content": "诸王居处僻，古屋满山坡。\r\n传到宋淳佑，来从晋永和。\r\n诗书历年久，名胜结交多。\r\n一涧流芳涧，滔滔秋水波。"
        },
        {
            "title": "题宋安抚月中香",
            "content": "移根广寒殿，栽近读书堂。\r\n良夜月中影，秋风天上香。\r\n此花真异种，万木莫同芳。\r\n他日五枝秀，何惭窦十郎。"
        },
        {
            "title": "国风再寄南昌故人兼简王帅子文",
            "content": "江湖归亦好，朋友恨相疏。\r\n倏作三年别，才通一纸书。\r\n诗盟谁是主，世道正愁予。\r\n若见王都督，烦君问起居。"
        },
        {
            "title": "到南昌呈宋愿父伯仲黄子鲁诸丈",
            "content": "一秋无便寄平安，新雁声声报早寒。\r\n昨夜检衣开故箧，去年家信把来看。"
        },
        {
            "title": "登楼绝句和者甚多又从而用韵择其可录者录之",
            "content": "劳生百计不如闲，合把人间比梦间。\r\n天与老夫供享用，一楼风月两屏山。"
        },
        {
            "title": "贤女祠",
            "content": "士有败风节，惭魂埋九京。\r\n幽闺持大谊，千载著嘉名。\r\n父不重然诺，女能轻死生。\r\n寒潭堕秋月，心迹两清明。"
        },
        {
            "title": "雁山总题此山本朝方显",
            "content": "此地古无闻，谁封万石君。\r\n山林才整整，来往早纷纷。\r\n两派龙湫水，千峰雁荡云。\r\n东西十八寺，纪载欠碑文。"
        },
        {
            "title": "题赵庶可山台",
            "content": "天造此一景，趋然阛阓间。\r\n坐分台上石，看尽越中山。\r\n松月照今古，樵风送往还。\r\n只愁轩冕出，闲却白云关。"
        },
        {
            "title": "晚春",
            "content": "池塘渴雨蛙声少，庭院无人燕语长。\r\n午枕不成春草梦，落花风静煮茶香。"
        },
        {
            "title": "送侄孙汝白往东嘉问讯陈叔方诸丈",
            "content": "子去寻名胜，何惭着布衣。\r\n出门知所乡，在旅亦如归。\r\n道谊无穷达，文章有是非。\r\n寄声陈与赵，相赏莫相违。"
        },
        {
            "title": "斗山子王深父作石屏记为老夫书其文甚佳采记",
            "content": "细读石屏记，寻幽到水涯。\r\n老人相问答，属意在岩花。\r\n江海浮天阔，山林去国赊。\r\n草茅最深处，认作野人家。\r\n\r\n【注释】：【原题】：\r\n斗山子王深父作石屏记为老夫书其文甚佳采记中语作五诗致谢"
        },
        {
            "title": "山村",
            "content": "野水开冰出，山云带雨行。\r\n白鸥乘晓泛，黄犊试春耕。\r\n地僻民风古，年丰米价平。\r\n村居自萧洒，况有读书声。"
        },
        {
            "title": "杜子野主簿约客赋一诗为赠与仆一联云生就石",
            "content": "杜陵之后有孙耒，自守诗家法度严。\r\n秀骨可仙官况薄，高情追古俗人嫌。\r\n起看星斗夜推枕，为爱江山寒卷帘。\r\n饱吃梅花吟更好，锦囊虽富不伤廉。\r\n\r\n【注释】：【原题】：\r\n杜子野主簿约客赋一诗为赠与仆一联云生就石桥罗汉面吟成雪屋阆仙诗"
        },
        {
            "title": "海陵光孝长老骥无称山谷后也共谈时事且说黄",
            "content": "俗子避形影，僧家共往还。\r\n高谈犯时忌，妙语发天悭。\r\n霜后思新橘，梦中归故山。\r\n何时免奔走，终老白云关。\r\n\r\n【注释】：【原题】：\r\n海陵光孝长老骥无称山谷后也共谈时事且说黄岩柑橘之美"
        },
        {
            "title": "寄栗斋巩仲至",
            "content": "几度观朝报，差除不到君。\r\n山林自台阁，文字即功勋。\r\n吟苦孟东野，潜深杨子云。\r\n一官虽偃蹇，千载有知闻。"
        },
        {
            "title": "观陆士龙作顾彦先妇答夫二首有感韵",
            "content": "北风吹岁暮，空闺独栖止。\r\n夙兴泪盈掬，夕息梦千里。\r\n妾生胡不仁，失身从浪子。\r\n嚼檗苦我心，餐冰噤我齿。\r\n离异何足愁，险涩可胜纪。\r\n寄书西飞雁，反覆话终始。"
        },
        {
            "title": "长汀寄李使君",
            "content": "在处晚禾熟，经今瘴雾消。\r\n山林无盗贼，道路有歌谣。\r\n人喜逢丰岁，谁知感圣朝。\r\n溪桥闲寓目，鱼鸟亦逍遥。"
        },
        {
            "title": "汪见可教授约诸丈凤山酌别",
            "content": "凤凰洲上凤凰山，草草登临见一斑。\r\n不立樊墙天广大，賸栽花竹地宽闲。\r\n白云四面峰千叠，绿柳前头水一湾。\r\n行色催人诗未就，寄情庭院落花间。"
        },
        {
            "title": "题永州思范堂",
            "content": "太守能延客，兹堂为我开。\r\n清池照窗户，列嶂带楼台。\r\n剔藓观题字，披榛欲访梅。\r\n城根数株石，曾识范公来。"
        },
        {
            "title": "寄玉溪林逢吉六首",
            "content": "问君那向城中住，赖有清风濯市尘。\r\n门外数根杨柳树，细看别作一家春。"
        },
        {
            "title": "静斋张敏则舍人赠诗因用其韵为酬",
            "content": "胸次诗书一派清，学如耕稼到秋成。\r\n十年闭户存吾道，万事无心逐世情。\r\n叶落花开关气数，山长水远是功名。\r\n摩挲老眼看新贵，九鼎鸿毛孰重轻。"
        },
        {
            "title": "闻机上妇说蚕事之辛勤织未成缣往往取偿债家",
            "content": "荷君问讯蚕家事，此是妇人辛苦媒。\r\n典尽衣裳酬叶价，忙无心绪向妆台。\r\n缲声未断机声续，私债未偿官债催。\r\n织未成缣分翦尽，妾身争得一丝来。"
        },
        {
            "title": "提刑彭仲节平叛卒",
            "content": "千兵喝赏黄金尽，六月临戎白刃寒。\r\n慷慨丈夫为事别，太平人物济时难。\r\n谁言江左无王谢，今喜军中有范韩。\r\n汉节梅花留不住，借君一剑斩楼兰。"
        },
        {
            "title": "郭伯秀约联骑春游不去有诗",
            "content": "心老寻春懒，年衰跨马难。\r\n便能相强去，未必有真欢。\r\n独酌三杯妙，高眠一枕安。\r\n好花如可折，觅取数枝看。"
        },
        {
            "title": "赠张季冶",
            "content": "秋扇交情薄，儒衣行路难。\r\n纵怀千里志，也要一枝安。\r\n梦绕梅花帐，愁生苜蓿盘。\r\n从来食肉相，千万强加餐。"
        },
        {
            "title": "侄孙子直家有西阁吾有东楼相望秋来景物佳甚",
            "content": "逼仄人间世，思从造物游。\r\n君方倚西阁，吾亦上东楼。\r\n挹彼千峰秀，森然万象秋。\r\n相看成二老，更有几年留。"
        },
        {
            "title": "人日",
            "content": "自换端平新历日，眼看日月倍光辉。\r\n南州有雪古来少，人日不阴今见稀。\r\n鼓舞万方观德化，转移一世属天机。\r\n朝廷有道吾君圣，办作升平老布衣。"
        },
        {
            "title": "林下得月以木阴蔽遮为恨",
            "content": "夏日思栽千树林，月明恨不扫寒阴。\r\n眼前物物皆如此，世事何能两遂心。"
        },
        {
            "title": "绿阴亭自唐时有之到今五百年卢肇二三公题诗",
            "content": "五百年前作此亭，亭前古木绿阴清。\r\n而今古木无存者，赖有新亭击旧名。\r\n\r\n【注释】：【原题】：\r\n绿阴亭自唐时有之到今五百年卢肇二三公题诗之后吟声寂寂久矣亭前古木不存绿阴之名殆成虚设今诗人李贾友山作尉于此实居此亭公事之暇与江山风景应接境因人胜见于吟笔多矣友人石屏戴复古访之相与周旋于亭上题四绝句以记曾来"
        },
        {
            "title": "裘司直见访留款",
            "content": "清风为我拂尘襟，坐听先生说古今。\r\n道谊欲灰伤世变，利名如海溺人深。\r\n一言可重轻双璧，片善相资直万金。\r\n闻道门墙不多远，明朝修敬到山阴。"
        },
        {
            "title": "九月七日江上阻风",
            "content": "舣棹依乔木，扶筇涉浅沙。\r\n云山多态度，水月两光华。\r\n白首吟诗客，青帘卖酒家。\r\n明朝风不定，来此醉黄花。"
        },
        {
            "title": "庐山",
            "content": "拥鼻行吟上下廊，今宵又宿赞公房。\r\n松摇半夜风声壮，桂染中秋月色香。\r\n白石清泉闻笑语，名山大泽出文章。\r\n老夫甘作无名者，不逐纷纷举子忙。"
        },
        {
            "title": "谢东粹包宏父三首癸卯夏",
            "content": "平生不识字，把笔学吟诗。\r\n旧说韦苏州，于余今见之。\r\n每遭饥寒厄，出吐辛酸辞。\r\n候虫鸣屋壁，凤蝉啭枯枝。\r\n但有可怜声，入耳终无奇。\r\n宏斋误题品，恐贻识者饥。"
        },
        {
            "title": "寄赵茂实大著二首",
            "content": "久坐图书府，方登著作庭。\r\n人知才可敬，公以德为馨。\r\n议论参诸老，文章本六经。\r\n省中相别后，夜夜望奎星。"
        },
        {
            "title": "挽立斋杜丞相",
            "content": "邪正不两立，国家当再兴。\r\n有时须有命，称德不称能。\r\n方喜千年遇，如何一旦薨。\r\n世间无哭处，吾欲哭昭陵。"
        },
        {
            "title": "题陈景明梅庐",
            "content": "思亲如海渺无涯，观物惊心感岁华。\r\n谁见诗人心苦处，年年挥泪看梅花。"
        },
        {
            "title": "侄孙子渊新居落成二首",
            "content": "结屋邻苍海，开门面翠屏。\r\n堂前萱草绿，寿母鬓丝青。\r\n礼乐陈樽俎，诗书立户庭。\r\n一时勤卜筑，百世享康宁。"
        },
        {
            "title": "感寓四首",
            "content": "红紫妾路尘，绿树有嘉色。\r\n刳心晚闻道，玩物若有得。\r\n青春坐销歇，方兹见真实。\r\n人生到中年，胡不保明德。\r\n秋风堕庭梧，栖凤去无迹。\r\n矫首碧云端，一语三叹息。"
        },
        {
            "title": "南康县刘隐居",
            "content": "秋风送纨扇，终日御瑶琴。\r\n只可自为乐，不求人赏音。\r\n无心问轩冕，此地即山林。\r\n堪笑红尘客，飘零雪满簪。"
        },
        {
            "title": "万安江上",
            "content": "不能成佛不能仙，虚度人间六十年。\r\n镜里姿容虽老矣，酒边意气尚飘然。\r\n安排玉白花红句，趁办橙黄橘绿天。\r\n无柰秋风动归兴，明朝问讯下江船。"
        },
        {
            "title": "元宵雨",
            "content": "穷人不谋欢，元夜如常时。\r\n晴雨均寂寞，蚤与一睡期。\r\n朱门粲灯火，歌舞临酒池。\r\n酒阑欢不足，九街恣游嬉。\r\n前呵惊市人，箫鼓逐后随。\r\n片云头上黑，翻得失意归。"
        },
        {
            "title": "寄赵德行",
            "content": "平生幸甚识诸公，未免归为田舍翁。\r\n诗稿敢求经御览，客身自笑坐天穷。\r\n肯将钓手遮西日，独耸吟肩诉北风。\r\n枉使西山有遗恨，不能置我玉堂中。"
        },
        {
            "title": "舂陵山中",
            "content": "地僻民风古，雨晴天气新。\r\n空山竖奇石，乔木堕枯薪。\r\n深入千崖路，多逢百岁人。\r\n繁华凋性命，寂寞可全真。"
        },
        {
            "title": "清明前梦得花字",
            "content": "白头那办老生涯，幸有痴儿可主家。\r\n百岁光阴一场梦，三春消息几番花。\r\n扫松预造清明酒，入峡先租谷雨茶。\r\n随分支吾度时节，那求不死炼丹砂。"
        },
        {
            "title": "夏日从子渊侄借茉莉一盆",
            "content": "举眼惊如许，衰怀强自安。\r\n爱凉临水坐，遣病借花看。\r\n物物同天地，人人各肺肝。\r\n从来泾与渭，混作一流难。"
        },
        {
            "title": "方孚若真□宅堂前池上作淮南小山题咏者甚多",
            "content": "妙手能移造化功，壶中幻出九华峰。\r\n山虽云小能栖凤，水不求深贵有龙。\r\n事纪淮南千古胜，记成嘉泰八年冬。\r\n先生不用赋招隐，办了功名访赤松。\r\n\r\n【注释】：【原题】：\r\n方孚若真□宅堂前池上作淮南小山题咏者甚多见其诗轴次韵"
        },
        {
            "title": "登快阁黄明府强使和山谷先生留题之韵",
            "content": "未登快阁心先快，红日半檐秋雨晴。\r\n宇宙无边万山立，云烟不动八窗明。\r\n飞来一鹤天相近，过尽千帆江自横。\r\n借问金华老仙伯，几人无忝入诗盟。"
        },
        {
            "title": "别严沧浪",
            "content": "三生汉严助，笔陈抵千兵。\r\n雅志从南隐，吟诗到北征。\r\n结交疑泛爱，惜别见真情。\r\n来岁春花发，相期在上京。"
        },
        {
            "title": "昭武太守王子文日举李贾严羽共观前辈一两家",
            "content": "作诗不与作文比，以韵成章怕韵虚。\r\n押得韵来如砥柱，动移不得见工夫。\r\n\r\n【注释】：【原题】：\r\n昭武太守王子文日举李贾严羽共观前辈一两家诗及晚唐诗因有论诗十绝子文见之谓无甚高论亦可作诗家小学须知"
        },
        {
            "title": "寄镇江王子文总卿",
            "content": "一代文章手，官如水样清。\r\n三军皆饱德，诸将共谈兵。\r\n铁甕横天立，金山压浪平。\r\n北人向南望，□□月分明。"
        },
        {
            "title": "庐山",
            "content": "道人问我看庐山，地上争如阁上看。\r\n呈露千峰秋落木，雕锼万象客凭栏。\r\n静中见得天机妙，闲里回观世路难。\r\n管领风光有微憾，桂花香里酒瓶乾。"
        },
        {
            "title": "饮萧和伯家醉登快阁和杨伯子题分明观韵",
            "content": "醉归萧史宅，快阁倚西东。\r\n山敛过云雨，江无起浪风。\r\n月行银汉上，人在玉壶中。\r\n天眼照尘世，应怜鹤发翁。"
        },
        {
            "title": "毗陵太平寺画水呈王君保使君",
            "content": "何人笔端有许力，卷来一片潇湘碧。\r\n摩挲老眼看不真，怪见层波涌虚壁。\r\n天庆观中双黑龙，物色虽殊妙处同。\r\n能将此水畜彼龙，方知画手有神通。\r\n龙兮水兮终会遇，天下苍生待霖雨。"
        },
        {
            "title": "满江红 赤壁怀古",
            "content": "赤壁矶头，一番过、一番怀古。想当时、周郎年少，气吞区宇。万骑临江貔虎噪，千艘列炬鱼龙怒。卷长波、一鼓困曹瞒，今如许。江上渡，江边路。形胜地，兴亡处。览遗踪，胜读史书言语。几度东风吹世换，千年往事随潮去。问道傍、杨柳为谁春，摇金缕。\r\n【注释】：【注释】：\r\n宋宁宗嘉定十二年（1219）左右，戴复古曾在鄂州吞云楼谱写一阕《水调歌头 》的词作，《满江红·赤壁怀古》词，约写于《水调歌头》的前后，此时词人正在鄂州、黄州一带漫游，黄州城外有赤壁矶（又叫赤鼻矶 ），虽有人考证这里并非赤壁之战的战场，但时人可能有些传说，前此又有苏轼的“大江东去”一词，词人过此，也难免生发怀旧的感情，继苏轼之后，再写一篇赤壁怀古词。\r\n这首词，风格豪迈，苍劲有力，在自然朴素的描写中，不时有浓重之笔与用力之笔出现，平淡之中见奇伟。清人纪昀十分欣赏这首词，觉得它的豪壮之气并不逊于苏东坡。\r\n上片开头说“ 赤壁矶头，一番过、一番怀古。”与苏轼的“大江东去 ，浪淘尽千古风流人物”相比，复古词显得起势平淡，远不如苏词的气势雄伟；但戴词以朴素的叙述入题，倒也显得自然轻快。苏词中的周瑜形象，着墨较多 ，形象较鲜明；复古词写周郎，仅写他“气吞区宇”的英雄气慨，别是一种写法。对赤壁大战场面的描绘，苏轼仅有“谈笑间、樯橹灰飞烟灭”一句；复古词则用浓墨重采 ，极力渲染气氛，艺术地再现这一惊心动魂的大战。“万骑临江貔虎噪，千艘列炬鱼龙怒”两句，用精工的对偶句，把战争的场面表现得淋漓尽致，生动、贴切地描绘出吴蜀联军的高昂士气，写出了火攻曹军时的翻江倒海之势。“貔虎”本指猛兽，比喻勇猛的军队。“ 鱼龙”指潜蛰江中的水族动物，杜甫《 秋兴 》诗有“鱼龙寂寞秋江冷”之句，在千艘列炬的大拼搏中，那些潜居江中的鱼龙，再也不会感到孤独，它们因为受到战火的威胁而感到怒不可当了。“ 卷长波、一鼓困曹瞒”句，刻画出波澜壮阔的中流水战 ，气势磅礴，与“谈笑间、樯橹灰飞烟灭”有异曲同工之妙，传神地描绘出曹军崩溃之快，周瑜取胜之速 。词写到这里，陡然转折，用“今如许”三字提出问题：现在又怎样呢？这转折一问，问得很好，感慨苍茫 ，意味深厚。南渡之后，国势一日不如一日 ，复古将大半生目击心伤的国事，全含在这一问句中。\r\n下片“江上渡，江边路。形胜地，兴亡处”数句，写赤壁矶附近的山川形胜，迫怀赤壁之战的遗迹。词人认为建安十三年发生在这里的一次战斗，是两军决定存亡的一次战斗。如今看到这些遗迹，自己得到的深切感受，真胜过读历史书籍 。下面又将话题一转，抒写词人忧国伤时的感慨 ：“几度春风吹世换，千年往事随潮去 ”。东风吹，光景移，由三国至今，改朝换代的事已经发生不只一次了，历史的往事已经随江潮而逝去，这是历史的规律。千古风流人物，也随着滚滚东流的长江而流逝了，现在又有谁能收拾祖国残破的山河啊 ！下片的结穴处，词人向道旁杨柳发问：问道旁杨柳在为谁生春，为谁摇动金色的柳条。言下之意是，由于自己感时伤世，面对“春风杨柳万千条”的美景，再也无心观赏了 。这与杜甫的《 哀江头》“江头宫殿锁千门，细柳新蒲为谁绿”以及姜夔《扬州慢》结穴处的“念桥边红药，年年知为谁生”是同一种手法，都是以无心观赏美景来抒写作者的时代感伤。\r\n当然，苏轼是宋代一代词坛巨匠，后人再写《赤壁怀古 》，要想获得读者的赞许，的确有些困难，戴复古写这阕词，也难免有望洋生叹的感觉。"
        },
        {
            "title": "次韵郡粹王子文小园咏春",
            "content": "州县徒劳喜近民，民间何事不关身。\r\n谁知风月台中客，自是丝纶阁上人。\r\n万缕绿垂杨柳雨，一梢红破海棠春。\r\n小园暂作风光主，朝马行随辇路尘。"
        },
        {
            "title": "郑南夫云林隐居",
            "content": "一来陪胜践，再到惜蹉跎。\r\n记得山中景，行寻竹外坡。\r\n天寒梅信早，海近雁声多。\r\n烟渚蒲洲外，时闻欸乃歌。"
        },
        {
            "title": "扬州端午呈赵帅",
            "content": "榴花角黍斗时新，今日谁家不酒樽。\r\n堪笑江湖阻风客，却随蒿艾上朱门。"
        },
        {
            "title": "戏呈赵明府",
            "content": "堂堂附郭县，深远半如村。\r\n能共斯民乐，浑忘太守尊。\r\n梅花高可折，横浦挠无浑。\r\n欠与诗狂者，清谈共一樽。"
        },
        {
            "title": "真西山帅长沙祷雨",
            "content": "出郭问农事，家家笑语声。\r\n有田皆足水，既雨亦宜晴。\r\n山下溪流急，街头米价平。\r\n明朝闻领客，相见贺秋成。"
        },
        {
            "title": "大热五首",
            "content": "天地一大窑，阳炭烹六月。\r\n万物此陶鎔，人何怨炎热。\r\n君看百谷秋，亦自暑中结。\r\n田水沸如汤，背叶湿如泼。\r\n农夫方夏耘，安坐吾敢食。"
        },
        {
            "title": "题四祖山荣老月窟",
            "content": "一室虚生白，中作满月形。\r\n山中三万户，玉斧新修成。\r\n时人指为月，云卧亦强名。\r\n似月有圆相，不西沉东升。\r\n浮云不能蔽，又无亏与盈。\r\n是为大圆镜，由师心地明。\r\n一圆走无碍，光芒照八纮。\r\n可以破诸暗，可以续祖灯。\r\n明秀双峰顶，辉映慧云亭。\r\n此镜实无台，请师问老能。"
        },
        {
            "title": "李深道得苏养直所写深字韵诗",
            "content": "表出尘埃外，浓董兰蕙香。\r\n风流晋人物，高古汉文章。\r\n老眼不多见，前程岂易量。\r\n三杯话胸臆，一笑对云骧。"
        },
        {
            "title": "临江军新岁呈王幼学监簿",
            "content": "梦说去年事，诗从昨夜吟。\r\n三杯新岁酒，千里故乡心。\r\n人共梅花老，愁连江水深。\r\n家书忽在眼，一纸直千金。"
        },
        {
            "title": "山村",
            "content": "万竹稍头云气生，四风吹雨又吹晴。\r\n题诗未了下山去，一路吟声杂水声。"
        },
        {
            "title": "王深道奏名而归",
            "content": "忠言犯时忌，决不中高科。\r\n一日成名了，诸公属望多。\r\n还家宁久住，经世欲如何。\r\n西涧一泓水，行通沧海波。"
        },
        {
            "title": "无策",
            "content": "老觉登楼懒，心知涉世疏。\r\n梦蕉还得鹿，缘木可求鱼。\r\n晚岁未闻道，平生欠读书。\r\n行藏两无策，究竟果何如。"
        },
        {
            "title": "东湖看花呈宋原父",
            "content": "团团堤路行无极，一株一步杨柳碧。\r\n佳人反覆看荷花，自恨鬓边簪不得。"
        },
        {
            "title": "题周仁甫古香堂二首",
            "content": "一登君子堂，满目是秋光。\r\n桂是月中桂，花非今日春。"
        },
        {
            "title": "小园",
            "content": "小园春欲半，老子作儿嬉。\r\n政喜花开蚤，还愁客到迟。\r\n诗当得意处，酒到半酣时。\r\n蜂蝶来无数，无知却有知。"
        },
        {
            "title": "寄玉溪林逢吉六首",
            "content": "老夫时作白头吟，爨下焦桐孰赏音。\r\n敢望荆溪作诗跋，自惭弊帚享千金。"
        },
        {
            "title": "赠万杉老秀痴翁二首",
            "content": "识得庆云和尚，不痴自号痴翁。\r\n此老端如五老，高出庐阜诸峰。"
        },
        {
            "title": "侄孙仲晦亦龙和前诗甚佳其家有林塘之胜兄弟",
            "content": "有母身长健，无营家自丰。\r\n林塘孝子宅，诗礼古人风。\r\n垅亩秋成后，弟兄和气中。\r\n时闻有佳话，常欲访王戎。\r\n\r\n【注释】：【原题】：\r\n侄孙仲晦亦龙和前诗甚佳其家有林塘之胜兄弟和睦日以奉亲为乐用此韵以美之"
        },
        {
            "title": "与侄南隐等赓和",
            "content": "梦回啼鸟聒幽棂，古篆香烟结画屏。\r\n谈麈一挥尘事少，离骚才读醉魂醒。\r\n闲居便是人间乐，克己何须座右铭。\r\n但了耕桑□门户，我生安分合宁馨。"
        },
        {
            "title": "闻严坦叔入朝再用前韵",
            "content": "凄凉风雨日，强把甕头春。\r\n独守空虚室，那逢耗磨辰。\r\n诗家青眼旧，世路白头新。\r\n每诵梅花句，一心思故人。"
        },
        {
            "title": "卢申之正字得春郊牧养图二本有楼攻愧先生题",
            "content": "竹弓鸣，雁鸭惊。\r\n飞来别浦无人境，春风不摇杨柳影。\r\n长颈纷纷占作家，半游波面半眠沙。\r\n或行或立或如舞，或只或双或群聚。\r\n饮啄浮沉多态度，物情闲暇世忘机。\r\n分明一片太古时，巧伪不作民熙熙。\r\n\r\n【注释】：【原题】：\r\n卢申之正字得春郊牧养图二本有楼攻愧先生题诗且徵予作"
        },
        {
            "title": "癸卯岁旦",
            "content": "淳佑第三载，正朝把一杯。\r\n老夫真是病，贺客不须来。\r\n择日修茅屋，当春觅柳栽。\r\n新年莫多事，且放好怀开。"
        },
        {
            "title": "新年自唱自和",
            "content": "江山一夜雨，花柳九州春。\r\n过节喜无事，谋懽要及辰。\r\n年年仍岁岁，故故复新新。\r\n把酒有馀恨，无从见古人。"
        },
        {
            "title": "溪上",
            "content": "山腰有路穿修竹，水面无桥涉浅沙。\r\n夹岸人家尽农圃，秋风吹老木棉花。"
        },
        {
            "title": "别李司直萧小山",
            "content": "老作五羊客，时从二妙游。\r\n文星照南斗，吾道欲东周。\r\n合作金闺彦，那为玉帐留。\r\n严徐闻有召，吾亦办归舟。"
        },
        {
            "title": "绿阴亭自唐时有之到今五百年卢肇二三公题诗",
            "content": "惨惨秋风吹客襟，唐人遗迹宋人吟。\r\n浮云世事多迁变，不独此亭无绿阴。\r\n\r\n【注释】：【原题】：\r\n绿阴亭自唐时有之到今五百年卢肇二三公题诗之后吟声寂寂久矣亭前古木不存绿阴之名殆成虚设今诗人李贾友山作尉于此实居此亭公事之暇与江山风景应接境因人胜见于吟笔多矣友人石屏戴复古访之相与周旋于亭上题四绝句以记曾来"
        },
        {
            "title": "九日",
            "content": "醉来风帽半欹斜，风度他乡对菊花。\r\n最苦酒徒星散后，见人儿女倍思家。"
        },
        {
            "title": "越上青店候别杨休文",
            "content": "千载江湖共此心，老来相见怕分襟。\r\n手搔白发望君至，车马不来溪水深。"
        },
        {
            "title": "谢王使君送旅费",
            "content": "风撼梅花雨，雾笼杨柳烟。\r\n如何残腊月，已似半春天。\r\n岁里无多日，闽中过一年。\r\n黄堂解留客，时送卖诗钱。"
        },
        {
            "title": "石洲遇陈季申话旧",
            "content": "绿树挂乌帽，清波照白头。\r\n合随秋燕去，那作贾胡留。\r\n红吐槟榔唾，香薰茉莉球。\r\n樽前话畴昔，一笑不能休。"
        },
        {
            "title": "淮上寄赵茂实",
            "content": "渺渺长淮路，秋风落木悲。\r\n乾坤限南北，胡虏迭兴衰。\r\n志士言机会，中原入梦思。\r\n江湖好山色，都在夕阳时。"
        },
        {
            "title": "江山",
            "content": "借得茅楼一倚栏，见成诗句满江天。\r\n归鸦啼处客投宿，野鸭飞边人上船。\r\n老眼尚嫌随物转，闲心可惜被贫牵。\r\n平生错做功名梦，金印何时二顷贤。"
        },
        {
            "title": "久寓泉南待一故人消息桂隐诸葛如晦谓客舍不",
            "content": "寄迹小园中，倒指五十日。\r\n既得故人书，南游吾事毕。\r\n再拜谢主翁，奉还此一室。\r\n云萍聚复散，欲住住不得。\r\n折柳当马鞭，明朝有行色。\r\n\r\n【注释】：【原题】：\r\n久寓泉南待一故人消息桂隐诸葛如晦谓客舍不可住借一园亭安下即事凡有十首"
        },
        {
            "title": "乌聊山登览",
            "content": "拌擞嚣尘上翠微，旁溪寺上坐题诗。\r\n忽闻啼鸟不知处，细看好山无厌时。\r\n风扫云烟开远景，人携香火谒丛祠。\r\n客来千里登临意，说与时人未必知。"
        },
        {
            "title": "一相识无辜获罪",
            "content": "一宿津亭睡不成，愁来物物是离情。\r\n月轮高挂山河影，江浪巧为风雨声。\r\n志士失涂为鬼笑，佳人泣血送君行。\r\n塞翁得马非为福，公论如天久自明。"
        },
        {
            "title": "元日二首呈永丰刘叔冶知县",
            "content": "市近人声杂，窗明雨色开。\r\n异乡轻度节，同邸重传杯。\r\n不碍狂夫醉，知无贺客来。\r\n故园归未得，茅屋想苍苔。"
        },
        {
            "title": "次韵史景望雪后",
            "content": "雪中寒力壮，病骨瘦难胜。\r\n温酒拨炉火，题诗敲砚冰。\r\n惊心双白鬓，知我一青灯。\r\n欲误浮生事，思参小大乘。"
        },
        {
            "title": "大热五首",
            "content": "天嗔吾面白，晒作铁色深。\r\n天能黑我面，岂能黑我心。\r\n我心有冰雪，不受暑气侵。\r\n推去北窗枕，思鼓南风琴。\r\n千古叫虞舜，遗我以好音。"
        },
        {
            "title": "海上鱼西寺",
            "content": "北风三日弭行舟，登陆因为岛寺游。\r\n自笑奔驰如野马，本无拘束似沙鸥。\r\n人谁与语自缄口，山有可观频举头。\r\n小雨疏烟晚来景，老僧相对倚钟楼。"
        },
        {
            "title": "癸巳端午呈李伯高",
            "content": "客里几逢端午节，看成雪鬓与霜髯。\r\n救人采得三年艾，背世翻成六日蟾。\r\n老境可怜归未得，羁怀长是病相兼。\r\n猛思一醉酬风月，笑撚菖花揭酒帘。"
        },
        {
            "title": "织妇叹",
            "content": "春蚕成丝复成绢，养得夏蚕重剥茧。\r\n绢未脱轴拟输官，丝未落车图赎典。\r\n一春一夏为蚕忙，织妇布衣仍布裳；有布得着犹自可，今年无麻愁杀我！"
        },
        {
            "title": "石屏久游湖海祖妣遂题二句于壁云机番白苎和",
            "content": "伊昔天边望藁砧，天边鱼雁几浮沉。\r\n机番白苎和愁织，门掩黄花带恨吟。\r\n自古诗人皆浪迹，谁知贤妇有关心。\r\n归来却抱双雏哭，碑刻虽深恨更深。\r\n\r\n【注释】：【原题】：\r\n石屏久游湖海祖妣遂题二句于壁云机番白苎和愁织门掩黄花带根吟后石屏归祖妣已亡矣续成一律"
        },
        {
            "title": "寄后村刘潜夫",
            "content": "朝廷不召李功甫，翰苑不着刘潜夫。\r\n天下文章无用处，奎星夜夜照江湖。"
        },
        {
            "title": "湖上",
            "content": "久住人情熟，湖边酒可赊。\r\n来时飞柳絮，今日见梅花。\r\n十载身为客，几封书家到。\r\n斜阳照林屋，独立数栖鸦。"
        },
        {
            "title": "朱行父留度岁",
            "content": "衡山之下湘江上，风月留连去较迟。\r\n四海弟兄多不遇，一门父子两相知。\r\n梅边竹外三杯酒，岁尾年头几局棋。\r\n羁旅宦游俱是客，细论心事共题诗。"
        },
        {
            "title": "李友山索诗卷汀州急递到昭武",
            "content": "清时无事更年丰，两地风光诗咏中。\r\n可是山前无警报，旗铃千里递诗筒。"
        },
        {
            "title": "寄虚斋赵侍郎",
            "content": "灾异天垂戒，安危事可知。\r\n试将黄雨证，请问白云司。\r\n对客论孤愤，伤时赋五噫。\r\n醉中忘万虑，安得酒如池。"
        },
        {
            "title": "诘燕",
            "content": "去年汝来巢我屋，梁间污泥高一尺。\r\n啄腥抛秽不汝厌，生长群雏我护惜。\r\n家贫惠爱不及人，自谓于汝独有力。\r\n不望汝如灵蛇衔宝珠，雀献金环来报德。\r\n春风期汝一相顾，对语茅檐慰岑寂。\r\n如何今年来，于我绝踪迹。\r\n一贪帘幕画堂间，便视吾庐为弃物。"
        },
        {
            "title": "郡圃寒食",
            "content": "与民同乐一开园，佳节何曾禁得烟。\r\n拍岸绿波浮舴艋，翻空红袖打秋千。\r\n眼看花柳心如醉，身在蓬瀛我亦仙。\r\n明日徐翁坟上约，欲求竹帚恐无缘。"
        },
        {
            "title": "送包使君入朝除左曹郎二首",
            "content": "宏斋儒者政，赏罚自宜民。\r\n世欲无公论，天知有正人。\r\n侧身观宇宙，平步履星辰。\r\n试把安危事，从头问化钧。"
        },
        {
            "title": "思归二首",
            "content": "吟诗不换校书郎，但欲封侯管醉乡。\r\n疏懒无成嵇叔夜，清狂似达贺知章。\r\n安贫不怕黄金尽，既老从教白发长。\r\n百计不如归去好，子孙相对说农桑。"
        },
        {
            "title": "访严坦叔",
            "content": "麻姑山下泊，城郭带烟霞。\r\n携刺投诗社，移船傍酒家。\r\n沙禽时弄水，榉柳夏飞花。\r\n小酌未能了，西楼日又斜。"
        },
        {
            "title": "王和甫主簿卜地改葬双亲一夕梦到一处风水佳",
            "content": "仇香竭力奉双亲，孝感于天得此坟。\r\n众石中藏一抔土，来山面对五峰云。\r\n龟鸾远近参差见，龙虎低昂左右分。\r\n早见凌云牡丹现，他年朱紫定纷纷。\r\n\r\n【注释】：【原题】：\r\n王和甫主簿卜地改葬双亲一夕梦到一处风水佳甚及到雁荡罗汉寺后山宛如梦中所见及造圹众石之中独有一穴仅可容双棺孝感如此"
        },
        {
            "title": "客中秋晚",
            "content": "榴花才放客辞家，客里因循见菊花。\r\n独坐西楼对风雨，天寒犹自着轻纱。"
        },
        {
            "title": "读改元诏口号",
            "content": "国以人为重，人惟德可招。\r\n九重方厉政，诸老尽归朝。\r\n盛事追三代，清风动百僚。\r\n切闻天上语，欢喜到渔樵。"
        },
        {
            "title": "既别诸故旧独黄希声往曲江凛议未回不及语离",
            "content": "老年怀抱晚秋天，欲去思君重黯然。\r\n闻道归来有消息，江头错认几人船。"
        },
        {
            "title": "新年多雨一日晴色可喜",
            "content": "一晴良可喜，始觉好新年。\r\n绿涨春前水，青开雨后天。\r\n看花吾老矣，把酒兴悠然。\r\n病脚妨行乐，三杯归醉眠。"
        },
        {
            "title": "立春后二首",
            "content": "夕望春风至，还经闰月迟。\r\n梅花丈人行，柳色少年时。\r\n爱酒常无伴，吟诗近得师。\r\n离骚变风雅，当效楚臣为。"
        },
        {
            "title": "赠洞霄道士",
            "content": "高枕清流卧白云，灵龟骨相鹤精神。\r\n凡为九炼山中客，定是群仙数内人。\r\n驯虎岩前攀逸翠，□蚊亭下濯征尘。\r\n练师莫笑狂夫老，乞我金丹养病身。"
        },
        {
            "title": "题蔡中卿青在堂二首",
            "content": "潇潇洒洒屋三间，日日开门见好山。\r\n但使青青长在眼，一毫尘俗莫相干。"
        },
        {
            "title": "寄山台赵庶可二首",
            "content": "天族文章士，会稽山水州。\r\n地灵钟秀异，人物信风流。\r\n要自用卿法，如何与妇谋。\r\n功名须早计，莫为海云留。"
        },
        {
            "title": "怀家三首",
            "content": "强言不思家，对人作意气。\r\n惟有布被头，见我思家泪。"
        },
        {
            "title": "折桂寺",
            "content": "拥鼻行吟上下廊，今宵又宿赞公房。\r松摇夜半风声壮，桂染中秋月色香。\r白石清泉喧笑语，深山大泽出文章。\r当年罗汉寻归处，谁道天台是故乡。"
        },
        {
            "title": "柳梢青 岳阳楼",
            "content": "袖剑飞吟。洞庭青草，秋水深深。万顷波光，岳阳楼上，一快披襟。不须携酒登临。问有酒、何人共斟。变尽人间，君山一点，自古如今。\r\n【注释】：【注释】：\r\n戴复古一生潦倒，浪迹江湖，足迹所至，常有吟咏。他远离官场 ，有相对自由的心灵和超脱的情怀，用不着蝇营狗苟，所以内心有更大空间容纳祖国的奇山异水，又时刻不忘抗金复国大业。登临之际，他的爱国豪情油然而生。这首登临岳阳楼之作即是如此。\r\n“袖剑飞吟”，据《 唐才子传》记载，吕洞宾尝饮岳阳楼，醉后留诗曰 ：“朝游南浦暮苍梧，袖里青蛇（指剑）胆气粗。三入岳阳人不识，朗吟飞过洞庭湖。”戴复古浪迹南北 ，兼有豪迈胸怀，与吕洞宾诗中所表现的气质有相似之处。这里借用来抒发自己壮游洞庭的情怀，一开始就树立了一个飘泊江湖的词人形象，与那些浅斟低唱的形象大不相同。“洞庭青草，秋水深深 ”，青草，湖名，是洞庭湖的一部分。八百里洞庭以浩瀚汪洋著称，这里作者只用“深深”二字，极凝练地概括出了它的特征。词篇至此，气象也更为开阔。此外，句中的“秋”字不单点明登楼时令，还以秋日多风和入秋百花凋零为下文“一快披襟”、“变尽人间 ”作铺垫，同时又与作者的苍凉胸怀相映衬。“万顷波光”仍写洞庭 ：“秋水深深”言其深邃，此句表其广袤，两相配合，极见情致。“ 岳阳楼上，一快披襟”，塑造出一个独立楼头 、任风吹开衣襟的超旷、酒脱，豪情满怀的词人兼爱国者形象。“自然”，“一快披襟”的原因不仅是因为有风，更重要的还由于深深秋水和万顷波光的感染。总起来看，上片词风豪中带逸，作者登楼的快意在这里得到了有力发挥。下片开始，词人笔锋陡转 ，“ 快”意顿生波澜：“不须携酒登临。问有酒、何人共斟 ”，不携酒的原因是无人共斟 ，冷静道来，中有无限孤寂感伤之情。此过片处实乃转折之处，纵览全词，上片写美景游情，下片抒兴废之叹，两片情感有异。但这两句转折得很自然，达到了“ 发起别意 ”的目的，算得上“才高者”的杰作。“变尽人间，君山一点，自古如今”，揭破主题。戴复古生活在南宋后期，其时收复北方领土已经无望，南方的偏安局面也在风雨飘摇之中。所以词人面对“自古如今”岿然不动的“一点”君山，难免要想起备受践踏的“偌大”中国。可是当时的统治者流连光景、或苟且度日 ，有谁能共饮作者之酒呢？由此可见上文的“不须携酒 ”几字包含着无限感慨，而这里的“变尽人间”实为振起全篇的关键：因为只有“人间”才是作者真正关切的地方，而正因为这个\r\n “变”字，作者也才由眼前美景联想到国家命运，进而感物伤怀的。南宋词人中有很多受到了辛弃疾的影响，戴复古在《 望江南》词中说：“歌辞体儿有稼轩风 ”，可见他也有意学稼轩 。但他的学习不是模仿，他没有稼轩参加抗金斗争的真切体验，但他长期身处下层，历尽沧桑，抗金复国的要求因而特别强烈，这使得他在审美体验上向稼轩靠拢，常常抒发今古茫茫的感慨，如本词的“ 变尽人间 ，君山一点，自古如今”，但都是审美境界的自然展现 ，而不是生硬的模仿照搬。"
        },
        {
            "title": "大热五首 其五",
            "content": "天嗔吾面白，晒作铁色深。\r\n天能黑我面，岂能黑我心。\r\n我心有冰雪，不受暑气侵。\r\n推去北窗枕，思鼓南风琴。\r\n千古叫虞舜，遗我以好音。"
        },
        {
            "title": "大热五首 其四",
            "content": "吾家老茅屋，破漏尚可住。\r\n门前五巨樟，枝叶龙蛇舞。\r\n半空隔天日，六月不知暑。\r\n西照坐东偏，南薰开北户。\r\n胡为舍是居，受此炮炙苦。"
        },
        {
            "title": "大热五首 其三",
            "content": "大渴遇甘井，汲多井欲竭。\r\n入喉化为汗，不救胸中热。\r\n吾闻三危露，迥与众水别。\r\n其色莹琉璃，其冷胜冰雪。\r\n安得一杯来，为我解此渴。"
        },
        {
            "title": "大热五首 其二",
            "content": "左手遮赤日，右手招清风。\r\n挥汗不能已，扇笠竞要功。\r\n南山龙吐云，腾腾满虚空。\r\n一雨变清凉，万物随疏通。\r\n向人无德色，大哉造化工。"
        },
        {
            "title": "大热五首 其一",
            "content": "天地一大窑，阳炭烹六月。\r\n万物此陶鎔，人何怨炎热。\r\n君看百谷秋，亦自暑中结。\r\n田水沸如汤，背叶湿如泼。\r\n农夫方夏耘，安坐吾敢食。"
        },
        {
            "title": "寄韩仲止",
            "content": "何以润泉号，取其清又清。\r\n天游一丘壑，孩视几公卿。\r\n杯举即时酒，诗留后世名。\r\n黄花秋意足，东望忆渊明。"
        },
        {
            "title": "梦中亦役役",
            "content": "半夜群动息，五更百梦残。\r\n天鸡啼一声，万枕不遑安。\r\n一日一百刻，能得几刻闲。\r\n当其闲睡时，作梦更多端。\r\n穷者梦富贵，达者梦神仙。\r\n梦中亦役役，人生良鲜欢。"
        },
        {
            "title": "庚子荐饥",
            "content": "去岁未为歉，今年始是凶。\r\n谷高三倍价，人到十分穷。\r\n险淅矛头菜，愁闻饭后钟。\r\n新来慰心处，陇麦早芃芃。"
        },
        {
            "title": "庚子荐饥",
            "content": "杵臼成虚设，蛛丝网釜鬵。\r\n啼饥食草木，啸聚斫山林。\r\n人语无生意，鸟啼空好音。\r\n休言谷价贵，菜亦贵如金。"
        },
        {
            "title": "庚子荐饥",
            "content": "乘时皆闭粜，有谷贵如金。\r\n寒士糟糠腹，豪民铁石心。\r\n可怜饥欲死，那更病相侵。\r\n到处闻愁叹，伤时泪满襟。"
        },
        {
            "title": "庚子荐饥",
            "content": "饿走抛家舍，从横死路岐。\r\n有天有雨粟，无地可埋尸。\r\n劫数惨如此，吾曹忍见之。\r\n官司行赈卹，不过是文移。"
        },
        {
            "title": "庚子荐饥",
            "content": "连岁遭饥馑，民间气索然。\r\n十家九不爨，升米百馀钱。\r\n凛凛饥寒地，萧萧风雪天。\r\n人无告急处，闭户抱愁眠。"
        },
        {
            "title": "夜宿田家",
            "content": "簦笠相随走路岐，一春不换旧征衣。\r\n雨行山崦黄泥坂，夜扣田家白板扉。\r\n身在乱蛙声里睡，心从化蝶梦中归。\r\n乡书十寄九不达，天北天南雁自飞。"
        },
        {
            "title": "江阴浮远堂",
            "content": "横冈下瞰大江流，浮远堂前万里愁。\r\n最苦无山遮望眼，淮南极目尽神州。"
        },
        {
            "title": "沁园春",
            "content": "访衡山之顶，雪鸿渺渺，湘江之上，梅竹娟娟。寄语波臣，传言鸥鹭，稳护渠侬书画船。"
        },
        {
            "title": "满庭芳",
            "content": "草木生春，楼台不夜，团团月上云霄。太平官府，民物共逍遥。指点江梅一笑，几番负、雨秀风娇。今年好，花边把酒，歌舞醉元宵。风流，贤太守，青云志气，玉树丰标。是神仙班里，旧日王乔。出奉板舆行乐，金莲照、十里笙箫。收灯後，看看丹诏，催入圣明朝。"
        },
        {
            "title": "醉太平",
            "content": "长亭短亭。春风酒醒。无端惹起离情。有黄鹂数声。芙蓉绣茵。江山画屏。梦中昨夜分明。悔先行一程。"
        },
        {
            "title": "望江南/忆江南",
            "content": "壶山好，博古又通今。结屋三间藏万卷，挥毫一字直千金。四海有知音。门外路，咫尺是湖阴。万柳堤边行处乐，百花洲上醉时吟。不负一生心。"
        },
        {
            "title": "大江西上曲/念奴娇",
            "content": "大江西去，郁孤台八境，人间图画。地涌千峰摇翠浪，两派玉虹如泻。弹压江山，品题风月，四海今王谢。风流人物，如公一世雄也。一片忧国丹心，弹丝吹笛，未必能陶写。西北风尘方澒洞，宰相闲归绿野。月斧争鸣，风斤运巧，不用修亭榭。紫枢黄阁，要公整顿天下。"
        },
        {
            "title": "春暮",
            "content": "捻指过三月，又当春夏交。\r\n花残蜂课蜜，林茂鸟营巢。\r\n芳草生青霭，新篁长绿梢。\r\n风骚将断绝，谁有续弦胶。"
        },
        {
            "title": "鹊桥仙",
            "content": "西山岩壑，东湖亭馆，尽是经行旧路。别时方见有荷花，还又见、梅花岁暮。宋家兄弟，黄家兄弟，一一烦君传语。相忘不寄一行书，元自有、不相忘处。"
        },
        {
            "title": "临江仙",
            "content": "误入风尘门户，驱来花月楼台。樽前几度得徘徊。可怜容易别，不见牡丹开。莫恨银瓶酒尽，但将妾泪添杯。江头恰限北风回。再三相祝去，千万寄书来。"
        },
        {
            "title": "清平乐",
            "content": "醉狂痴作。误信青楼约。酒醒梅花吹画角。翻得一场寂寞。相如谩赋凌云。琴台不遇文君。江上琵琶旧曲，只堪分付商人。"
        },
        {
            "title": "减字木兰花",
            "content": "阻风中酒。流落江湖成白首。历尽艰关。赢得虚名在世间。浩然归去。忆着石屏茅屋趣。想见山村。树有交柯犊有孙。"
        },
        {
            "title": "庚子荐饥",
            "content": "正月彗星出，连年旱魃兴。\r\n自应多变故，何可望丰登。\r\n孰有回天力，谁怀济世能。\r\n嫠居不卹纬，忧国瘦崚嶒。"
        },
        {
            "title": "减字木兰花",
            "content": "天台狂客。醉里不知秋鬓白。应接风光。忆在江亭醉几场。吴姬劝酒。唱得廉颇能饭否。西雨东晴。人道无情又有情。"
        },
        {
            "title": "浣溪沙",
            "content": "病起无聊倚绣床。玉容清瘦懒梳妆。水沈烟冷橘花香。说个话儿方有味，吃些酒子又何妨。一声啼鴂断人肠。"
        },
        {
            "title": "鹧鸪天",
            "content": "圉圉洋洋各自由。或行或舞或沈浮。观鱼未必知鱼乐，政恐清波照白头。休结纲，莫垂钩。机心一露使鱼愁。终知不是池中物，掉尾江湖汗漫游。"
        },
        {
            "title": "沁园春",
            "content": "请赋林堂，林堂未成，吾何赋哉。想胸中丘壑，山中风月，亭台几所，花木千栽。应接光阴，品题胜概，须待堂成我再来。听分付，是经行去处，莫放苍苔。吾曹不堕尘埃。要胸次长随笑口开。任江湖浪迹，鸥盟雁序，功名到手，凤阁鸾台。它日相寻，有逾此约，酌水浮君三百杯。闻斯语，有冠山突兀，袍岭崔嵬。"
        },
        {
            "title": "满江红",
            "content": "太守风流，何人似、金华仙伯。试看取、珠篇玉句，银钩铁画。叶叶柳眉齐抹翠，梢梢花脸争匀白。比池塘、春草梦来诗，尤奇绝。胸中有，蛾眉月。笔头带，蓬□雪。笑归来万里，不登今阙。鹿瑞堂前冬日暖，螺山江上春波阔。但伤时、一念不能休，添华发。"
        },
        {
            "title": "木兰花慢",
            "content": "莺啼啼不尽，任燕语、语难通。这一点闲愁，十年不断，恼乱春风。重来故人不见，但依然、杨柳小楼东。记得同题粉壁，而今壁破无踪。兰皋新涨绿溶溶。流恨落花红。念著破春衫，当时送别，灯下裁缝。相思谩然自苦，算云烟、过眼总成空。落日楚天无际，凭栏目送飞鸿。"
        },
        {
            "title": "西江月",
            "content": "宿酒才醒又醉，春霄欲雨还晴。柳边花底听莺声。白发莫教临镜。过隙光阴易去，浮云富贵难凭。但将一笑对公卿。我是无名百姓。"
        },
        {
            "title": "望江南/忆江南",
            "content": "石屏老，家住海东云。本是寻常田舍子，如何呼唤作诗人。无益费精神。千首富，不救一生贫。贾岛形模元自瘦，杜陵言语不妨村。谁解学西崑。"
        },
        {
            "title": "行香子",
            "content": "万石崔嵬，二水涟漪。此江山、天下之奇。太平气象，百姓熙熙。有文章公，经纶手，把州麾。满斟寿酒，笑拈梅枝。管年年、长见花时。佳人休唱，浅近歌词。读浯溪颂，愚公记，澹岩诗。"
        },
        {
            "title": "祝英台近",
            "content": "泛杭川，临尘水。几日共游戏。歌笑开怀，酒醒又还醉。奈何一但分携，连宵风雨，剪不断、客愁千里。水云际。遥望一片飞鸿，苦是失群地。满眼春风，管甚闲桃李。此行归老家山，相逢难又，但一味、相思而已。"
        },
        {
            "title": "锦帐春",
            "content": "处处逢花，家家插柳。政寒食、清明时候。奉板舆行乐，使星随後。人间稀有。出郭寻仙，绣衣春昼。马上列、两行红袖。对韶华一笑，劝国夫人酒。百千长寿。"
        },
        {
            "title": "鹊桥仙",
            "content": "新荷池沼，绿槐庭院。檐外雨声初断。喧喧两部乱蛙鸣，怎得似、啼莺睍睆。风光流转。客游汗漫。莫问鬓丝长短。即时杯酒醉时歌，算省得、闲愁一半。"
        },
        {
            "title": "醉落魄/一斛珠",
            "content": "龙山行乐。何如今日登黄鹤。风光政要人酬酢。欲赋归来，莫是渊明错。江山登览长如昨。飞鸿影里秋光薄。此怀祗有黄花觉。牢裹乌纱，一任西风作。"
        },
        {
            "title": "减字木兰花",
            "content": "羊城旧路。檀板一声惊客去。不拟重来。白发飘飘上越台。故人居处。曲巷深深通竹所。问讯桃花。欲访刘郎不在家。"
        },
        {
            "title": "满庭芳",
            "content": "三日春光，群贤胜践，山阴何似山阳。鹅池墨妙，曲水记流觞。自许风流丘壑，何人共、击楫长江。新亭上，山河有异，举目恨堂堂。使君，经世志，十年边上，两鬓风霜。问池边杨柳，因甚凄凉。万树重新种了，株株在、桃李花傍。仍须待，剩栽兰芷，为国洗河湟。"
        },
        {
            "title": "西江月",
            "content": "三过武昌台下，却逢三度重阳。菊花祗作旧时黄。白雪堆人头上。昨日将军亭馆，今朝陶令壶觞。醉来东望海茫茫。家近蓬莱方丈。"
        },
        {
            "title": "贺新郎",
            "content": "百尺连云起。试登临、江山人物，一时俱伟。旁挹金陵龙虎势，京岘诸峰对峙。隐隐接、扬州歌吹。雪浪舞从三峡下，乍逢迎、海若谈秋水。形胜地，有如此。使君一世经纶志。把风斤月斧，来此等闲游戏。见说楼成无多日，大手一何容易。笑天下、纷纷血指。酝酿春风与和气，举长江、变作香醪美。人共乐，醉桃李。"
        },
        {
            "title": "贺新郎",
            "content": "说与黄花道。九秋深、三光五岳，气锺英表。金马玉堂真学士，蕴藉诗书奥妙。一一是、经纶才调。斟酌古今来活国，算忠言、谠论知多少。又入奏，金门晓。朝回问寝披萱草。对高堂长说，一片君恩难报。更待痴儿千载遇，膝下十分荣耀。趁绿鬓、朱颜不老。整顿乾坤济时了，奉板舆、拜国夫人号。可谓忠，可谓孝。"
        },
        {
            "title": "沁园春",
            "content": "一曲狂歌，有百馀言，说尽一生。费十年灯火，读书读史，四方奔走，求利求名。蹭蹬归来，闭门独坐，赢得穷吟诗句清。夫诗者，皆吾侬平日，愁叹之声。空馀豪气峥嵘。安得良田二顷耕。向临邛涤器，可怜司马，成都卖卜，谁识君平。分则宜然，吾何敢怨，蝼蚁逍遥戴粒行。开怀抱，有青梅荐酒，绿树啼莺。"
        },
        {
            "title": "贺新郎",
            "content": "蜗角争多少。是英雄、割据乾坤，到头休了。一片泥涂荒草地，尽是鱼龙故道。新堤上、风涛难保。沧海桑田何时变，怕桑田、未变人先老。休为此，生烦恼。讼庭不许频频到。这官坊、翻来覆去，有何分晓。无诤人中为第一，长讼元非吉兆。但有恨、平章不早。尊酒唤回和气在，看从来、兄弟依然好。把前事，付一笑。"
        },
        {
            "title": "水调歌头",
            "content": "雕鹗上云汉，虎豹守天关。一官游戏，笑向古郢试朱轓。天下封疆几郡，尽得公为太守，奉诏仰天宽。万物一吐气，千里贺平安。雪楼高，三百尺，玉栏干。政成无事，时复把酒对江山。问讯莫愁安在，见说风流宋玉，犹有屋三间。请和阳春曲，留与世人看。"
        },
        {
            "title": "清平乐",
            "content": "今朝欲去。忽有留人处。说与江头杨柳树。系我扁舟且住。十分酒兴诗肠。难禁冷落秋光。借取春风一笑，狂夫到老犹狂。"
        },
        {
            "title": "贺新郎",
            "content": "忆把金罍酒。叹别来、光阴荏苒，江湖宿留。世事不堪频着眼，赢得两眉长皱。但东望、故人翘首。木落山空天远大，送飞鸿、北去伤怀久。天下事，公知否。钱塘风月西湖柳。渡江来、百年机会，从前未有。唤起东山丘壑梦，莫惜风霜老手。要整顿、封疆如旧。早晚枢庭开幕府，是英雄、尽为公奔走。看金印，大如斗。"
        },
        {
            "title": "水调歌头",
            "content": "轮奂半天上，胜概压南楼。筹边独坐，岂欲登览快双眸。浪说胸吞云梦，直把气吞残虏，西北望神州。百载一机会，人事恨悠悠。骑黄鹤，赋鹦鹉，谩风流。岳王祠畔，杨柳烟锁古今愁。整顿乾坤手段，指授英雄方略，雅志若为酬。杯酒不在手，双鬓恐惊秋。"
        },
        {
            "title": "满江红",
            "content": "赤壁矶头，一番过、一番怀古。想当时、周郎年少，气吞区宇。万骑临江貔虎噪，千艘列炬鱼龙怒。卷长波、一鼓困曹瞒，今如许。江上渡，江边路。形胜地，兴亡处。览遗踪，胜读史书言语。几度东风吹世换，千年往事随潮去。问道傍、杨柳为谁春，摇金缕。"
        },
        {
            "title": "江村晚眺",
            "content": "江头落日照平沙，潮退渔船搁岸斜。\r\n白鸟一双临水立，见人惊起入芦花。"
        },
        {
            "title": "柳梢青",
            "content": "袖剑飞吟。洞庭青草，秋水深深。万顷波光，岳阳楼上，一快披襟。不须携酒登临。问有酒、何人共斟。变尽人间，君山一点，自古如今。"
        }
    ]
}