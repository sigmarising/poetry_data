{
    "dynasty": "宋",
    "author": "吴芾",
    "intro": "",
    "items": [
        {
            "title": "挽鹿国强二首",
            "content": "仕宦吾乡少，咸尊鲁一儒。\r\n名虽登上第，身不到亨衢。\r\n耆旧今垂尽，游从孰与俱。\r\n百年如梦幻，回首但惊呼。"
        },
        {
            "title": "送人出使",
            "content": "驿骑駸駸犯露霜，定知遐俗喜生光。\r\n千官弩矢迎郊外，百姓壶浆夹道旁。\r\n要使远谋安井邑，尽令诸将守封疆。\r\n更将余力筹边策，归日收功坐庙堂。"
        },
        {
            "title": "寄朝宗二首",
            "content": "湖水春来拍岸平，山光幻出小蓬瀛。\r\n幽深未许凡人到，只待君来共落成。"
        },
        {
            "title": "和蒋无退咏雪",
            "content": "腊中三白几年无，今岁呈祥事可书。\r\n披得一蓑方入画，翻成双带又随车。\r\n共惊飞絮迷清昼，更觉同云满太虚。\r\n忆昔读书灯火少，喜穿窗牖映吾庐。"
        },
        {
            "title": "和向巨源冷语",
            "content": "风扫千林无一叶，独有疏梅浸霜月。\r\n欲御瑶琴愁指折，试酌寒泉惊齿冽。\r\n最爱闭门人卧雪，不作群儿附炎热。"
        },
        {
            "title": "和泽民二首",
            "content": "欲绍家声每自鞭，肯同流俗饮贪泉。\r\n已将止足安心地，更把吟哦乐性天。\r\n笑日桃花将献媚，先春梅蕊欲争妍。\r\n人生会合真难遇，幸有杯觞且共传。"
        },
        {
            "title": "和陈泽民即事二首",
            "content": "萧条古寺野僧残，聊与僧俱住翠峦。\r\n树影绕帘春尽静，水晶摇屋暮天寒。\r\n固知书剑不嫌冷，却恨杯盘未尽欢。\r\n当念老人衰已我，外虽强健实中乾。"
        },
        {
            "title": "如老堂",
            "content": "少年有志觅封侯，老去知非万事休。\r\n薄有田园能自适，不妨卖剑买黄牛。"
        },
        {
            "title": "睡仙楼",
            "content": "此垆当日饮神仙，醉倒和衣壁上眠。\r\n酒醒兴阑人不见，但留佳话古今传。"
        },
        {
            "title": "和李子仪韵四首",
            "content": "我已成衰谢，传家在此儿。\r\n俄然闻感疾，至欲别呼医。\r\n愁绪浑无奈，忧心只自知。\r\n如今安乐也，有酒任盈卮。"
        },
        {
            "title": "自湖上归游朱园和李相之韵二首",
            "content": "万顷湖光一镜开，几人湖上散轮蹄。\r\n水明尽倒千岩影，沙软新成百里堤。\r\n草际已横烟雨艇，眼前无复稻粱畦。\r\n马侯遗迹依然在，顾我无功敢与齐。"
        },
        {
            "title": "病中再继前韵书怀",
            "content": "暌违行十日，日抱负薪忧。\r\n已疾无良药，呼医到别州。\r\n不堪当剧暑，渐喜近新秋。\r\n痛定因追念，从生若缀旒。"
        },
        {
            "title": "和池州陈教授韵二首",
            "content": "平时野性爱吟诗，一字长惭未得师。\r\n妙句既容窥格律，良辰更喜觌光仪。\r\n绛帷暂且留三楚，丹陛行将命一夔。\r\n莫为浮荣求速化，功名到底属男儿。"
        },
        {
            "title": "有感",
            "content": "阴阳失调燮，岁事成大饥。\r\n我闻江湖间，细民竞流离。\r\n疗饥已无食，卒岁还无衣。\r\n民穷聚为盗，自古诚有之。\r\n不谓严冬日，宛如暮春时。\r\n里闾疫疠起，灾迍逮婴儿。\r\n今已岁残腊，不见雪片飞。\r\n中夜不能寐，念此方涕洟。\r\n上天复赫怒，雷声震四维。\r\n骤雨相继作，奔电仍交驰。\r\n连夕不能止，远近俱忧疑。\r\n我心更惊愕，倍畏天之威。\r\n炷香拜庭下，再三为民祈。\r\n愿天正时令，顺行无逆施。\r\n反雷变作雪，盈尺以为期。\r\n庶几宇宙内，物物各得宜。"
        },
        {
            "title": "和陈国佐亦爱堂韵",
            "content": "纷纷当世士，尽道休官去。\r\n有堕尘网中，谁能复回顾。\r\n重为轩冕惑，一念遂差互。\r\n要当发深省，悟此形皆寓。\r\n奔驰徒扰扰，静中有奇趣。\r\n夫子廊庙材，华途昔荣遇。\r\n富贵方迫逐，脱身一何遽。\r\n盖恐负初心，或为名所误。\r\n独寻陶渊明，三径归来处。\r\n亲朋续旧游，寝食安故步。\r\n诗成月满窗，坐久尘生屦。\r\n个中有真乐，自足慰迟暮。\r\n我方困长途，因公识归路。\r\n读公寄傲篇，更觉忘世虑。\r\n有如逃空虚，倾耳听韶頀。\r\n念此有限身，岁月空复度。\r\n他时愿卜筑，结茅相近住。\r\n如公迈往姿，平生已心慕。\r\n我虽负俗累，胸中无好句。\r\n傥获从后尘，登高亦能赋。"
        },
        {
            "title": "和鲍倅",
            "content": "人生出征苦难全，老矣安能了世缘。\r\n聊向此时看捉月，敢希他日上凌烟。\r\n行吟虽愧无新语，坐食犹欣有故廛。\r\n若得放归多种秫，不忧长欠酒家钱。"
        },
        {
            "title": "和鲁漕节中见示",
            "content": "天时又是一番新，顾我犹为逆旅人。\r\n诗酒情怀聊自遣，山林志愿几时伸。\r\n羡君职事有余暇，赠我篇章不厌频。\r\n一读洒然忘鄙吝，浑胜笑语得相亲。"
        },
        {
            "title": "再题周处士山居",
            "content": "山锁烟萝自古青，更临绝顶敞帘楹。\r\n前瞻江气连云起，回顾湖光照日明。\r\n坐久已惊毛骨爽，归来犹觉梦魂清。\r\n从今便拟休官去，梦伴幽人度此生。\r\n闲驱小队出城闉，春色三分已二分。\r\n到处有花浑灼炮，望中无木不欣欣。\r\n故池尚想玄晖宅，荒划空悲太白坟。\r\n满目青山谁是主，独输高士卧烟云。"
        },
        {
            "title": "任漕鲁漕同谒史发运为庐阜之游恨不得偕行因",
            "content": "不向庐山久，回头五十秋。\r\n羡君联骑去，顾我几时游。\r\n五老想如故，二林应更幽。\r\n无因陪后乘，神往但形留。\r\n\r\n【注释】：【原题】：\r\n任漕鲁漕同谒史发运为庐阜之游恨不得偕行因成小诗二首"
        },
        {
            "title": "和任宰元绍见寄十首以归来问信湖山抚摩松菊",
            "content": "秋来宇宙清，雨后山泽润。\r\n老农喜我归，时报丰年信。\r\n\r\n【注释】：【原题】：\r\n和任宰元绍见寄十首以归来问信湖山抚摩松菊为韵"
        },
        {
            "title": "和方叔载留别",
            "content": "临别殷勤赠我诗，一披何喜得如之。\r\n怪来笔下能高妙，元是胸中自崛奇。\r\n长怅顷时才一面，方欣今岁殿双眉。\r\n明年莫负论文约，要向新元副所期。"
        },
        {
            "title": "过金陵",
            "content": "当时护跸此盘旋，倒指重来仅十年。\r\n决策迁都言漫切，自怜微力莫回天。"
        },
        {
            "title": "寄江朝宗",
            "content": "君来已是后花期，不见春风烂熳时。\r\n槛外止余新芍药，檐前只有旧酴醾。\r\n尚堪共泛忘忧酒，亦可同吟遣兴诗。\r\n倒指春归能几日，速来相就赏残枝。"
        },
        {
            "title": "钱广文采芹亭",
            "content": "开明后学日升车，千里文风一旦雄。\r\n池上采芹摇水碧，帐中摛藻映纱红。"
        },
        {
            "title": "和康伯可重阳",
            "content": "过了重阳又一阳，梅开亦拟共壶觞。\r\n病中无复成狂饮，且作前贤醒里狂。"
        },
        {
            "title": "和任漕开宴值雨",
            "content": "正是千花万卉开，一时景物亦佳哉。\r\n良辰已幸陪龙节，盛宴仍容饫豹胎。\r\n虽喜风光环几席，其如烟雨暗池台。\r\n明朝天宇应澄霁，尚拟寻芳一再来。"
        },
        {
            "title": "登舟",
            "content": "天怜行客困阳秋，许舍车徒上小舟。\r\n十里好风袪滞思，一溪寒水助清游。"
        },
        {
            "title": "再用示方山人韵二首",
            "content": "暮年不是苦思归，已约湖山恐失期。\r\n此意有谁能会得，只应猿鹤是相知。"
        },
        {
            "title": "和薛丞",
            "content": "归来林下恰年余，喜对青山更面湖。\r\n野兴自来知不浅，宦情今日觉全无。\r\n任从俗目嗤吾老，未许山灵诮客逋。\r\n多谢新诗相慰藉，头风一读顿然苏。"
        },
        {
            "title": "寿元伯母太夫人八秩",
            "content": "七十康强自古稀，年登八秩有谁宜。\r\n寿钟贤母人难及，庆袭佳儿世共知。\r\n荣养已为人子范，清规还作女流师。\r\n彩衣更戏兰阶下，遥想慈颜笑解颐。"
        },
        {
            "title": "和天予二首",
            "content": "自昔常难四者并，一杯相属意非轻。\r\n只今欲破愁城去，赖子时来举酒兵。"
        },
        {
            "title": "寄季元集",
            "content": "剑池有逸人，过我谈我理。\r\n自谓出嚣尘，知足更知止。\r\n高标拂烟云，雅志在山水。\r\n既作陶渊明，且慕赤松子。\r\n我方闻绪余，固已生欢喜。\r\n正欲叩渊源，独恨未暇耳。\r\n忽云桐柏山，此去甚密迩。\r\n拟一往其间，寻真访遗址。\r\n不久便可还，毕此玄妙旨。\r\n一去寂无音，逢人问行李。\r\n人言不复来，征车已西指。\r\n反把游山屐，去踏长安市。\r\n似闻稍留连，尚稽归故里。\r\n未免傍人门，乞怜应忍耻。\r\n纵使得美官，所丧亦多矣。\r\n嗟哉人学仙，如君能有几。\r\n冥鸿合高翔，不谓事乃尔。\r\n徒有懒窝名，却入旋窝里。\r\n始知听空言，未若观素履。\r\n意者天爱君，要君行处是。\r\n虑或成沈迷，败道自此始。\r\n聊复小挠之，欲其全暮齿。\r\n庶发坚固心，永无尘念起。"
        },
        {
            "title": "和鲍倅",
            "content": "参军已去作飞仙，俊逸声名久不传。\r\n千古家风期尔振，一时句法许谁先。\r\n心惟酷好佳山水，手不停披旧简编。\r\n想得锦囊应是富，年来知有几千篇。"
        },
        {
            "title": "十五夜与朝宗对月把酒朝宗屡怀归因赋二首",
            "content": "人间无处避炎光，赖有湖山六月凉。\r\n清夜已欣天似水，长空还爱月如霜。\r\n我将乘兴拼沉醉，君苦怀归有底忙。\r\n试问今宵能饮否，更来月下对胡床。"
        },
        {
            "title": "月下独酌有怀梁丈因和前韵以寄且约为明夜之",
            "content": "晚来清跸驻旌麾，月色分明彻四围。\r\n对景已欣群动息，仰天还觉众星稀。\r\n如今路入中原去，看即春从上苑归。\r\n况是升平时节近，一尊相属且忘机。\r\n\r\n【注释】：【原题】：\r\n月下独酌有怀梁丈因和前韵以寄且约为明夜之集"
        },
        {
            "title": "和陶挽歌词三首",
            "content": "嗟我在生日，一饮数十觞。\r\n有时无酒饮，亦复泼醅尝。\r\n今日虽有酒，罗列在我傍。\r\n对之徒自叹，与世隔风光。\r\n所幸埋骨地，不离云外乡。\r\n魂魄时一游，此乐犹未央。"
        },
        {
            "title": "与江朝宗丁宗功饮酒梅花下二首",
            "content": "挈榼西园去，花光照月华。\r\n共看花上月，肯负月中花。\r\n酒与花俱白，人如月不瑕。\r\n且陪月花醉，何用苦思家。"
        },
        {
            "title": "和陶命子韵示津调官",
            "content": "我本白丁，恩及童孩。\r\n虽由先德，亦自书来。\r\n汝诚博古，为世实才。\r\n时或未遇，又何慊哉。"
        },
        {
            "title": "题心远轩二首",
            "content": "山居我欲避嚣尘，尚觉门庭俗客频。\r\n羡尔结茅当道左，一轩风月作閒人。"
        },
        {
            "title": "陈子厚送韶鸭将以七绝因次其韵",
            "content": "湖光深处恣沉浮，未让波间鹭与鸥。\r\n旧侣此时应羡汝，欲来相就苦无由。"
        },
        {
            "title": "和叶先生韵",
            "content": "杯酒忘怀不计巡，少年行乐肯输人。\r\n年来性复便疏懒，老去谁能浪苦辛。\r\n春暖园林花放早，月长庭院燕来频。\r\n物华正尔撩诗思，况得诗翁好句新。"
        },
        {
            "title": "和刘与几悟昔",
            "content": "先生岂是傲当时，知向名场是识机。\r\n扰扰半生蝴蝶梦，休休今日绿蓑衣。\r\n笔端信有江山助，醉里从教日月飞。\r\n应笑蘧生回首晚，才知四十九年非。"
        },
        {
            "title": "同日和黄繁昌韵",
            "content": "乘闲聊复出城游，所喜相从尽胜流。\r\n已对江山销客恨，更添花卉解人愁。\r\n须知世事浑如梦，还念人生尽若浮。\r\n君若更辞花下醉，问君能有几春秋。"
        },
        {
            "title": "七夕戏成二绝",
            "content": "寄语天河牛女星，人人乞巧望聪明。\r\n老夫养拙生憎巧，只要冥心度此生。"
        },
        {
            "title": "捉月台",
            "content": "谪仙捉月古今传，我访遗踪似未然。\r\n山下浊流长混混，夜深安得水中天。"
        },
        {
            "title": "余以前年五月八日到官今年又于此日去郡同僚",
            "content": "来守江山恰二年，同僚何幸得诸贤。\r\n屡邀风月供吟笔，几度江山棹酒船。\r\n自分衰颓今老矣，可堪离索更凄然。\r\n青云有路平如砥，公等应须早着鞭。\r\n\r\n【注释】：【原题】：\r\n余以前年五月八日到官今年又于此日去郡同僚作饯即席援笔言别"
        },
        {
            "title": "和隐老见怀二首",
            "content": "咫尺经时阻笑言，春归空想给孤园。\r\n一声啼鸟山深处，宴坐蒲团未觉喧。"
        },
        {
            "title": "早行五首",
            "content": "我无政术强为官，所至将迎每厚颜。\r\n何事深村赤脚妇，亦闻钲鼓出篱间。"
        },
        {
            "title": "过嘉禾呈方懋德",
            "content": "昔尝此地奉周旋，倒指于今三十年。\r\n今日相逢成二老，那知又复到樽前。"
        },
        {
            "title": "挽李季文二首",
            "content": "世趋捷径蹈危机，公独安恬度岁时。\r\n但见谦谦卑自牧，不为赫赫急人知。\r\n政成名已闻丹扆，官满身将上赤墀。\r\n岂料一朝成奄忽，空传南国去思碑。"
        },
        {
            "title": "癸巳岁邑中大歉三七侄捐金散谷以济艰食因成",
            "content": "吾家谓侄非常儿，自幼读书尝下帷。\r\n平居事母尽孝道，力供子职曾无违。\r\n辛勤农亩三十载，顿立门户成家肥。\r\n耻同流俗事骄吝，好贤乐业常怡怡。\r\n闻人急难知在己，见义踊跃无不为。\r\n造桥砌路未为德，折券释逋未足奇。\r\n究其存心用意处，尤在邑人艰食时。\r\n此邑山多土田少，民贫自昔难支持。\r\n其间岁收数百斛，已为富室他可知。\r\n况复今年苦亢旱，州里远近咸告饥。\r\n田畴弥望总如燎，细民未免俱流移。\r\n纵使人能保常产，亦复有甑无米炊。\r\n虽幸朝家行赈济，正恐未能遍群黎。\r\n往往倾村走山谷，荷锄掘地寻蕨萁。\r\n取根为粉虽可饱，食之既久人亦羸。\r\n春来必至生疫疠，死填沟壑夫何疑。\r\n吾侄见之轸忧恻，首议倡率输家赀。\r\n既捐青蚨二百万，犹恨籴贵难疗饥。\r\n庾中仅存二千石，一旦倾倒尽散之。\r\n此心但欲济隣里，身外浮名非所希。\r\n吁嗟薄俗务贫鄙，计较升斗争刀锥。\r\n徒知富有可润屋，岂虑人怨亲戚离。\r\n有如吾侄为此举，吾乡自古应亦稀。\r\n小惠所施固未博，风义自足洗浇漓。\r\n傥使人人皆若尔，千里岂复忧馁时。\r\n第愿吾侄广此意，所为尽从今日推。\r\n阴功在人天心报，会俾尔寿膺繁禧。\r\n梓里遗芳传未艾，世有子孙攀桂枝。\r\n岂惟同里共歆艳，亦使吾侄增光辉。\r\n老夫无以示旌劝，聊为吾侄题此诗。\r\n\r\n【注释】：【原题】：\r\n癸巳岁邑中大歉三七侄捐金散谷以济艰食因成三十韵以纪之"
        },
        {
            "title": "次韵沈漕寄和题碧云亭之作",
            "content": "昔日危亭迹已陈，我来聊试运风斤。\r\n断垣无复生青划，旧观依然耸碧云。\r\n千里江山檐下见，一天星斗坐中分。\r\n他时有客来登览，应记当年老使君。"
        },
        {
            "title": "王瞻叔参政寄惠云笈经因成四韵奉酬",
            "content": "老来犹未返林泉，终日区区亦可怜。\r\n拟扣玄关求至道，喜披云笈探真筌。\r\n他时使我离尘境，今日由君结妙缘。\r\n莫谓骨凡难变化，丹成鸡犬尚升仙。"
        },
        {
            "title": "龚漕见示游山唱和诗卷用其首章和二篇",
            "content": "尘埃终日满华颠，忽见新诗堕我前。\r\n溢目众篇虽杰出，惊人逸思独飘然。\r\n秀如松桧枝枝老，好似珠玑颗颗圆。\r\n自此得闻清庙瑟，懒从滩上听师涓。"
        },
        {
            "title": "开河毕功喜而有作",
            "content": "污河积水困薰蒸，开凿那知不日成。\r\n野水尽从檐下过，客舟还傍市中行。\r\n江山自昔天然秀，人物从今分外清。\r\n本为此邦开眼目，老夫双目亦增明。"
        },
        {
            "title": "挽钱省干",
            "content": "高义由来擅月评，壮年锐志立功名。\r\n助平逆党谋先定，谩骂兇酋色不惊。\r\n赤帻蹉跎怜晚景，青云腾踏负平生。\r\n只应余应钟兰玉，桂籍传芳奕世荣。"
        },
        {
            "title": "西安道中二首",
            "content": "平林环翠如山立，野水涵空似镜开。\r\n道上人家多美竹，欲行未去更徘徊。"
        },
        {
            "title": "又登碧云亭感怀三十首",
            "content": "晚上危亭望大江，天教千古作金汤。\r\n中流击楫人何在，徒感兴亡对夕阳。"
        },
        {
            "title": "和郭教授立春除夜之作二首",
            "content": "儿童争喜岁时新，老去方知感此辰。\r\n始具杯盘来送腊，又簪幡胜去鞭春。\r\n满斟蕉叶休辞醉，且对桃花痛饮醇。\r\n况有故人能过我，相看岁晚更情亲。"
        },
        {
            "title": "又登碧云亭感怀三十首",
            "content": "晚上危亭望石城，楚君曾向此间兴。\r\n城池芜没人何在，只有空山几个僧。"
        },
        {
            "title": "和范迁善见寄三首",
            "content": "新诗劳远寄，深识子怜余。\r\n句法追元白，交情笑耳余。\r\n飘零疏酒盏，离乱足兵车。\r\n何日相从去，白云深处居。"
        },
        {
            "title": "得家书报敝居紫丁香盛开怅然有感",
            "content": "我家丁香大盈丈，天公靳惜非丹材。\r\n去年花开香满屋，我方局促缠悲哀。\r\n准拟今年必无事，尽可花下相追陪。\r\n何期顿与花隔绝，斗粟牵从江上来。\r\n前日我家寄书至，为报堂前花正开。\r\n熏人已如兰麝喷，照眼还若锦绣堆。\r\n狂蜂游蝶自来往，旧成蹊处今生苔。\r\n主人有花不解赏，向来何以事栽培。\r\n置书不觉双泪堕，人事好乖如此哉。\r\n嗟我行年近六十，鬓发星星心已灰。\r\n纵使从今得自便，此生看花能几回。\r\n况复奔驰未能已，断蓬正滚风中埃。\r\n欲往一见尚不可，敢望近前持酒杯。\r\n须知轩冕傥来耳，不如归去山之隈。"
        },
        {
            "title": "喜晴",
            "content": "始喜晴天照眼明，忽惊风雨报秋声。\r\n天公也念悲秋客，还扫群阴作晚晴。"
        },
        {
            "title": "和王龟龄待制贡院落成二首",
            "content": "扁舟犹记拂洲苹，转眼年华几度新。\r\n愧我今年双白鬓，喜君来驾两朱轮。\r\n一时令不从如水，千里威行敬若神。\r\n拟访旧游观盛事，一官何苦绊吾身。"
        },
        {
            "title": "十五夜南园纳凉",
            "content": "兀坐铃斋困郁蒸，举头忽见月华明。\r\n兴来策杖园中去，聊复寻山听水声。"
        },
        {
            "title": "余壬戌春校试进士同事者五十五人至戊子岁因",
            "content": "校试群才一日中，当时五十五人同。\r\n二十七年零落尽，只存我与二三公。\r\n\r\n【注释】：【原题】：\r\n余壬戌春校试进士同事者五十五人至戊子岁因阅小录所存者止四人感而有作二首"
        },
        {
            "title": "和陶咏贫士七首",
            "content": "新春来未几，已见日在娄。\r\n游人怕春去，把酒急献酬。\r\n折花各盈把，行歌满道周。\r\n贫者壁四立，若不堪其忧。\r\n亦复典春衣，买酒呼朋俦。\r\n一醉人所嗜，此外非所求。"
        },
        {
            "title": "客有善画者取予所和归去来辞图之成轴仍为老",
            "content": "劳苦形骸不自知，朝来始向画图披。\r\n可怜憔悴今如许，更不归休待几时。\r\n\r\n【注释】：【原题】：\r\n客有善画者取予所和归去来辞图之成轴仍为老者写照于其间感而有作"
        },
        {
            "title": "题枕流亭",
            "content": "山涵倒影新晴后，水漾圆花乍雨时。\r\n每到凭栏心似镜，细看无一不相宜。"
        },
        {
            "title": "和陈泽民见寄三首",
            "content": "不学群儿事诡随，世途虽险此心夷。\r\n人生富贵谁无分，男子功名自有诗。\r\n好称良辰聊适意，莫因末路辄兴悲。\r\n山寒已有梅花放，想见寻梅日有诗。"
        },
        {
            "title": "和刘与权韵三首",
            "content": "异县相望两驿间，何时复此共看山。\r\n向来同社今无几，莫惜篮舆数往还。"
        },
        {
            "title": "览洛中名园记有感",
            "content": "成官冉冉逾三纪，阅世看看近七旬。\r\n更览名园兴废记，愈令人忆故园春。"
        },
        {
            "title": "又登碧云亭感怀三十首",
            "content": "晚上危亭瞰野塘，藕花无数散清香。\r\n若为荷叶分青绿，一半红妆半淡妆。"
        },
        {
            "title": "和陶阻风于规林韵寄陈时中二首",
            "content": "退处固云乐，未免叹索居。\r\n赖有陈使君，情亲如友于。\r\n自应长相见，岂谓各一隅。\r\n我虽事跧伏，闭门懒问涂。\r\n无日不看山，无时不面湖。\r\n君尤我所爱，良会安得疏。\r\n纵不思风度，亦欲闻绪余。\r\n会须成二老，君意定何如。"
        },
        {
            "title": "有感十首",
            "content": "宫院深深今是非，可无三户报秦期。\r\n直应更作包胥泣，未抵含冤屈宋词。"
        },
        {
            "title": "喜雨",
            "content": "闻道他邦尽祷祈，沛然膏泽尚迟迟。\r\n有年已是天私我，连日那堪雨及时。\r\n声入万家添喜气，凉生千里解炎曦。\r\n也知造物恩难报，且采欢谣缀小诗。"
        },
        {
            "title": "和陶命子韵示津调官",
            "content": "汝能传家，一第已及。\r\n使进而为，不患无立。\r\n奈何亲老，奉亲为急。\r\n莫待异时，徒然涕泣。"
        },
        {
            "title": "桂堂",
            "content": "长恨年年月窟秋，无人共拍酒船浮。\r\n君家双桂开时节，我欲从君载酒游。"
        },
        {
            "title": "与江朝宗丁宗功饮酒梅花下二首",
            "content": "一笑未易得，今朝岂偶然。\r\n故园方自适，我辈更相便。\r\n好月好花夜，不寒不暖天。\r\n莫辞拼一醉，为我棹觥船。"
        },
        {
            "title": "久欲乞归未得一日蒙恩放归不胜欣喜涂中得十",
            "content": "夹道乔松几度春，青青黛色四时新。\r\n当时若尽荒郊种，万顷清阴更可人。\r\n\r\n【注释】：【原题】：\r\n久欲乞归未得一日蒙恩放归不胜欣喜涂中得十五首"
        },
        {
            "title": "待史志道不至",
            "content": "欲觌英标慰此怀，既推印绶尚裴回。\r\n心驰岩壑吾将老，目断云霄君不来。\r\n清夜漫劳蝴蝶梦，重阳已负菊花杯。\r\n傥能谅此拳拳意，胜似心颜相对开。"
        },
        {
            "title": "三月十一日风雹",
            "content": "向晚欣逢霁色开，方思花下共衔杯。\r\n一时雨雹排檐急，万里风云卷地来。\r\n扫荡千花真可恨，摧残二麦亦堪哀。\r\n赏心乐事俱休矣，惆怅青春去不回。"
        },
        {
            "title": "松岭",
            "content": "君爱山间十八公，俨然风操出樊笼。\r\n四时已占青青色，更有松黄胜万红。"
        },
        {
            "title": "和天予即席咏岩桂",
            "content": "衰病无悰日日加，喜君来自帝王家。\r\n素娥正驾一轮玉，老桂方开双树花。\r\n置酒虽欣陪重客，侑樽还愧乏名娃。\r\n莫辞今夕如泥醉，须念明朝各一涯。"
        },
        {
            "title": "括苍胡经仲以经术授吾乡子弟",
            "content": "穷冬万木冻欲折，独有松篁抱高节。\r\n贫交无可效殷勤，持此与君聊赠别。"
        },
        {
            "title": "送朝宗兼简闽帅",
            "content": "年来知我不如公，日日相思恨不逢。\r\n君若见时须问我，为言老子已龙钟。"
        },
        {
            "title": "滕王阁三首",
            "content": "高阁秋登第一回，顿令心目豁然开。\r\n山腾翠霭浮空去，水引清风入座来。\r\n九夏炎光今已矣，一时佳兴更悠哉。\r\n和君妙句如冰雪，想见胸中绝点埃。"
        },
        {
            "title": "感花",
            "content": "一雨绵绵不暂停，天公于此底无情。\r\n不应直待花飘尽，始放阳和作好晴。"
        },
        {
            "title": "题阅岁亭",
            "content": "岁月催人老，少年安在哉。\r\n羡君杯酒里，日日见花开。"
        },
        {
            "title": "和任宰元绍见寄十首以归来问信湖山抚摩松菊",
            "content": "新诗远寄将，字字脱尘俗。\r\n时节近重阳，何由同把菊。\r\n\r\n【注释】：【原题】：\r\n和任宰元绍见寄十首以归来问信湖山抚摩松菊为韵"
        },
        {
            "title": "老妻生朝为寿",
            "content": "人生七十古来稀，我幸君今及见之。\r\n教得子能传素业，养成孙亦守清规。\r\n禀生坎坷今当泰，积善初终志不移。\r\n白首喜为林下伴，愿从今日到期颐。"
        },
        {
            "title": "挽王之先",
            "content": "壮志凌云气吐虹，才华高出辈流中。\r\n读书不负建楼意，好客尚赊投辖风。\r\n鹗荐共朝登虎榜，鹢飞无复到蟾宫。\r\n春来池馆浑如旧，梦觉黄粱事已空。"
        },
        {
            "title": "睡中闻莺",
            "content": "解鞍萧寺憩清幽，睡里忽闻黄栗留。\r\n惊破梦魂何可恨，得知身在浙江头。"
        },
        {
            "title": "忧居杜门久废笔砚兹因卜筑辄有所感不免破戒",
            "content": "平生事幽讨，性与山水便。\r\n晚岁辟三径，颇喜得地偏。\r\n远不去桑梓，近与松楸连。\r\n青山枕其后，流水绕其前。\r\n群山更簇簇，左右相周旋。\r\n栋宇虽未立，气象已足观。\r\n旁人笑我拙，空囊无一钱。\r\n何苦欲架屋，作此烦恼缘。\r\n我岂不自知，老去将终焉。\r\n游居与寝卧，安可无数椽。\r\n人生七十稀，自古尝有言。\r\n我今五十七，髭鬓已皤然。\r\n纵使此身健，前去能几年。\r\n仕宦虽龃龉，亦复忝蕃宣。\r\n向来为亲养，犹或强著鞭。\r\n今既成永感，前事都弃捐。\r\n傥或未死灭，誓将老林泉。\r\n遂此卜筑志，闭门日高眠。\r\n栽花满我屋，种竹环我园。\r\n山上创一堂，湖中具一船。\r\n从容与亲旧，取次中圣贤。\r\n虽无万钟禄，虽无二顷田。\r\n胸中富邱壑，眼界饱风烟。\r\n自足了一世，此外休问天。\r\n\r\n【注释】：【原题】：\r\n忧居杜门久废笔砚兹因卜筑辄有所感不免破戒作数语呈诸亲友"
        },
        {
            "title": "和金功叟二首",
            "content": "两家诞日俱延客，长恨无缘笑语同。\r\n辄奉明尊聊介寿，愿言百岁亦如翁。"
        },
        {
            "title": "和刘正夫见寄",
            "content": "揽辔澄清慕古人，观风问俗按行频。\r\n振荒已视饥由己，畜水犹思利及民。\r\n美意共推君体国，高怀还喜我抽身。\r\n名章下逮情何厚，和气薰然暖似春。"
        },
        {
            "title": "余以庚寅十月十日抵敝庐今恰三年感而有作偶",
            "content": "溯自洪都返故园，今朝倒指恰三年。\r\n举头但见松筠长，转盼那知岁月迁。\r\n幸有青山长在眼，休嗟白发已垂颠。\r\n此身傥未归黄壤，花下犹堪醉圣贤。\r\n\r\n【注释】：【原题】：\r\n余以庚寅十月十日抵敝庐今恰三年感而有作偶成三律"
        },
        {
            "title": "和詹守二首",
            "content": "特迂千骑访柴门，多谢清朝皂盖臣。\r\n肯为衰翁留竟日，顿令寒谷暖生春。\r\n论心便觉尘襟豁，刮目仍观妙句新。\r\n转盼又还成远别，相思后夜定伤神。"
        },
        {
            "title": "和陈天予见寄真字韵",
            "content": "前贤惟有太丘真，岂谓于今见后身。\r\n虽是一时为逐客，不妨千古作全人。\r\n自从别从心如渴，却喜诗来句绝尘。\r\n无计复陪花下醉，对花只觉倍伤春。"
        },
        {
            "title": "久拟重阳一登龙山以荒榛峭壁无容足之地欲访",
            "content": "宦情一似秋容薄，归兴浑如酒味浓。\r\n台上望乡何处是，夕阳影里暮山重。\r\n\r\n【注释】：【原题】：\r\n久拟重阳一登龙山以荒榛峭壁无容足之地欲访昔人风帽遗址竟不可得遂领客之凌歊偶成四绝"
        },
        {
            "title": "东湖观荷有感",
            "content": "自有东湖知几年，荷花今日尚依然。\r\n堪嗟世事时时改，只有荷花岁岁妍。"
        },
        {
            "title": "余既和乐天诗而喜于年及之心犹不能自已又复",
            "content": "封章上达已经旬，所乞原非为贱贫。\r\n七秩自知非久客，一心只欲作闲人。\r\n虽惭绿鬓朱颜改，却喜清泉白石亲。\r\n荣辱是非都不问，尊前且乐自由身。\r\n\r\n【注释】：【原题】：\r\n余既和乐天诗而喜于年及之心犹不能自已又复再和八首"
        },
        {
            "title": "陈子厚送韶鸭将以七绝因次其韵",
            "content": "虽是微禽亦美观，岂无缯弋欲相干。\r\n不须更起高飞念，且向湖中戢羽翰。"
        },
        {
            "title": "和陶命子韵示津调官",
            "content": "曰岂不欲，效彼群龙。\r\n润泽万物，助成岁功。\r\n潜而不用，夫岂自封。\r\n惧将有悔，不显其踪。"
        },
        {
            "title": "送白酒白莲与钟统制钱广文因成二绝",
            "content": "白酒方浮玉，白莲仍可人。\r\n赠君飞大白，聊作冷官春。"
        },
        {
            "title": "题生春亭",
            "content": "府治何逼仄，几不容欠伸。\r\n我来撤败屋，池馆为一新。\r\n便有鸟唤客，更多花恼人。\r\n谁知牢落地，一旦遽生春。"
        },
        {
            "title": "久欲乞归未得一日蒙恩放归不胜欣喜涂中得十",
            "content": "无日无时不念归，此心宜有鬼神知。\r\n如今已作终焉计，寄语山灵莫勒移。\r\n\r\n【注释】：【原题】：\r\n久欲乞归未得一日蒙恩放归不胜欣喜涂中得十五首"
        },
        {
            "title": "夜来同诸公泛舟湖中乐甚因更潭名作北湖乃作",
            "content": "北山万仞罗翠屏，下有湖水镜面平。\r\n山影静倒千丈碧，波光冷浸一天星。\r\n自有此湖知几岁，居人日日常经行。\r\n但知湖水鸭头绿，谁人向此含幽情。\r\n我来正值秋容媚，野旷天空风物清。\r\n烟横木末斜阳晚，云散溪头明月升。\r\n放舟直入波深处，水鸟窥人元不惊。\r\n天晴水暖鱼亦乐，时见泼刺波间鸣。\r\n持竿举网忽有得，满座欢呼山岳倾。\r\n水面黄花更堪爱，盈盈伫立如聘婷。\r\n栗玉簪头红一点，随风翠带还相萦。\r\n兴来不觉千钟尽，众宾皆醉无一醒。\r\n渔榔敲罢棹歌起，十里犹闻笑语声。\r\n谪仙死后无此乐，我今此乐真难并。\r\n人生适意未易得，此湖从此宜知名。\r\n要配北山长杯朽，酹酒更告山之灵。\r\n我欲结茅湖上住，尽使湖光入户庭。\r\n枕流漱石过一世，不妨清处时濯缨。\r\n更酿此湖作春酒，招我四海良友朋。\r\n夜夜翩舟同载月，樽前吹笛到天明。\r\n\r\n【注释】：【原题】：\r\n夜来同诸公泛舟湖中乐甚因更潭名作北湖乃作拙句呈诸友亲聊以纪一时之胜云"
        },
        {
            "title": "重阳用去年韵",
            "content": "不堪秋色已悲凉，那更重阳对夕阳。\r\n白发苍颜羞览镜，紫萸黄菊喜浮觞。\r\n且来高处开心目，莫引愁端挠肺肠。\r\n未信天教长作客，会须有日放还乡。"
        },
        {
            "title": "嘲钦师",
            "content": "师与予心总爱山，从来已许伴予閒。\r\n若为一出俄经月，却恋尘凡未肯还。"
        },
        {
            "title": "挽季行可",
            "content": "当年阙下久栖迟，故里归来万事非。\r\n访旧几人成鬼录，伤君未老弃亲闱。\r\n开樽尚想延宾醉，发廪犹思赈岁饥。\r\n积庆流芳知未艾，会看门户日光辉。"
        },
        {
            "title": "送江朝宗还乡",
            "content": "欲留车骑少徘徊，归兴那知苦见催。\r\n只许霜前同把菊，不容雪里共观梅。\r\n今朝对酒休辞醉，明日有怀谁与开。\r\n别后愿言无爽约，菊花开日又重来。"
        },
        {
            "title": "和高簿",
            "content": "家家门外与墙头，叠足排肩看我游。\r\n出郭不应只独乐，劳农端欲与同忧。\r\n偶逢佳处宁空过，纵迫归时亦暂留。\r\n惭愧高轩远相过，聊持杯酒当茶瓯。"
        },
        {
            "title": "和朱文卿见赠",
            "content": "簿书终日叹徒劳，俄喜相看有故交。\r\n抱道尚稽怀印绶，安贫还不厌衡茅。\r\n草庐谁识真龙卧，阿阁行看彩凤巢。\r\n归去不妨深闭户，静听修竹晚风敲。"
        },
        {
            "title": "蜡梅二首",
            "content": "园林摇落独芬芳，未让江梅雪里香。\r\n还恐人嫌梅太白，故来枝上尽涂黄。"
        },
        {
            "title": "和陶劝农韵勉吾乡之学者",
            "content": "譬如田家，所仰黍稷。\r\n要当早夜，勤于种植。\r\n惰而自安，不稼不穑。\r\n岁云暮矣，何由足食。"
        },
        {
            "title": "挽梁尚书二首",
            "content": "早岁膺宸眷，回翔老禁涂。\r\n三持周版籍，九佩汉铜符。\r\n度量包千顷，声名满八区。\r\n谁知成奄忽，陈迹付龟趺。"
        },
        {
            "title": "和陈泽民见寄三首",
            "content": "平生懒病苦难医，长为家山咏式微。\r\n投老但思抛世网，非才安敢近天威。\r\n不堪人事来如织，况复年华去若飞。\r\n胸次万端谁与语，何时玉麈对君挥。"
        },
        {
            "title": "陈子厚送韶鸭将以七绝因次其韵",
            "content": "兴在江湖万里间，洿池一曲岂能安。\r\n今朝来我西湖上，眼底陡惊天地宽。"
        },
        {
            "title": "重阳用去年韵",
            "content": "此生几度换炎凉，过了重阳又一阳。\r\n无奈流年如转毂，得逢佳节且飞觞。\r\n风前落帽从吹鬓，江上登台任断肠。\r\n老去已忘荣与辱，只思归卧水云乡。"
        },
        {
            "title": "六鹤中偶一鹤折翅",
            "content": "皓鹤相从我，衰颜每为开。\r\n忽闻渠翅折，频使我心摧。\r\n本意俱仙去，那知偶祸来。\r\n纵令医得活，无复见毡毸。"
        },
        {
            "title": "加恩进秩有作",
            "content": "庆典施恩及万方，老臣遭遇亦非常。\r\n顿加多邑惭非称，倍进崇阶惧莫当。\r\n自念生来无此望，却忧福过有余殃。\r\n病躯莫效循墙避，且上天庭控免章。"
        },
        {
            "title": "戊子孟夏二十二日登碧云亭有感二首",
            "content": "来时荷盖翠相扶，不谓经年尚守株。\r\n纵使香风来不断，争如归去小西湖。"
        },
        {
            "title": "复次韵",
            "content": "老来绝意风云会，久欲脱身尘垢外。\r\n有时偶被世缘牵，咄咄书空常作怪。\r\n一麾何事到江城，却犯喧嚣亲琐碎。\r\n簿书丛里度光阴，倏忽已惊逾一载。\r\n所幸连年值有秋，颇足稻粱富鱼蟹。\r\n正愁客少无与娱，忽得诗流真我辈。\r\n剧谈终日坐生风，洗濯烦襟一何快。\r\n酒行到手君莫辞，有鳖可炰鱼可脍。"
        },
        {
            "title": "去郡登舟偶成一绝",
            "content": "脱得身来上短篷，飘然初试一帆风。\r\n孤城回首知何处？只有凌歊在眼中。"
        },
        {
            "title": "有感十首",
            "content": "漠漠黄云塞草低，南人空说翠舆归。\r\n孤臣泪尽仍尝胆，白首江湖雁北飞。"
        },
        {
            "title": "和田伯清见寄",
            "content": "落笔摛辞烂有章，故应往岁擅文场。\r\n身登霄汉声猷著，兴寄湖山气味长。\r\n无计盍簪同把酒，尚怀扫地对焚香。\r\n依然日暮碧云合，相望回头各一方。"
        },
        {
            "title": "归自郡中道上口占",
            "content": "禾黍离离压道旁，蹇驴归去晚风凉。\r\n扬鞭西指吾庐近，想见新醅已可尝。"
        },
        {
            "title": "初冬山居即事十首",
            "content": "搔首寒窗下，荒山草树迷。\r\n鸟声喧昼寂，雁阵接天低。\r\n更欲开三径，终当把一犁。\r\n此心非傲世，揣分合幽栖。"
        },
        {
            "title": "挽郑武子",
            "content": "中原耆旧久雕零，赖有夫君尚典刑。\r\n持节有心吞朔骑，请缨无路报朝廷。\r\n壮图落落嗟难合，末俗纷纷笑独醒。\r\n坐蜕已超尘世去，空余遗像在丹青。"
        },
        {
            "title": "云龛",
            "content": "君将富贵等浮云，却许白云来就宿。\r\n静处何妨共一龛，免教随手翻还复。"
        },
        {
            "title": "安仁挹仙亭",
            "content": "区区终日困尘劳，长恨仙山去路遥。\r\n岂谓一朝供顾挹，坐令逸气出层霄。"
        },
        {
            "title": "后圃初见梅花一萼二首",
            "content": "杖藜閒步小园来，喜见寒梅一萼开。\r\n若无春意犹羞涩，应待诗翁着句催。"
        },
        {
            "title": "和陶与殷晋安别韵送陈顺之赴官",
            "content": "子往治畿邑，趣装亦良勤。\r\n惠然来过我，话别更情亲。\r\n顾我老且病，已与死为邻。\r\n独思陪胜侣，倍觉惜清晨。\r\n忍唱阳关彻，与子从此分。\r\n愿子且少驻，醉我瓮头春。\r\n子虽未宦达，意气已凌云。\r\n今去天尺五，腾上岂无因。\r\n要无求速化，切莫虑长贫。\r\n抱才能自重，何患不如人。"
        },
        {
            "title": "和朱世同韵二首",
            "content": "立朝初不愧廷臣，晚节胡为苦乞身。\r\n自度济时无远略，不如辞禄作閒人。\r\n林间幸已安禅榻，湖上何妨掷钓纶。\r\n若也故人能过我，尚堪共醉瓮头春。"
        },
        {
            "title": "谢子萧任崑山丞和余留题旧游诗复次韵谢之",
            "content": "故乡春好阻同游，谁与花前倒玉舟。\r\n陈迹未能忘茂苑，新诗俄喜寄丹丘。\r\n开缄已慰三年别，展诵还消万斛愁。\r\n文行如君今日少，蓝田宁许久淹留。"
        },
        {
            "title": "和王知府惠瓦砚",
            "content": "文房四子旧周旋，老去情疏只自怜。\r\n不谓陶泓犹见念，远来相顾不相捐。"
        },
        {
            "title": "雨后",
            "content": "朝来一雨洒炎光，陡觉园林处处凉。\r\n烟柳数行萦翠带，风荷十里拥红妆。\r\n莫忧镜里朱颜改，且喜壶中白昼长。\r\n只恐吾衰无此福。不容终老水云乡。"
        },
        {
            "title": "题金山四首",
            "content": "北望瓜洲咫尺间，向来白骨积如山。\r\n欲论旧事慵开口，且对高僧共说闲。"
        },
        {
            "title": "晚晴三首",
            "content": "洗尽妖氛喜乍晴，风生万马四蹄轻。\r\n天时人事俱相契，敢有纖儿更弄兵。"
        },
        {
            "title": "大阅即事书怀",
            "content": "懒散无堪合杜门，十连帅阃若为分。\r\n仁风尚可扬千里，勇气安能作六军。\r\n戈甲纷纷徒曜日，旌旗猎猎漫连云。\r\n归来夹道人争看，应笑苍颜老使君。"
        },
        {
            "title": "龚帅以久别寄诗远惠因次其韵",
            "content": "天与疏慵一味閒，许辞画戟老柴头。\r\n几年欲作冥鸿举，今日方随倦鸟还。\r\n有水不妨时载月，无人谁与共登山。\r\n相望千里空相忆，尊酒何时一破颜。"
        },
        {
            "title": "和鲁宪见寄二首",
            "content": "厌直承明老从臣，不将人事挠天真。\r\n几年欲作山中相，今日得为林下人。\r\n竹里醉吟聊遣兴，水边宴坐足怡神。\r\n回思当日游从地，过眼浑如陌上尘。"
        },
        {
            "title": "登南楼二首",
            "content": "新敞南楼百尺雄，一溪遥跨两长虹。\r\n青山叠叠登临外，碧瓦鳞鳞指顾中。\r\n倦客自怜如倦翼，归心长是逐归鸿。\r\n凭高幸与宾僚共，酒盏何妨为我空。"
        },
        {
            "title": "有感",
            "content": "自度吾生不久长，老怀犹自爱风光。\r\n春来扶杖观花急，夏到穿林看筍忙。\r\n无限故人成鬼录，几多逐客寓他乡。\r\n我今幸得身无事，剩向湖边醉几场。"
        },
        {
            "title": "雨后",
            "content": "破雨冲风万骑趋，人人轻捷过飞凫。\r\n要须直捣天山去，趁取河冰塞槁枯。"
        },
        {
            "title": "周相士谓予寿至九十三又成一绝",
            "content": "年登九九已云多，相士犹添十载过。\r\n万事都捐无复念，老而不死待如何。"
        },
        {
            "title": "泽民见示游洞宫护圣二诗次来韵",
            "content": "洞府藏真锁碧峦，我来顿觉百忧宽。\r\n真人已去留遗像，古木犹存翳旧坛。\r\n清入杖藜襟抱豁，冷侵衣袂骨毛寒。\r\n何妨便作诛茅计，幸我年来已挂冠。"
        },
        {
            "title": "和天予二首",
            "content": "吾子才如千里驹，肯同泛泛水中凫。\r\n乘时早取封侯印，莫惮郊原骨已枯。"
        },
        {
            "title": "和管大老瑞麦",
            "content": "别来长恨见无时，不谓相逢总泣岐。\r\n愧我滞留身已老，怜君借蹇宦犹卑。\r\n思归正续孤松赋，溢美空传瑞麦诗。\r\n万事从今休更问，只知痛饮是吾师。"
        },
        {
            "title": "久欲乞归未得一日蒙恩放归不胜欣喜涂中得十",
            "content": "记得年时入境来，老分阃寄惧非才。\r\n今朝遂出洪都去，笑指故山真快哉。\r\n\r\n【注释】：【原题】：\r\n久欲乞归未得一日蒙恩放归不胜欣喜涂中得十五首"
        },
        {
            "title": "和陶咏贫士七首",
            "content": "渊明抱归兴，未老辞华轩。\r\n应谓役于人，岂如归田园。\r\n在家贫亦好，满眼是风烟。\r\n亲戚可晤晤，书史可精研。\r\n妻子识此意，相对无间言。\r\n时取新酒漉，一笑中圣贤。"
        },
        {
            "title": "劝农题岩寺",
            "content": "西山千仞郁崔嵬，寺在山椒胜处开。\r\n暇日久思乘兴去，中春始为劝耕来。\r\n屋头水色青如梁，檐外岚光翠作堆。\r\n幽赏未穷天已暮，驱车欲去更徘徊。"
        },
        {
            "title": "挽朱枢言",
            "content": "持心常近厚，遇事不辞难。\r\n早岁曾攀桂，中年更握兰。\r\n盛名驰海内，素望耸朝端。\r\n尚有清芬在，流光永后观。"
        },
        {
            "title": "月岩",
            "content": "半轮斜月挂岩边，见者多应叹未圆。\r\n圆极会如钩样曲，何如此月镇婵娟。"
        },
        {
            "title": "九日感怀",
            "content": "淡云笼日秋容薄，淅淅西风度帘幕。\r\n篱边黄菊自重阳，天外幽人正离索。\r\n登高那可望长安，记得当年醉丰乐。\r\n十千美酒一百分，脱帽狂歌恣允谑。\r\n风流会上尽英豪，醉倒不知红日落。\r\n谁知陈迹转头空，漠漠烟尘暗京洛。\r\n又是秋高塞马肥，万国城头悲虞角。\r\n对花强饮欲忘怀，万感并生还作恶。\r\n河水之浊有日清，世乱当复见太平。\r\n只应人老鬓毛疏，愧他年少插茱萸。"
        },
        {
            "title": "挽席夫人二首",
            "content": "持身礼法动无违，四德如君古亦稀。\r\n大国增封光典册，长年献寿拥庭闱。\r\n俄惊蒿里飞丹旐，尚想萱堂玩彩衣。\r\n窃意生前犹有恨，沙堤不及见公归。"
        },
        {
            "title": "挽陈兖仲",
            "content": "慷慨平群盗，能为众所难。\r\n身虽淹武弁，志不负儒冠。\r\n义概千钧重，心田万顷宽。\r\n故山方适意，清梦忽惊残。"
        },
        {
            "title": "和四歌钱塘思归韵",
            "content": "郁郁羇怀久欲东，故园何日割蒿蓬。\r\n可堪世路尘缨缚，却使云山蕙帐空。\r\n待价深藏非左计，汗颜为斲岂良工。\r\n须知吕望严陵辈，亦是沧浪一钓翁。"
        },
        {
            "title": "和许守喜雪",
            "content": "一夜飘琼屑，雕镌竟孰施。\r\n主张归白帝，勾引自云师。\r\n飞洒斜穿牖，连翻乱入池。\r\n漫空疑柳絮，着树混梅枝。\r\n月射光偏莹，风回势转危。\r\n联华怜鹤发，耐冷羡冰肌。\r\n万壑填将合，千林压欲垂。\r\n拂檐轻似粉，绕砌白于脂。\r\n公已齐高洁，吾方守钝迟。\r\n共欣占嗣岁，仍喜没多歧。\r\n政已腾民颂，忠宜结主知。\r\n会看颁紫诏，早晚下丹墀。"
        },
        {
            "title": "挽程朝议二首",
            "content": "兵革连年苦乱离，江东耆旧日衰微。\r\n身兼五福如公少，眼见重孙自古稀。\r\n未厌案头翻贝叶，方荣堂上戏斑衣。\r\n东风忽破南柯梦，回首音容涕泪挥。"
        },
        {
            "title": "和朱世同韵二首",
            "content": "已归林下得从容，还喜时和与岁丰。\r\n好景尽归诗句里，閒愁俱付酒杯中。\r\n腊残惟愿呈三白，春去从教落万红。\r\n亲旧自今休问位，只须唤我作吴公。"
        },
        {
            "title": "送津儿之官丽水",
            "content": "忆我初仕时，不敢望高位。\r\n但得宰一同，便可行己志。\r\n实惠傥及民，死亦有生气。\r\n况复著阴功，子孙将不坠。\r\n胡为人惮之，百计欲求避。\r\n我闻事无难，辞难岂为义。\r\n世路虽多艰，官途须历试。\r\n是用俾吾儿，往当民社寄。\r\n眷言古括州，山水有佳致。\r\n我尚记昔年，尝为郡守贰。\r\n虽无德在人，人亦安平易。\r\n百里闻汝来，想见多忻慰。\r\n要当尽此心，有以塞其意。\r\n诚能使吏民，自此知怀畏。\r\n家家知安居，人人共称治。\r\n纵或罹谤伤，固自有公议。\r\n有如汝所存，俯仰似无愧。\r\n功名余事耳，何必成与遂。\r\n年来我挂冠，方得闲中味。\r\n无乃逼桑榆，七十仍有二。\r\n知复几何时，得见汝娱侍。\r\n虽幸枕湖山，已辟幽栖地。\r\n有诗谁伴吟，有酒谁同醉。\r\n正欲汝相随，俄然又相离。\r\n会须早归来，日作斑衣戏。\r\n个中有真乐，岂必三旌贲。"
        },
        {
            "title": "久欲乞归未得一日蒙恩放归不胜欣喜涂中得十",
            "content": "去年来见荷初败，今岁归逢菊已残。\r\n残菊败荷浑似我，纵余芬馥岂堪观。\r\n\r\n【注释】：【原题】：\r\n久欲乞归未得一日蒙恩放归不胜欣喜涂中得十五首"
        },
        {
            "title": "游金山二首",
            "content": "欲向南昌去，先为北固行。\r\n泛舟游寺古，倚槛看江清。\r\n久作市朝客，喜闻钟磬声。\r\n登临曾未竟，已足快平生。"
        },
        {
            "title": "和范迁善见寄三首",
            "content": "平生夸志气，妄意语功名。\r\n自顾心无歉，谁知道不行。\r\n霜蹄从暂蹶，嘉木会重荣。\r\n愿守焚舟志，他年学孟明。"
        },
        {
            "title": "和黄作霖董伯玉东山岭上及崇相沙头会饮二首",
            "content": "寒日传佳节，联鑣出近坰。\r\n预忧宾骑散，欲驻日车停。\r\n坐上人颓玉，灯前酒尽瓶。\r\n但知修故事，三日不能醒。"
        },
        {
            "title": "又劝耕",
            "content": "浙东十载歌丰登，去年水旱俄相乘。\r\n吾州何幸得一熟，四野绝闻愁叹声。\r\n田畴二月土膏动，树头布谷争飞鸣。\r\n田家饱食苦无事，雨后一犁方对耕。\r\n敢意使君亲劝率，千骑晓作田间行。\r\n老农感激前致语，使君不用忧西成。\r\n腊中昨已见三白，今日还逢甲子晴。\r\n年丰谷贱定可卜，仓箱会见如坻京。\r\n但愿使君对春色，莫负花前双玉瓶。\r\n人生适意未易得，况复时节遭升平。\r\n要须拼与宾客醉，无使旁人笑独醒。"
        },
        {
            "title": "再和二首",
            "content": "一枝昨夜雪中开，报道江南春信回。\r\n自与东君私有约，不须驿使寄将来。\r\n风姿端是飞琼侣，标格宜为弄玉媒。\r\n莫惜移尊来月下，要看疏影落金杯。"
        },
        {
            "title": "和十二弟梅花",
            "content": "春到衡门苦恨迟，遍寻竹外赏南枝。\r\n夜来已报春消息，试问主人知不知。"
        },
        {
            "title": "又登碧云亭感怀三十首",
            "content": "晚止危亭暑气清，薰风微动入疏棂。\r\n重重草树高低绿，叠叠峰峦远近青。"
        },
        {
            "title": "寄江朝宗",
            "content": "藕花爽约约寒梅，开遍南枝尚未来。\r\n今日有人传尺素，却云直待海棠开。\r\n若赏海棠犹未晚，回头便见春风转。\r\n只恐君无必信言，守到此时还更展。"
        },
        {
            "title": "挽周希舜二首",
            "content": "倾盖如前日，分携忽累年。\r\n我方来旧治，公已辟新阡。\r\n宿草荒三径，寒云惨一川。\r\n善人无复见，回首已茫然。"
        },
        {
            "title": "和许守重阳出城韵",
            "content": "晓从千骑越重闉，轧轧篮舆渡古津。\r\n万叠青山烟漠漠，一溪寒水石粼粼。\r\n笑携红袖寻莲社，醉折黄花上葛巾。\r\n此会从今成故事，他年应记座中人。"
        },
        {
            "title": "登遐观亭",
            "content": "城上辟新亭，似若规模小。\r\n谁知此亭中，景胜冠江表。\r\n湖山既回旋，烟云角缥缈。\r\n万象森目前，不数花与草。\r\n公余乘兴来，聊以散怀抱。\r\n四时风物新，一一发天巧。\r\n芳春柳色连，长夏荷花绕。\r\n月明固已佳，雪积还更好。\r\n凭栏认归舟，策杖送飞鸟。\r\n适意岂在大，容膝自足了。\r\n第我思故山，上章方告老。\r\n指日是行人，颇恨来不早。"
        },
        {
            "title": "寄四二侄",
            "content": "书来言旧隐，湖上足烟光。\r\n树密交青荫，花繁溢暗香。\r\n红尘飞不入，绿水去何长。\r\n回首千山隔，归心欲发狂。"
        },
        {
            "title": "寄韩子云总领",
            "content": "与君有约看梅花，准拟尊前共笑歌。\r\n花已飘零君不至，夕阳芳草奈愁何。"
        },
        {
            "title": "和许守韵",
            "content": "台阁如公盍见收，尚淹外补为民忧。\r\n身为邦国三年计，心在江湖万里秋。\r\n乘兴举杯还对月，得閒搜句或临流。\r\n平生恨不逢名士，岂谓年来遂此谋。"
        },
        {
            "title": "四月二十一日同妻孥泛舟登吕氏济川亭二首",
            "content": "不到兹山二十秋，重来山水更清幽。\r\n无因得向岩前住，日日持竿上钓舟。"
        },
        {
            "title": "和陶悲从弟仲德韵哭陈泽民",
            "content": "年来朋旧少，大半已雕零。\r\n人物如吾子，共谓上青冥。\r\n行年才五十，叹惜负平生。\r\n忆子初见我，我意已先倾。\r\n爱子器识远，伫子功业成。\r\n纵不登要路，亦必享遐龄。\r\n贰邑曾未久，早已闻政声。\r\n方将脱选调，荣养娱亲庭。\r\n天公亦何事，于此独无情。\r\n一旦弃我去，不复见仪形。\r\n痛伤风月夜，空对酒尊盈。"
        },
        {
            "title": "久拟重阳一登龙山以荒榛峭壁无容足之地欲访",
            "content": "登高自古说龙山，拟访遗踪去路难。\r\n赖有凌歊台尚在，不妨怀古凭栏干。\r\n\r\n【注释】：【原题】：\r\n久拟重阳一登龙山以荒榛峭壁无容足之地欲访昔人风帽遗址竟不可得遂领客之凌歊偶成四绝"
        },
        {
            "title": "题先春亭",
            "content": "洪钧转一气，万汇俱争妍。\r\n我不与春竞，春胡推我先。\r\n清寒徒自苦，幽独有谁怜。\r\n且与江南客，共结诗酒缘。"
        },
        {
            "title": "蒙恩易镇豫章丐假还乡途中偶成十七首",
            "content": "千尺石屏雄，屏边列数峰。\r\n巍然不可犯，真是镇疆封。"
        },
        {
            "title": "又登碧云亭感怀三十首",
            "content": "晚上危亭一凭栏，青青最爱谢家山。\r\n谢公陈迹虽磨灭，余韵遗风尚可攀。"
        },
        {
            "title": "观梅偶成二首",
            "content": "化工一夜报春回，雪里南枝已渐开。\r\n不与凡条鬭红紫，独将孤艳照池台。\r\n胜游滥缀蓬山侣，高唱宁追郢客才。\r\n多病自怜心尚在，不辞岁岁为君来。"
        },
        {
            "title": "过姑苏",
            "content": "游宦重来二十年，江山风物总依然。\r\n道傍民吏犹相记，独怪吾衰雪满颠。"
        },
        {
            "title": "蒙恩易镇豫章丐假还乡途中偶成十七首",
            "content": "触目尽陂塘，山光接水光。\r\n近来仍雨足，莫道是山乡。"
        },
        {
            "title": "和天予孺子亭三首",
            "content": "南州高士务躬行，不事王侯只力耕。\r\n西岭已如刚节峻，东湖还似古心清。\r\n正惭老拙非良牧，安有仁恩及庶氓。\r\n若也当年能逐迹，他时容或可齐名。"
        },
        {
            "title": "和陶归鸟",
            "content": "翩翩归鸟，投宿深林。\r\n岂无所择，相彼遥岑。\r\n厥有嘉树，可以托心。\r\n虽逢赫日，终贮清阴。"
        },
        {
            "title": "和林大任上许守喜雨",
            "content": "退之讼风伯，风伯罪固彰。\r\n未若旱魃甚，千里尘沙黄。\r\n我欲持斧钺，尸诸古道傍。\r\n此志竟未就，展转成悲凉。\r\n使君有妙术，在德非馨香。\r\n神龙不敢卧，感会趋灵场。\r\n霈然下甘雨，天地森开张。\r\n旱魃不待诛，一旦自摧藏。"
        },
        {
            "title": "何彦清梅诗二绝用韵颇严诸公相率同和",
            "content": "清愁幽恨不禁春，寂寞池塘雪意昏。\r\n寄语高楼莫吹笛，夜寒留取伴龙孙。"
        },
        {
            "title": "梅花下饮茶又成二绝",
            "content": "昨日花前酒太过，今朝怕见近流霞。\r\n不应辜负花枝去，且嗅清香倍饮茶。"
        },
        {
            "title": "送张甥归上饶",
            "content": "悲恼情怀未易除，相逢犹未免嗟吁。\r\n暂停丝竹虽云冷，只对江山亦足娱。\r\n我得退闲为上策，汝能勤苦是亨衢。\r\n欲行千里非难事，须作人间汗血驹。"
        },
        {
            "title": "四月二十一日同妻孥泛舟登吕氏济川亭二首",
            "content": "吕公清德著吾乡，生爱兹山死便藏。\r\n顾我来游虽恨晚，尚思杖屦共徜徉。"
        },
        {
            "title": "句",
            "content": "半刺岂能淹骥足，一封行见下龙墀。"
        },
        {
            "title": "初冬山居即事十首",
            "content": "久出畏人事，端来避世纷。\r\n山光闲里见，樵唱静中闻。\r\n茗碗晴翻雪，香炉晓吐云。\r\n已应空百念，勿复叹离群。"
        },
        {
            "title": "送人出使",
            "content": "天心轸念国西陲，妙选廷臣下赤墀。\r\n要布宽仁慰雕瘵，用资根本济艰危。\r\n九重眷遇风云会，万里威名草木知。\r\n此去愿罗天下士，归来共立太平墓。"
        },
        {
            "title": "送朝京赴福清宰",
            "content": "来往看看二十春，开怀情话日相亲。\r\n悬车我已安三径，捧檄君俄向七间。\r\n肯为浮名随薄俗，但施善政抚疲民。\r\n他时奏最归来处，好访湖山莫厌频。"
        },
        {
            "title": "挽林绍伊二首",
            "content": "早负经纶志，居然欲起家。\r\n持身惟孝友，告后尽忠嘉。\r\n位望隆青琐，文章在白麻。\r\n忍闻埋玉树，四海共惊嗟。"
        },
        {
            "title": "蒙恩易镇豫章丐假还乡途中偶成十七首",
            "content": "沙虚防败岸，舟小怯惊湍。\r\n行路难如此，争如野处安。"
        },
        {
            "title": "和董伯玉韵",
            "content": "野性躯閒昼掩扉，坐看斜日上书帷。\r\n不妨挟册从吾好，亦学吹竽笑昨痴。\r\n鬓发星星行且老，胸襟碌碌苦亡奇。\r\n与君正欲论心事，又恐分携各一涯。"
        },
        {
            "title": "钱丈处和和所寄韩子云约赏梅句复用前韵谢之",
            "content": "曲生为我惠然来，陡觉春浮潋滟杯。\r\n饮罢冥搜无好语，但将风味属江梅。\r\n\r\n【注释】：【原题】：\r\n钱丈处和和所寄韩子云约赏梅句复用前韵谢之三首"
        },
        {
            "title": "和陶咏贫士七首",
            "content": "我家未为贫，尚有绿绮琴。\r\n手虽不能弹，颇喜闻遗音。\r\n时时命女奴，强于弦上寻。\r\n听罢方寸过，取酒时一斟。\r\n颜回与愿宪，平日我所钦。\r\n傥得从之游，虽贫亦甘心。"
        },
        {
            "title": "贺梁氏书楼初成",
            "content": "于门高处许谁同，杰阁新成气象雄。\r\n辉映万家增壮观，峥嵘百尺耸层空。\r\n一天风月登临后，千里溪山指顾中。\r\n此地旧多仙窟宅，对君疑是老仙翁。"
        },
        {
            "title": "和董伯玉读当涂小集",
            "content": "昔时乘障楚江边，信笔题诗度岁年。\r\n岂敢嘲风仍咏月，只思问舍与求田。\r\n归心虽似陶元亮，句法宁窥孟浩然。\r\n多谢君诗过褒拂，愈令惭汗出如泉。"
        },
        {
            "title": "寄龚帅",
            "content": "今朝駃步忽来前，报道除书下日边。\r\n阃寄复归贤使者，百城闻命想欣然。"
        },
        {
            "title": "伯洪以铁拄杖见寄二绝谢之",
            "content": "应念衰翁老且疲，年来跬步要扶持。\r\n铁为拄杖劳相寄，全胜花前只杖藜。"
        },
        {
            "title": "寄龚帅",
            "content": "虽喜英贤帅十连，却惭糠秕滥居前。\r\n自知未免人扬簸，愿使衰翁晚节全。"
        },
        {
            "title": "早行五首",
            "content": "长涂终日困炎蒸，破晓扶衰强趁程。\r\n发是篮舆桥上过，一钩斜月水是明。"
        },
        {
            "title": "和陈泽民见寄",
            "content": "应喜衰翁得挂冠，裁成妙语鼎来颁。\r\n清如水上看修竹，秀似云中见远山。\r\n已播政声来阙下，更传诗句满人间。\r\n只疑自此飞腾去，未许归来伴我闲。"
        },
        {
            "title": "和闾丘莘叟",
            "content": "此时狂敌合灰飞，致我天王下紫微。\r\n士马生风增锐气，旌旗蔽日耀皇威。\r\n愧无一策裨黄屋，滥逐千官扈赭衣。\r\n智略如君宜有用，周行指日看来归。"
        },
        {
            "title": "戊子春术者刘五星谓予寿有八十一感而有作二",
            "content": "纵使诚如日者言，此身只合在林泉。\r\n从今便得休官去，止有闲居十五年。\r\n\r\n【注释】：【原题】：\r\n戊子春术者刘五星谓予寿有八十一感而有作二首"
        },
        {
            "title": "春尽同诸公游紫岩各赋六言",
            "content": "一径草深迷路，万点花飞到天。\r\n明日定知春去，只今便是残年。"
        },
        {
            "title": "和陶读山海经十三首韵送机简堂自景星岩再住",
            "content": "师心如死灰，形亦如槁木。\r\n胡为衲子归，以响答空谷。\r\n顾我尘垢身，拟向禅河浴。\r\n更愿张佛灯，为我代明烛。\r\n\r\n【注释】：【原题】：\r\n和陶读山海经十三首韵送机简堂自景星岩再住隐静"
        },
        {
            "title": "假山",
            "content": "我爱青山欲细看，如何不在户庭间。\r\n聊移野外玲珑石，来人选窗前重叠山。\r\n拄笏已堪供啸咏，杖藜还更得跻攀。\r\n莫言道院过从少，亦有修眉相伴闲。"
        },
        {
            "title": "再和三首",
            "content": "范侯心貌古，懒与世争名。\r\n此去穷弥壮，逢时用则行。\r\n琴尊无限好，道义有余荣。\r\n末俗方奔竞，思君坐到明。"
        },
        {
            "title": "到仪真沙河阻风三首",
            "content": "连日狂风已作难，今朝浊浪更如山。\r\n江神坚我归田志，故示危机一水间。"
        },
        {
            "title": "和陶劝农韵勉吾乡之学者",
            "content": "奈何人性，易流难久。\r\n才及长成，即求配耦。\r\n稍得其资，复营南亩。\r\n自瀑自弃，有同游手。"
        },
        {
            "title": "到双胜匆匆不及款舟中成小诗寄良器兼简杨宰",
            "content": "海滨何处足春风，尽在王孙小圃中。\r\n雨洗山光供几席，日移花影上帘栊。\r\n扁舟回首烟波隔，尊酒何时笑语同。\r\n若对扬雄赏幽胜，杯行应亦话衰翁。"
        },
        {
            "title": "题涵碧亭",
            "content": "几年涵碧亭，吾亦屡来往。\r\n当暑既难逃，斯亭尤可赏。\r\n清照心胆寒，凉侵毛骨爽。\r\n我方困长涂，且此休尘鞅。"
        },
        {
            "title": "二月望日三七侄移庖于休休堂约四老人为送春",
            "content": "光阴过眼似奔轮，谁保生前梦幻身。\r\n四老共成三百岁，一时已胜万千人。\r\n得閒对酒须拼醉，乘健看花莫厌频。\r\n勿谓病多衰已甚，尚堪开口送残春。\r\n\r\n【注释】：【原题】：\r\n二月望日三七侄移庖于休休堂约四老人为送春之集拙者预一老之数因成八句"
        },
        {
            "title": "和陶桃花源",
            "content": "我闻桃花源，其先是秦世。\r\n当时避地人，岁久俱已逝。\r\n其后长子孙，生理还不废。\r\n种桃以自营，结茅以自憇。\r\n有儿但发蒙，初不工六艺。\r\n有田但收禾，了不输二税。\r\n有鸡只晨号，有犬不夜吠。\r\n渊明爱其真，为此成新制。\r\n我久闻其风，褰裳思一诣。\r\n所虑路难通，仍恐水难厉。\r\n梦寐不能忘，抱恨知几岁。\r\n所恨天见私，于此施嘉惠。\r\n贻我万株桃，漫山迷眼界。\r\n却胜开陵溪，草树相蒙蔽。\r\n相去复不远，只在吾庐外。\r\n人号小桃源，景物适相契。"
        },
        {
            "title": "久欲乞归未得一日蒙恩放归不胜欣喜涂中得十",
            "content": "邦人送我说殷勤，自愧初无德及民。\r\n若更踌躇不归去，猿惊鹤怨亦愁人。\r\n\r\n【注释】：【原题】：\r\n久欲乞归未得一日蒙恩放归不胜欣喜涂中得十五首"
        },
        {
            "title": "送江簿归括苍",
            "content": "羁怀索寞苦难禁，赖有良朋与盍簪。\r\n同志自怜今日少，知心谁复似君深。\r\n哦诗喜得江天句，把酒愁分岁暮襟。\r\n莫恋故山乖素约，春来准拟共登临。"
        },
        {
            "title": "重阳再和乙丑岁韵",
            "content": "老去逢秋倍感伤，此生能风几重阳。\r\n喜君绿蚁初浮瓮，容我黄花满泛觞。\r\n幸返丘园如素志，况陪新旧话中肠。\r\n已拼今日如泥醉，苦恨频年客异乡。"
        },
        {
            "title": "和许守松棚",
            "content": "插天修干已鳞皴，谁挽青枝架水滨。\r\n却退炎威凉满座，都缘清荫布如云。"
        },
        {
            "title": "湖上遣兴",
            "content": "閒来湖上觅清凉，竹杖芒鞋野兴长。\r\n青嶂回环如洞府，绿波澄澈似沧浪。\r\n枝头落絮随风急，水面浮鱼逐饵忙。\r\n自笑衰翁无个事，悠然身世两相忘。"
        },
        {
            "title": "送鲁漕四首",
            "content": "聚散无期自古来，偶然相值且徘徊。\r\n百年能得几回醉，三世肯辞平等杯。\r\n晚岁谁如君激烈，高情应念我衰颓。\r\n亦知分袂无多日，怀抱何妨更尽开。"
        },
        {
            "title": "用天予贡院韵以饯行色",
            "content": "直气如君世莫双，笑人老死利名场。\r\n一言龃龉身虽去，万口咨嗟道愈光。\r\n舌在何妨居泽国，时来会见佐岩廊。\r\n人间荣辱浑休问，日饮醇醪计亦长。"
        },
        {
            "title": "游鹿田三洞",
            "content": "野性平生酷爱山，好山不厌绝跻攀。\r\n感时又见三春暮，乘兴聊同一日闲。\r\n云出岫时迷古洞，鹿耕田处认禅关。\r\n自怜扰扰尘埃里，眼底欣逢水石环。"
        },
        {
            "title": "山居归来恰一年有感",
            "content": "去岁兹辰始息肩，俄然日月已周天。\r\n经营小隐虽云毕，栽种清阴苦未圆。\r\n湖畔百年多古木，山前一望足平川。\r\n从嗟白发催吾老，能享林泉得几年。"
        },
        {
            "title": "和陈泽民咏岩桂",
            "content": "我家千树正芬芳，不见羁怀已倍伤。\r\n岂谓幽姿怜索寞，亦来孤馆伴凄凉。\r\n追寻尚想年时侣，披佛还同故里香。\r\n花下光阴能有几，若为飘泊向江乡。"
        },
        {
            "title": "送王若夫造朝",
            "content": "要路如公今著鞭，况逢圣主正需贤。\r\n长贫岂谓连三世，不调那知又十年。\r\n道在未应终困踬，时来看取即腾骞。\r\n此行会有知音者，送上通津岁九迁。"
        },
        {
            "title": "三老图既成久欲作诗未果因次任漕韵",
            "content": "我久欲作三老诗，苦无佳句能解颐。\r\n抽轧鄙思成无期，有语欲吐还茹之。\r\n忽得新篇向此诗，恍如春草生谢池。\r\n明珠万斛光陆离，璀璨不减珊瑚枝。\r\n压倒元白头欲垂，直与李杜肩相差，\r\n使我手把不停披。忆昨梅花吐琼蕤，\r\n枝头爱日有舒迟。虽恨捧觞无翠眉，\r\n吾人臭味自相宜，花下清欢聊共追。\r\n嗟我老来意气衰，归心已决不复疑。\r\n虽来江右把一麾，但知痛饮直吾师。\r\n尊交况逢冰雪姿，岂容不醉负屈卮。\r\n二老揽辔方并驰，一气相和如壎篪。\r\n百城感化熏兰芝，不事威怒轰雷椎。\r\n后园探春容我随，开怀笑语何熙熙。\r\n丹青写此一段奇，未羡九老洛水湄。\r\n何日归去山之崖，时命柴车载鸱夷。\r\n相逢径醉莫问谁，饮尽不妨寻酒旗。"
        },
        {
            "title": "余既和乐天诗而喜于年及之心犹不能自已又复",
            "content": "一年三百有余旬，举世栖栖苦迫贫。\r\n得享安宁七十岁，已胜衰谢万千人。\r\n好官纵使登三事，荣养何由及二亲。\r\n争似山间林下坐，无忧无毁足全身。\r\n\r\n【注释】：【原题】：\r\n余既和乐天诗而喜于年及之心犹不能自已又复再和八首"
        },
        {
            "title": "虞兵级宥康永年未六十一日相继力求归农余因",
            "content": "仕宦老不休，虞兵乃知止。\r\n低头愧斯人，三叹不能已。\r\n\r\n【注释】：【原题】：\r\n虞兵级宥康永年未六十一日相继力求归农余因嘉其志作小绝以纪之"
        },
        {
            "title": "送孟世功",
            "content": "男儿三十未成名，肯但区区事笔耕。\r\n王粲平时希负鼎，贾生今日请长缨。\r\n漫漫海内妖氛暗，策策腰间老剑鸣。\r\n会使苍生重奠枕，北山休顾小猿惊。"
        },
        {
            "title": "寄龚漕六首",
            "content": "贡院门前并北湖，有田百亩却荒芜。\r\n愿君种取花千树，付与邦人作画图。"
        },
        {
            "title": "和李光祖",
            "content": "英才端合在星躔，不谓淹回阅岁年。\r\n却向山中亲白石，更来涧下濯清泉。\r\n高情虽似秋云淡，丽句还如蜀锦鲜。\r\n怪得了无尘俗气，家风元是谪来仙。"
        },
        {
            "title": "初冬山居即事十首",
            "content": "自笑谋生拙，空惊岁月除。\r\n年衰惟藉药，发少不禁梳。\r\n尽日扃蓬户，无人过草庐。\r\n晚来闲策杖，缓步当柴车。"
        },
        {
            "title": "送津赴绍兴倅八首",
            "content": "汝辞秦邸佐名藩，端为亲庭数舍间。\r\n数舍相望虽不远，争如在侧日承颜。"
        },
        {
            "title": "挽鹿国强二首",
            "content": "藉甚鸣场屋，居然好弟兄。\r\n桂林同擢秀，梓里顿增荣。\r\n泮水清规在，家山雅趣成。\r\n投簪方自适，何处掩佳城。"
        },
        {
            "title": "和朱世同夜坐待月",
            "content": "新凉初入我庭中，满座清风孰与同。\r\n已喜故人来聚首，好坏堪明月更当空。\r\n满倾浊酒休辞醉，剩作新诗莫讳穷。\r\n屈指如今诗酒社，有谁胸次得如公。"
        },
        {
            "title": "和经仲春日即事",
            "content": "淡烟笼水一溪虚，别有风光在野庐。\r\n幽哢唤人回远梦，落红铺水失清渠。\r\n此生得酒休辞醉，今日何人是奠居。\r\n正向东山念萧索，筠筒烦寄指南车。"
        },
        {
            "title": "送丘尉赴试南宫",
            "content": "儒冠鼎盛缙绅多，海内如今数永嘉。\r\n士习艺文争擢第，君明经术合传家。\r\n莫言黄绶官犹小，须信青云路不赊。\r\n好上汉廷晁董对，要令吾道益光华。"
        },
        {
            "title": "蒙恩易镇豫章丐假还乡途中偶成十七首",
            "content": "剧暑当三伏，新凉似九秋。\r\n日光还欲吐，云影未全收。"
        },
        {
            "title": "挽汤丞相三首",
            "content": "吴郡为僚日，如公最妙龄。\r\n众寻归鬼录，独出佐王庭。\r\n道丧思人物，公存尚典刑。\r\n伤哉今亦逝，唯我老零丁。"
        },
        {
            "title": "和陶停云",
            "content": "我顷虽达，不足为荣。\r\n拟攀逸轨，少适真情。\r\n遐赏风味，魂梦宵征。\r\n葛巾藜杖，仿佛如生。"
        },
        {
            "title": "久欲乞归未得一日蒙恩放归不胜欣喜涂中得十",
            "content": "东去匆匆不暂停，我于此地岂无情。\r\n只缘衰病归心切，不惮崎岖趁晓程。\r\n\r\n【注释】：【原题】：\r\n久欲乞归未得一日蒙恩放归不胜欣喜涂中得十五首"
        },
        {
            "title": "和潘大卿芍药二首",
            "content": "落尽群花春已残，忽惊庭下锦新翻。\r\n夜深领客穷清赏，一笑开怀倒数尊。"
        },
        {
            "title": "初夏登城上有感",
            "content": "来守孤城忽两朞，可堪登眺又斜晖。\r\n经春不见流莺语，终日唯看乳燕飞。\r\n风舞新荷青袅袅，烟笼细柳绿依依。\r\n此邦纵美非吾土，莫怪山翁只念归。"
        },
        {
            "title": "和蒋宣卿韵",
            "content": "不将有限逐无涯，聊为寻幽驻使华。\r\n千古山川埋剑气，半空台阁雨天花。\r\n终期香火参同社，且赋新诗寄作家。\r\n归晚不须添列炬，预愁惊散暮林鸦。"
        },
        {
            "title": "中秋后一夕烟雨楼玩月",
            "content": "危楼百尺俯层城，烟敛云收眼更明。\r\n四面月华千顷白，一天秋气十分清。\r\n昨宵欲见浑无计，今夕相看似有情。\r\n又值病夫慵对酒，赏心乐事信难并。"
        },
        {
            "title": "和泽民送春",
            "content": "我家还分有园池，正愿春迟春又归。\r\n风扫花枝犹隐约，日烘云影渐熹微。\r\n客来但欲拼同醉，事往何须叹昨非。\r\n自念生平鱼鸟性，又思川泳与云飞。"
        },
        {
            "title": "六月二十一日早行十六首",
            "content": "东望吾庐百里间，二年别去一朝还。\r\n虽然未遂归休意，且对湖山一解颜。"
        },
        {
            "title": "喜雨三首",
            "content": "畏暑停骖憩驿亭，不知郭外雨如倾。\r\n晚行但觉通衢湿，凉入郊墟分外清。"
        },
        {
            "title": "余年七十辄和乐天诗以自广",
            "content": "已是年龄及七旬，田园稍给未全贫。\r\n儿孙初识传儒业，世俗还称作贵人。\r\n门外湖山浑可乐，沙头鸥鹭更相亲。\r\n莫将尘事干吾虑，已向君王乞此身。"
        },
        {
            "title": "和周明瞻秋香五首",
            "content": "山腰水际有余青，造物多应特禀灵。\r\n桃李无言甘避舍，可怜黄菊强仪刑。"
        },
        {
            "title": "和十五侄见寄",
            "content": "草庐高卧几经春，被褐深藏席上珍。\r\n已自闭门甘澹泊，不妨琢句自清新。\r\n我惭我去同流俗，日念归来作野人。\r\n此后埙篪酬唱罢，因风见寄莫辞频。"
        },
        {
            "title": "和昝通彦早梅韵",
            "content": "岁岁梅花破腊开，赏花尝记坐苍苔。\r\n今年似觉寒犹未，昨夜不知春已回。\r\n喜有暗香供雅客，可无佳句助深杯。\r\n须知不比闲桃李，莫把金刀取次裁。"
        },
        {
            "title": "和董伯玉不向东山久韵",
            "content": "我暂出山去，常忧蕙帐空。\r\n闻君东山乐，爱君古人风。\r\n日暮君不来，碧云蔽高穹。\r\n凌晨戒僮仆，驾言将租东。"
        },
        {
            "title": "家人生朝",
            "content": "相从四十年，于今成二老。\r\n向来苦宦游，颇恨归不早。\r\n我家枕湖山，仿佛如蓬岛。\r\n今始得归来，方喜开怀抱。\r\n复值君诞辰，满目春光好。\r\n幸有酒千钟，足可共倾倒。\r\n要须且沈酣，莫被闲愁恼。\r\n我方务清虚，志不在金宝。\r\n亦复戒浮华，意岂在花草。\r\n但愿享遐龄，白首长相保。"
        },
        {
            "title": "和天予孺子亭三首",
            "content": "我来湖上访前贤，正值清秋欲暮天。\r\n十顷败荷欹浅水，千章古木锁寒烟。\r\n遍寻陈迹俱亡矣，独立幽亭只黯然。\r\n清德照人增我愧，暮年独未返林泉。"
        },
        {
            "title": "乞身不获再和",
            "content": "老合休官况七旬，我非辞富欲居贫。\r\n也知光景无多日，更觉筋骸不逮人。\r\n岂谓九重恩未替，复颁一札意犹亲。\r\n囊封再上终期允，已对苍穹誓此身。"
        },
        {
            "title": "和潘大卿芍药二首",
            "content": "拂拂轻黄染御衣，出群标韵异繁枝。\r\n此身已分京华隔，不谓天香尚许披。"
        },
        {
            "title": "移梅北隩和黄清表韵",
            "content": "自惭面目久尘埃，拟对冰姿一笑开。\r\n闻道前村连夜发，岂辞健步远移来。"
        },
        {
            "title": "寄龚漕六首",
            "content": "葺得南园过一春，无从再见物华新。\r\n匆匆相别休相忆，已有风流贤主人。"
        },
        {
            "title": "六月二十一日早行十六首",
            "content": "谩来水上结危亭，更凭栏干听水声。\r\n洗得肺肝清似水，莫言亭下水无情。"
        },
        {
            "title": "又和金克家送春",
            "content": "春来纵使日衔杯，老去逢春能几回。\r\n幸有良朋同雅集，不妨烂醉罄余罍。\r\n羞看落絮愁盈抱，强对残花泪满腮。\r\n惆怅又为经岁别，莫辞花下少徘徊。"
        },
        {
            "title": "酒酣再赋一绝",
            "content": "二年两度到蛾眉，今日还来话别离。\r\n所恨行人难久住，酒阑不见月明时。"
        },
        {
            "title": "滕王阁",
            "content": "尽道滕王阁太卑，合新旧观复雄规。\r\n我来兴葺非难事，却恐俱为识者嗤。"
        },
        {
            "title": "和陶形赠影",
            "content": "吁嗟汝依我，自有此身时。\r\n跬步不相舍，皆随我所之。\r\n使汝动必正，端本皆在兹。\r\n念我已衰老，自知死有期。\r\n行且与汝别，此心宁不思。\r\n但我不畏死，亦耻涕涟洏。\r\n且把一樽酒，话别汝莫疑。\r\n渊明甫中寿，已作挽歌辞。"
        },
        {
            "title": "次韵沈漕使寄和碧云亭之作",
            "content": "衰年压尘劳，久念作净观。\r\n奉祠还故山，阅岁更过半。\r\n草草结茅庐，虽无轮与奂。\r\n水作绿罗衣，山为青玉案。\r\n自足了余生，岂谓浮名绊。\r\n牵从江上来，去国同王粲。\r\n既与猿鹤疏，还惊鸥鹭散。\r\n公余坐危亭，四顾云影乱。\r\n新诗忽鼎来，累日饱吟玩。\r\n洗我胸中尘，宛如睹清盼。\r\n信知隐侯家，句法有成算。\r\n方今苦乏材，当馈屡兴叹。\r\n如公人物英，宁久从远宦。\r\n会见御追风，起自长淮畔。"
        },
        {
            "title": "山居上元",
            "content": "未能免俗强随缘，聊挂灯毬记上元。\r\n席上虽无罗绮绕，游人来往亦喧喧。"
        },
        {
            "title": "和孟世功秋日吴江见寄",
            "content": "扁舟西去气凌云，坐看鱼龙跃浪纹。\r\n风起白苹初日晚，霜雕红叶欲秋分。\r\n忘机鸥鹭情相狎，入笔江山句不群。\r\n正恐功名来追逐，烟波深处未留君。"
        },
        {
            "title": "远老自和前诗再寄复次韵",
            "content": "雪到梅开恰欲漫，扶藜得得绕湖山。\r\n折将冷蕊疏枝去，浸在明窗净几间。\r\n一见已堪资琢句，细看还足助怡颜。\r\n只愁冰艳相侵逼，映得衰翁鬓愈斑。"
        },
        {
            "title": "今日春色可佳乘兴谒许倅因成小诗",
            "content": "春入风流别乘家，满园桃李掞春华。\r\n殷勤为我倾醇酎，要看庭前百树花。"
        },
        {
            "title": "和李子仪韵四首",
            "content": "夜向茅茨宿，晨兴矫首看。\r\n远山俱有雪，小店更多寒。\r\n客路虽云恶，儿曹幸已安。\r\n不妨频小憩，时引一杯乾。"
        },
        {
            "title": "和陶读山海经十三首韵送机简堂自景星岩再住",
            "content": "我生山窟里，终朝面孱颜。\r\n独此岩未到，抱恨知几年。\r\n兹游信奇绝，一览小众山。\r\n更得师为主，二妙为易言。\r\n\r\n【注释】：【原题】：\r\n和陶读山海经十三首韵送机简堂自景星岩再住隐静"
        },
        {
            "title": "元宵雪作因成短句",
            "content": "天公着意作元宵，陡使新春乐事饶。\r\n已放金莲开陆地，更疑银阙下云霄。\r\n坐中星斗浑相照，庭下琼瑰更乱飘。\r\n佳客莫辞通夕醉，要令来岁记今朝。"
        },
        {
            "title": "和陶命子韵示津调官",
            "content": "既有余力，且亲灯火。\r\n读破万卷，百倍于我。\r\n我恨书少，意不自可。\r\n汝能雪耻，天亦见假。"
        },
        {
            "title": "谢陈詹山惠蜡梅",
            "content": "岁晚相逢眼已明，一枝还复见高情。\r\n幽香不与江梅共，要与夫君鬭独清。"
        },
        {
            "title": "真止堂",
            "content": "我有虚堂号真止，坐来万虑清如水。\r\n君今更以止名堂，想见了无尘念起。"
        },
        {
            "title": "和李光祖二首",
            "content": "漏残休更问铜壶，自视平生分已逾。\r\n每叹奔驰非得计，只知静退是良图。\r\n耽诗况味今虽在，爱酒情怀近已无。\r\n诏比二疏吾岂敢，或言出处亦相符。"
        },
        {
            "title": "和黄作霖白发",
            "content": "白发有公道，古来人尽然。\r\n我初未四十，霜雪已满颠。\r\n黄子我同岁，比我还更贤。\r\n时命未遇合，退藏非自捐。\r\n不须悲晚景，不须怨苍天。\r\n如君岂长贫，时主方御乾。"
        },
        {
            "title": "挽李季文二首",
            "content": "吴郡为僚记少时，别来光景迅如飞。\r\n江头我始怀章去，岭外君才解组归。\r\n正望故人诗见过，回思往事遽成非。\r\n死生契潤无穷恨，极目高原泪满衣。"
        },
        {
            "title": "赵默卿用拙者所和乐天七旬诗赋二篇见寄因状",
            "content": "买山将近一由旬，若比渊明未是贫。\r\n万叠峰峦俱入眼，四时景物总宜人。\r\n花开自足供心赏，酒熟何妨与客亲。\r\n何日杖藜能过我，竹林深处共藏身。\r\n\r\n【注释】：【原题】：\r\n赵默卿用拙者所和乐天七旬诗赋二篇见寄因状山中之景复成一首以报之"
        },
        {
            "title": "余既和乐天诗而喜于年及之心犹不能自已又复",
            "content": "坐阅流年已七旬，从前忧道不忧贫。\r\n肯教世指为痴汉，只愿乡称作善人。\r\n老去固应忘物我，归来岂是负君亲。\r\n尝闻知进须知退，庶得终全不辱身。\r\n\r\n【注释】：【原题】：\r\n余既和乐天诗而喜于年及之心犹不能自已又复再和八首"
        },
        {
            "title": "又登碧云亭感怀三十首",
            "content": "晚上危亭眼暂明，风烟浓淡媚郊坰。\r\n个中妙处吟难尽，分付人间作画屏。"
        },
        {
            "title": "钱丈处和和所寄韩子云约赏梅句复用前韵谢之",
            "content": "竹符驱我出山来，万事无心付酒杯。\r\n又见江城春到也，伤情却忆故园梅。\r\n\r\n【注释】：【原题】：\r\n钱丈处和和所寄韩子云约赏梅句复用前韵谢之三首"
        },
        {
            "title": "吕丞相生日",
            "content": "日躔析木当良月，辰象煌煌森罗列。\r\n勿惊昴宿下天来，果向明时作人杰。\r\n巍巍德望冠簪缨，鲁国真儒独擅名。\r\n五百年来世希有，端为社稷万人生。\r\n胸中素抱经纶术，致身便欲扶王室。\r\n不学磻溪坐钓矶，洗光直取虞渊日。\r\n艰难将相罕全才，天使我公居上台。\r\n公能以道佐人主，四海俱知天意回。\r\n苍生政尔资霖雨，未许超然成独处。\r\n伫看丹诏下严宸，会见敖叔三相楚。\r\n向来忠烈已无前，此去勋庸非偶然。\r\n便使呼乾韩朝魏阙，直须光复旧山川。\r\n富贵功名人所欲，世间万事今合足。\r\n龙门客至亦何言，独有长年为公祝。\r\n但愿我公如汾阳，二十四考中书堂。\r\n他年更伴赤松游，永作汉家张子房。"
        },
        {
            "title": "耿曼老将命乡邦见过匆遽言别复作诗送之",
            "content": "我方退老湖山上，混迹渔樵甘放浪。\r\n亲旧凋零会面稀，与君亦复成疏旷。\r\n何期拥节到乡邦，得得驱车肯迂访。\r\n开门倒屣笑相迎，尽室欢忻无此况。\r\n湖光山色似争辉，两眼韶华更骀荡。\r\n伸眉抵掌话中肠，正好花前倒春酿。\r\n胡为欲去挽不留，忍把阳关容易唱。\r\n嗟乎来日苦无多，况是频年婴拙恙。\r\n兴来亦欲强登临，龙钟未免扶藜杖。\r\n目前衰飒已如斯，宁保明年见花放。\r\n而今花下幸逢君，岂容不尽长鲸量。\r\n如君志尚迥不九，治行既高心且壮。\r\n方当圣主急搜扬，为斲岂应遗巧匠。\r\n会看唾手取功名，尽展才猷结旒纩。\r\n出处从今不复齐，尊酒何由更相向。\r\n临期一醉尚何辞，后夜月明空怅望。"
        },
        {
            "title": "和陶劝农韵勉吾乡之学者",
            "content": "士农工商，古有四民。\r\n惟儒最贵，但患非真。\r\n诚能力学，进必有因。\r\n傥或中辍，岂能为人。"
        },
        {
            "title": "蜡梅二首",
            "content": "谁将栗玉刻蜂房，巧向梢头取次妆。\r\n羞得江梅都避舍，满园不见一枝芳。"
        },
        {
            "title": "自湖上归游朱园和李相之韵二首",
            "content": "闻道城东有故家，海棠初试万枝花。\r\n偶来花下烧银烛，还似空中散绮霞。\r\n园里高人全旷达，坐中骚客富文华。\r\n新诗已就惊人句，醉墨纵横似乱鸦。"
        },
        {
            "title": "陈天予喜拙者得谢作诗相庆次韵以报来辱",
            "content": "一自同簪獬豸冠，几经离合几悲欢。\r\n荷君终始于人厚，知我疏慵涉世难。\r\n闻道休官能自适，惠在贻问更相宽。\r\n交游耐久如君少，松柏方能保岁寒。"
        },
        {
            "title": "晚晴三首",
            "content": "时巡中外已欢呼，那值天晴喜浴凫。\r\n路上捷音良可忧，王师所至若摧枯。"
        },
        {
            "title": "又登碧云亭感怀三十首",
            "content": "晚上危亭想谪仙，孤坟寂寂锁寒烟。\r\n高风直节谁能继，只有诗篇后代传。"
        },
        {
            "title": "和陶劝农韵勉吾乡之学者",
            "content": "吾乡人物，散处川陆。\r\n岂无艇民，生而清穆。\r\n亦既从师，步趋随逐。\r\n亦既穷经，访寻归宿。"
        },
        {
            "title": "谢王秘书送桂花",
            "content": "病中恨不见花开，赖有仙郎折送来。\r\n一笑相看如有得，呼儿草划具樽罍。"
        },
        {
            "title": "和林徽之见寄",
            "content": "涉世无堪足乱难，萧萧风雨一声鸡。\r\n故人别后乾坤窄，三径归来草木迷。\r\n黄鸟翩翻思出谷，老龙头角尚蟠泥。\r\n一尊浊酒无人共，又是悲吟到日西。"
        },
        {
            "title": "又登碧云亭感怀三十首",
            "content": "晚上危亭咏式微，封章再上未容归。\r\n羡他白鹭凌风去，却向山前自在飞。"
        },
        {
            "title": "和向巨源冷语",
            "content": "长空一夜飞瑞叶，正是人间苦寒月。\r\n静坐遥闻修竹折，天惨云愁风更冽。\r\n喜君试水烹春雪，却笑酒酣长耳热。"
        },
        {
            "title": "和高簿",
            "content": "不惮驱驰半驿间，劝耕聊复到禅关。\r\n耳根暗泻潺潺水，眼界横陈叠叠山。\r\n已喜新来春事好，还嗟老去世涂艰。\r\n洪崖幸尔心相契，此后何妨数往还。"
        },
        {
            "title": "寄陈能之",
            "content": "乌府延登鶱谔臣，共知吾道一时伸。\r\n方陈谠论来裨国，还守清规去洁身。\r\n峨豸岂能忘去佞，凭熊聊复试临民，\r\n颇思一见论心曲，同醉梅花烂漫春。"
        },
        {
            "title": "和鲍昌朝湖上二首",
            "content": "一片湖光净见沙，晚来閒上钓鳊槎。\r\n山横平野堆寒玉，水绕孤城绾卧蛇。\r\n遥认茶烟知禁苑，忽闻机杼得人家。\r\n夕阳归路西风急，笑倩旁人整帽斜。"
        },
        {
            "title": "送侄赴廷试",
            "content": "经术传家几缙绅，孙吴决策旧无人。\r\n上将用武方留意，汝始程能遂发身。\r\n伫展六韬登上第，更资三釜及偏亲。\r\n两科自此增双美，何患衰宗不再振。"
        },
        {
            "title": "挽翟伯寿二首",
            "content": "高情爽气薄云天，洒落真如晋七贤。\r\n笔下虫鱼元自得，胸中丘壑更依然。\r\n风流已足追千载，寿考胡为不百年。\r\n人物此时谁得似，只应余庆尚流传。"
        },
        {
            "title": "游仙都观五首",
            "content": "来访仙人古玉虚，山前有客指迷涂。\r\n烟云渺渺孤峰绝，松竹森森一径迂。"
        },
        {
            "title": "送董伯玉造朝改秩",
            "content": "之子久言别，今秋忽此来。\r\n访我湖山上，连月相追陪。\r\n和诗动盈轴，举酒必昼罍。\r\n使人增眼明，顿觉忘衰颓。\r\n方将走山谷，乘兴共寻梅。\r\n一笑坐花下，覆此黄金杯。\r\n俄然告我去，遮路挽不回。\r\n匆匆陈祖席，再豁怀抱开。\r\n自古论治道，常患无人才。\r\n如子虽寒素，万口称贤哉。\r\n时运偶未至，半在困尘埃。\r\n从今脱选调，宁复嗟淹回。\r\n会见日千里，腾跃如龙媒。\r\n愿言更努力，圣主方筑台。"
        },
        {
            "title": "凌歊台六首",
            "content": "万里清水绝点尘，别来经岁镇如新。\r\n恨居平地去天远，喜上高台与月亲。\r\n正好赏心拼酩酊，不堪怀古倍酸辛。\r\n向来登此知何限，传到如今有几人。"
        },
        {
            "title": "和陶命子韵示津调官",
            "content": "又岂不知，道否晚周。\r\n天纵将圣，独有孔丘。\r\n卒老于行，靡惮周流。\r\n胡为洁己，耻事王侯。"
        },
        {
            "title": "门外池内荷生双叶",
            "content": "今朝池内荷，一柄生双叶。\r\n傍人为我言，喜事尚重叠。\r\n我老皆无用，荣望久已绝。\r\n偶有二妇妊，行将临诞月。\r\n所愿生二孙，绵绵传世业。"
        },
        {
            "title": "和曾吉甫四明见寄二首",
            "content": "风烟浩荡甬东州，方羡公为烂漫游。\r\n岂料连宵垂雨脚，未容杲日出云头。\r\n扶藜登眺心应在，隐几吟哦趣更幽。\r\n遥想乍晴须痛赏，诗成还肯寄来不。"
        },
        {
            "title": "又登碧云亭感怀三十首",
            "content": "晚上危亭力已疲，胡为归计尚迟迟。\r\n如今若便休官去，也胜当初未有时。"
        },
        {
            "title": "戊子孟夏二十二日登碧云亭有感二首",
            "content": "去年昨日我离家，转眼俄惊阅岁华。\r\n春草池塘长入梦，不堪两度见荷花。"
        },
        {
            "title": "和林大任劝耕",
            "content": "壮哉溢目还盈耳，千骑出城歌吹起。\r\n野人一睹快争先，奔走欢呼几折趾。\r\n往年戎马偶出郊，田间弥望皆荒茅。\r\n使君笃意劝农课，尽使惰游如所教。\r\n麦欲连云桑蔽野，此心犹恐孤民社。\r\n要将治绩迈龚黄，不但文辞超贾马。\r\n编民击壤自欣欢，尽道年来百虑宽。\r\n承流宣化得贤帅，湛恩沾溉何漫漫。\r\n不愧剖符仍受玉，善政已为千里福。\r\n年丰谷贱复何忧，向也穷民今亦足。\r\n固知博施非屯膏，况能好善如干旄。\r\n宾僚倘有公辅器，宁辞解赠腰间刀。\r\n有客有客歌贤业，词烂春葩光炜烨。\r\n一时酬唱已清新，四坐朋从更和叶。\r\n酒酣谐笑应云云，元白李杜疑前身。\r\n想当挥毫落纸时，笔端往往俱有神。\r\n我来触绪未暇给，首睹明珠千百粒。\r\n豁然两眼顿增明，更觉慢心无自入。\r\n已幸从今日往还，况复赋诗宾客间。\r\n只恐使君丹诏下，擢归青琐点朝班。"
        },
        {
            "title": "和黄作霖董伯玉东山岭上及崇相沙头会饮二首",
            "content": "杖藜寻古寺，把酒俯长流。\r\n节物尚三月，风流似十洲。\r\n且看花满眼，休说锦缠头。\r\n但得陶陶醉，何妨守旧丘。"
        },
        {
            "title": "学中诸士子惠和篇复次韵为谢",
            "content": "欲为多士劝，聊缀五言成。\r\n乃得琼瑶报，仍闻韶濩声。\r\n尘襟因顿豁，老眼为增明。\r\n有句能如此，何忧万里程。"
        },
        {
            "title": "暮春感怀",
            "content": "途穷朝绝爨，世乱夜忘眠。\r\n遁迹几无地，全生赖有天。\r\n江山春满眼，豺虎日骈肩。\r\n万事愁歌里，看花泪迸泉。"
        },
        {
            "title": "西安道中二首",
            "content": "水浸野苗森碧玉，风翻早稻卧黄云。\r\n有年如许诚希见，农父犹言未十分。"
        },
        {
            "title": "寄龚漕六首",
            "content": "闻公新有帅垣除，一路逢人尽贺予。\r\n瓜代得贤人尚喜，予心欢喜更何如。"
        },
        {
            "title": "再和四首",
            "content": "新买湖头十亩园，绿阴罅里见青天。\r\n金樱相亚枝枝袅，银杏低垂颗颗圆。\r\n仰看乌鸢翔古木，俯视鸥鹭戏暗川。\r\n便须临水营台榭，要与渔樵乐暮年。"
        },
        {
            "title": "蒙恩易镇豫章丐假还乡途中偶成十七首",
            "content": "岁岁是红蕖，分明似画图。\r\n匆匆看不尽，归对小西湖。"
        },
        {
            "title": "和戴解元雄飞瑞香二首",
            "content": "碧玉扶疏自可观，花头缠锦更团圞。\r\n坐来已觉明人眼，况有幽香馥鼻端。"
        },
        {
            "title": "挈累来当涂闻已入境感怀有作二首",
            "content": "方与晴窗爱日亲，若为天又作重阴。\r\n年来已是忧思过，老去那堪疾病侵。\r\n默数七旬宁几日，更添一岁愈惊心。\r\n喜闻已办周身俱，对酒何妨且满斟。"
        },
        {
            "title": "机简堂自隐静归为万年主人访余林下相与道旧",
            "content": "知心独有师，相视笑莫逆。\r\n每思共谈玄，倾倒此胸臆。\r\n江浙遥相望，恨不生羽翼。\r\n昨朝忽惠然，得得访泉石。\r\n\r\n【注释】：【原题】：\r\n机简堂自隐静归为万年主人访余林下相与道旧因以述怀"
        },
        {
            "title": "北山席上见梅偶成",
            "content": "闻道前村梅已开，有心踏月共徘徊。\r\n谁知白日匆匆过，竟阻青鞋得得来。\r\n席上相逢如有旧，尊前伫立恨无媒。\r\n楼头且莫横孤管，我欲今宵醉百杯。"
        },
        {
            "title": "和孟世功二首",
            "content": "不是风标六岁除，閒中应是乐琴书。\r\n逢辰自合膺殊选，遁世何妨且隐居。\r\n已爱新诗如沈谢，更听高论似严徐。\r\n时来会有腾骧日，未许傍人笑问疏。"
        },
        {
            "title": "池上近作假山引水穿石撒珠其上亦有可观因成",
            "content": "终日尘劳困簿书，无因归泛小西湖。\r\n且来池上看堆翠，更向峰前认撒珠。\r\n触石有云时点缀，随风无雨自沾濡。\r\n老夫行矣休官去，留与邦人作画图。\r\n\r\n【注释】：【原题】：\r\n池上近作假山引水穿石撒珠其上亦有可观因成拙句"
        },
        {
            "title": "符倅同游雁荡赓其所和范相游山韵",
            "content": "晚学愧淹博，微官妨隐盘。\r\n攀龙荣请一，敛板喜承颜。\r\n懦庸资盼睐，簿领洗尘烦。\r\n南丰茂人杰，才望蔼江关。\r\n题舆裨德政，镇俗念时艰。\r\n仙山寻胜外，妙句落人间。\r\n气连天柱壮，清夺霜空寒。\r\n一读三叹息，发立谁敢谩。\r\n但嗟俊逸才，尚滞海之湾。\r\n中兴急贤哲，日日闻赐环。\r\n况复有如公，骥足宁久閒。\r\n会须早命驾，即日当召还。\r\n发硎观利器，断鳌新海寰。\r\n宣室伫前席，顾问应夜阑。"
        },
        {
            "title": "伯洪以铁拄杖见寄二绝谢之",
            "content": "铁杖君家收几年，更原古意赋成篇。\r\n寄来岂为资抚策，应见予心老益坚。"
        },
        {
            "title": "和李民载梅花二首",
            "content": "独坐无聊感岁华，骚人忽寄一枝花。\r\n虽无素手簪罗髻，已觉春生野老家。"
        },
        {
            "title": "题许倅浮香亭二绝",
            "content": "为爱梅花不自禁，拟分风月到花阴。\r\n水深草满都迷路，只向暗浮香处寻。"
        },
        {
            "title": "久欲乞归未得一日蒙恩放归不胜欣喜涂中得十",
            "content": "荒墟忽见翠成堆，错认青山入眼来。\r\n元是松林如此好，不妨归去更勤栽。\r\n\r\n【注释】：【原题】：\r\n久欲乞归未得一日蒙恩放归不胜欣喜涂中得十五首"
        },
        {
            "title": "再和",
            "content": "老去光阴有几旬，到官俄见岁华新。\r\n陡惊懒慢随年长，更觉衰残畏客频。\r\n愧我方为牵俗士，羡君欲作独醒人。\r\n相逢未用辞归去，且向双溪醉早春。"
        },
        {
            "title": "黄超然参议和拙者去郡十五绝又以诗见寄属痰",
            "content": "三复诗翁白雪篇，渴尘俄得醉心泉。\r\n高人固已追摩诘，好句还应压玉川。\r\n快似凉风来木末，清如皓月出云边。\r\n呼儿好为藏巾笥，莫许闲人取次传。\r\n\r\n【注释】：【原题】：\r\n黄超然参议和拙者去郡十五绝又以诗见寄属痰眩未能一一次韵且和二篇以谢"
        },
        {
            "title": "咏梅棠",
            "content": "古人花谱名浮实，独有海棠真第一。\r\n我家千树足奇花，晚得此花尤杰出。\r\n每逢春色鼎来时，争逞新妆媚晴日。\r\n浑如酒晕入香腮，宛似胭脂施玉质。\r\n雨后妖娆倍有情，天然富贵曾无匹。\r\n夜深烛下更端相，睡起还疑春思郁。\r\n老来百事尽疏慵，颇喜与花时款密。\r\n岂知牢落向江城，骤尔乖离心若失。\r\n试从僻陋强搜寻，偶得一株天所乞。\r\n纖枝虽瘦不禁春，亦有花光相照拂。\r\n一时游子睹争先，共叹凡花难跂及。\r\n愈令倦客忆故园，不觉泪沾衫袖湿。"
        },
        {
            "title": "蒙恩易镇豫章丐假还乡途中偶成十七首",
            "content": "两山夹苍烟，双瀑挂峭壁。\r\n汹涌非一朝，倾泻几千尺。"
        },
        {
            "title": "送白酒白莲与钟统制钱广文因成二绝",
            "content": "瓮头白酒熟，池上白莲开。\r\n我爱君纯白，聊持荐一杯。"
        },
        {
            "title": "和陈天予卜居二首",
            "content": "我亦初卜筑，止有湖与山。\r\n一区未易就，首尾八九年。\r\n种竹已成林，积水已成渊。\r\n我始得栖息，守此桑麻田。\r\n羡君治第敏，不出数月间。\r\n落成写胸臆，遥寄到我前。\r\n佳句粲珠玉，妙画梯云烟。\r\n我见为君动，喜甚殆欲颠。\r\n第恨隔山岳，无由相伴闲。\r\n何时一会面，尊酒共陶然。"
        },
        {
            "title": "癸巳夏秋旱七月十月得雨喜雨有作",
            "content": "旱魃为灾害有秋，焦枯满目使人忧。\r\n片云忽向天边合，一雨俄惊地上流。\r\n尽道槁苗须半活，如云晚稻可全收。\r\n老农两牧齐加额，且免流离过外州。"
        },
        {
            "title": "括苍胡经仲以经术授吾乡子弟",
            "content": "风期久已暗相亲，樽酒论文未厌频。\r\n底事天公苦乖隔，动将离索付骚人。"
        },
        {
            "title": "送明老游雁荡五首",
            "content": "昔年曾作雁山游，倒指今逾四十敉。\r\n叹我岂劳蝴蝶梦，羡师重到大龙湫。"
        },
        {
            "title": "如老堂",
            "content": "一堂风月一床书，随分琴樽乐有余。\r\n试问乘轩遮道客，何如归去狎樵渔。"
        },
        {
            "title": "蒙恩易镇豫章丐假还乡途中偶成十七首",
            "content": "村径迷南北，晨兴乃错行。\r\n悟来还已远，却悔早贪程。"
        },
        {
            "title": "生朝偶成",
            "content": "今晨是生朝，今夕是除夜。\r\n年年聚亲朋，往往罗酒炙。\r\n而我忽抱痾，见酒辄避舍。\r\n一滴不沾唇，何以相慰藉。\r\n人生能几许，今已迫衰谢。\r\n病躯复如斯，令人发悲咤。\r\n展转竟无眠，作诗诉同社。"
        },
        {
            "title": "久欲乞归未得一日蒙恩放归不胜欣喜涂中得十",
            "content": "今日方行第一程，看来已觉此身轻。\r\n若还归到湖山里，何啻乘云上玉清。\r\n\r\n【注释】：【原题】：\r\n久欲乞归未得一日蒙恩放归不胜欣喜涂中得十五首"
        },
        {
            "title": "和朱世同见寄",
            "content": "门外青山玉作堆，山前一水更萦回。\r\n归来虽喜风烟好，老去还惊岁月催。\r\n不见故人增寂寞，尚怀往日共徘徊。\r\n何时轩盖重相过，伴我花前醉百杯。"
        },
        {
            "title": "和任宰元绍见寄十首以归来问信湖山抚摩松菊",
            "content": "身既远市朝，足不到州郡。\r\n但知食与眠，此外不暇问。\r\n\r\n【注释】：【原题】：\r\n和任宰元绍见寄十首以归来问信湖山抚摩松菊为韵"
        },
        {
            "title": "读丐辞不允诏书感而有作",
            "content": "朅来江上再经年，衰病无时强自怜。\r\n屡控危衷甘屏缩，岂期优诏更留连。\r\n政平讼理曾何补，职称民安亦偶然。\r\n虽感上恩容卧治，何如便许老林泉。"
        },
        {
            "title": "代张发答",
            "content": "天作凶荒可奈何，饱人渐少饿人多。\r\n小人已免饥寒迫，纵得钱多待怎麽。"
        },
        {
            "title": "和送春诗送陈泽民",
            "content": "少年买青春，千金初不惜。\r\n常恐春不留，韶华难再行。\r\n种杏更栽桃，为春添景色。\r\n对酒复当歌，与春亡间隙。\r\n春去或未来，日探春消息。\r\n及至春又归，送春恨无翼。\r\n追随九十日，无日不自适。\r\n胡为把一麾，千里从吏役。\r\n当涂古道院，事简非繁剧。\r\n宴坐对江山，亦足自怡怿。\r\n所叹乏游从，无与共良夕。\r\n陈侯有高标，鸷鸟空累百。\r\n落笔动成篇，端不在促迫。\r\n不意牢落中，乃得此佳客。\r\n人事苦参商，天意有顺逆。\r\n笑言犹未竟，遽尔成乖隔。\r\n虽未唱阳关，别恨已填臆。\r\n此邦固寂寥，颇亦富水石。\r\n方拟出郊坰，共拭登山屐。\r\n何事逐春归，不念人相忆。\r\n春事虽已阑，残花尚红白。\r\n且复引离尊，倒此香醪碧。"
        },
        {
            "title": "过吴江题臞庵",
            "content": "壮岁经行今白头，未容归老复来游。\r\n人如化鹤云间去，桥似垂虹天际浮。\r\n风月一川无限兴，烟波万顷不胜愁。\r\n三贤高躅何难继，犹抗尘容只自羞。"
        },
        {
            "title": "怀归有作",
            "content": "一病兼旬百不禁，愈牵归梦绕家林。\r\n向来岂有功名念，此去断无人我心。\r\n但愿天怜将就木，许从人欲便投簪。\r\n若蒙不靳清闲福，尚惜余年尽寸阴。"
        },
        {
            "title": "和钱倅秋晚登帢帻亭",
            "content": "满目悲凉意，凭谁断送秋。\r\n寻僧求竹舍，俯槛得江流。\r\n天末高低雁，波间出没鸥。\r\n时危身局促，却羡汝无愁。"
        },
        {
            "title": "和周明瞻秋香五首",
            "content": "月窟仙人冷淡妆，鹅黄衫子翠罗裳。\r\n虽无妖艳夸尘俗，别是人家一种香。"
        },
        {
            "title": "和王沣州喜雨",
            "content": "田父苦亢旱，伤心涕泗沱。\r\n使君悯斯民，雩禜亦何多。\r\n古庙舞群巫，袂属肩相摩。\r\n密云自西郊，奈汝旱魃何。\r\n天官感精诚，霹雳加谴诃。\r\n遂协毕星好，一洗吾民痾。\r\n顿觉田亩间，欢然声气和。\r\n人生一饱足，宁复忧其他。\r\n要当及丰年，对酒仍高歌。\r\n只愁偃鼠腹，未醉颜已酡。"
        },
        {
            "title": "和范迁善见寄三首",
            "content": "苍生未苏息，谁与任安危。\r\n腾蹋里千里，栖迟尚一枝。\r\n谩劳男子志，空忆太平时。\r\n读罢君诗句，愁端愈上眉。"
        },
        {
            "title": "题陈彦山草堂",
            "content": "矫首江天正奉怀，一缄遥寄百篇来。\r\n颇闻新筑草堂就，仍对旧穿花径开。\r\n坐上好山长作伴，窗前修竹镇相陪。\r\n嘉君深得闲中趣，千里何时共一杯。"
        },
        {
            "title": "又登碧云亭感怀三十首",
            "content": "晚上危亭忆令威，凌虚山上悟玄机。\r\n丹成不见升腾迹，徒想当年化鹤飞。"
        },
        {
            "title": "送津赴绍兴倅八首",
            "content": "我曾开凿鉴湖田，功竟难成愧昔贤。\r\n汝谒马祠须问讯，此湖兴复是何年。"
        },
        {
            "title": "夜饮观风堂龚漕折芙蓉侑酒",
            "content": "灯下看花已可人，此花那更有精神。\r\n不辞今日樽前醉，只恐红妆不是真。"
        },
        {
            "title": "久拟重阳一登龙山以荒榛峭壁无容足之地欲访",
            "content": "下车日日欲登台，直到重阳始一来。\r\n好对江山拼酩酊，此怀能得几时开。\r\n\r\n【注释】：【原题】：\r\n久拟重阳一登龙山以荒榛峭壁无容足之地欲访昔人风帽遗址竟不可得遂领客之凌歊偶成四绝"
        },
        {
            "title": "远老惠雪中观梅诗次韵以谢",
            "content": "山头飞雪已漫漫，云散须臾复见山。\r\n踏雪不辞来野外，爱梅须遍走林间。\r\n为怜孤艳思经目，拟索疏枝笑解颜。\r\n师肯相过宜及早，预愁花点绿苔斑。"
        },
        {
            "title": "和李光祖",
            "content": "老去深悲宠辱惊，归来胸次渺寰瀛。\r\n登山临水随宜坐，问柳寻花信意行。\r\n境胜已勾诗兴动，身閒还引道心生。\r\n亲知满眼如君少，何不时来共一觥。"
        },
        {
            "title": "送鲁漕四首",
            "content": "高人本爱水云乡，揽辔登车未免忙。\r\n连岁已陪徐孺子，今年更访贺知章。\r\n近家上冢情何限，寻壑经丘兴更长。\r\n只恐便归清禁去，稽山未必得徜徉。"
        },
        {
            "title": "和鲍昌朝湖上二首",
            "content": "青山叠叠起汀沙，幽鸟惊人噪古槎。\r\n竹叶受风枞甲刃，松膏流地蛰龟蛇。\r\n爱閒正喜逢僧话，乘兴何妨到酒家。\r\n饮罢相携磨石壁，淋漓醉墨半欹斜。"
        },
        {
            "title": "送谢子肃之官",
            "content": "吾乡人物苦雕零，赖子传家有典刑。\r\n仕宦方期行古道，姓名早已达天庭。\r\n致君事业须先办，涉世风霜要饱经。\r\n终不负丞宁久屈，会看感遇际千龄。"
        },
        {
            "title": "题戴雄飞腴轩诗",
            "content": "四壁萧然万卷忆，时人莫认作癯儒。\r\n他年得志英华发，始信胸中道味腴。"
        },
        {
            "title": "又登碧云亭感怀三十首",
            "content": "晚上危亭为少留，亭前暝色已供愁。\r\n更听画角声悲壮，愈使愁人厌远游。"
        },
        {
            "title": "会贾守邀许倅有感",
            "content": "宿雾浓云拨不开，更倾骤雨下天来。\r\n天公也喜人欢聚，故遣斜阳送一杯。"
        },
        {
            "title": "诗勉及门赴海棠之约",
            "content": "君与吾游积有年，未曾同醉海棠前。\r\n如今君乃先春到，似赴花朝岂偶然。\r\n已是诗中参造化，何妨花里见神仙。\r\n暂归莫负重来约，未及春风便着鞭。"
        },
        {
            "title": "邦人献芍药四种日御爱红日霓裳红日缀珠冠子",
            "content": "冠子缀珠初泣露，霓裳舞袖更萦风。\r\n就中纵有红都胜，淡伫争如御爱红。\r\n\r\n【注释】：【原题】：\r\n邦人献芍药四种日御爱红日霓裳红日缀珠冠子日红都胜因同朝宗夜饮赏之遂成二绝以记一时之胜"
        },
        {
            "title": "元夕用胡经仲所寄韵呈辛倅及诸僚友",
            "content": "星斗潜移下九天，满城如昼酒如泉。\r\n当时行乐陪千骑，今日重来恰十年。\r\n灯烛光中春更好，绮罗丛里月争妍。\r\n诸君莫惜长鲸量，要向樽前中圣贤。"
        },
        {
            "title": "和远老四首",
            "content": "相逢正好共看山，底事匆匆便欲还。\r\n今日乍晴山更好，可能伴我片时閒。"
        },
        {
            "title": "月沼",
            "content": "大道从来恶满盈，脱身便欲老岩扃。\r\n杜门渐解埋光意，积水姑为半月形。"
        },
        {
            "title": "送鲁漕四首",
            "content": "自别频惊岁月迁，又来此地奉周旋。\r\n虽欣同会成三老，却恨相从未一年。\r\n君已促装行诣阙，我方投绂欲归田。\r\n须知出处从今异，一醉休辞拍酒船。"
        },
        {
            "title": "贺董伯玉探梅",
            "content": "寄语南枝及早开，莫迟春信待人催。\r\n我今已办千钟酒，准拟花前醉百回。"
        },
        {
            "title": "和陶读山海经十三首韵送机简堂自景星岩再住",
            "content": "爱山端有素，拘俗亦可怜。\r\n昨守当少郡，不识隐静山。\r\n羡师来又去，愧我复何言。\r\n尚期无久住，归送我残年。\r\n\r\n【注释】：【原题】：\r\n和陶读山海经十三首韵送机简堂自景星岩再住隐静"
        },
        {
            "title": "江朝宗许重阳见过候终日竟不闻车音使人怅然",
            "content": "故人平日号推诚，然诺应当作世程。\r\n已是赏花频爽约，若为把菊又渝盟。\r\n诗成本拟君相和，酒熟当怜我独倾。\r\n惆怅死生犹未满，如今先已见交情。\r\n\r\n【注释】：【原题】：\r\n江朝宗许重阳见过候终日竟不闻车音使人怅然因成拙句以诮之"
        },
        {
            "title": "答客难",
            "content": "我治湖上园，占断山水窟。\r\n幽事日相关，颇觉无暇逸。\r\n有客来相过，云欲救我失。\r\n谓我谁爱閒，未得居閒术。\r\n众人役利名，公独役景物。\r\n固与众人殊，未免俱汩没。\r\n孰若淡无营，燕坐一虚室。\r\n百念尽消除，百事付真率。\r\n物来则应之，岂可自撄拂。\r\n客言非不忠，我意客未悉。\r\n万物仗境生，百果因花实。\r\n我闻洛阳城，名园浑比迹。\r\n至如司马公，朴素世莫及。\r\n有园号独乐，晚岁亦如葺。\r\n人心固不同，岂能尽如一。\r\n顾我病且衰，行年将七十。\r\n光景去不留，余龄那可必。\r\n要当且逍遥，乐此桑榆日。\r\n宁如土木偶，终朝长兀兀。\r\n况月佳山水，兹焉久蟠郁。\r\n地灵尽发露，一旦为我出。\r\n若不一领略，无乃太拘执。\r\n何妨几席间，时与相顾揖。\r\n择胜把酒杯，搜奇入诗笔。\r\n犹恨景物多，未能尽收拾。\r\n他人视若忙，我心常自佚。\r\n人无所用心，先圣每忿疾。\r\n既不学群儿，诧仙仍佞佛。\r\n不有博奕乎，为之犹胜弗。\r\n客既闻斯言，语塞几若讷。\r\n因为客书之，聊以志仿佛。\r\n会须画成图，继取王摩诘。"
        },
        {
            "title": "言老自云堂携十六大士画像见过与世间传写者",
            "content": "水旱无忧不用祈，只祈心事莫相违。\r\n我今衰老浑如许，惟仗神通放取归。\r\n\r\n【注释】：【原题】：\r\n言老自云堂携十六大士画像见过与世间传写者不同惊喜赞叹因成二偈"
        },
        {
            "title": "和许守游春",
            "content": "玉蕊琼葩压众芳，一时纵赏拥如墙。\r\n花边笑索银瓶酒，知是谁家白面郎。"
        },
        {
            "title": "和何倅与林大任韵二首",
            "content": "迟日郊原好，杖藜春色随。\r\n此行端不恶，对酒醉何辞。\r\n竹外名花发，檐间野鸟窥。\r\n晚来登阁望，山水更幽奇。"
        },
        {
            "title": "和陶停云",
            "content": "眷兹衡宇，草树溟蒙。\r\n坐对五柳，遥望九江。\r\n亦足寄傲，东轩南窗。\r\n独恨无人，载酒相从。"
        },
        {
            "title": "和严倅觅碧香",
            "content": "不劳斋戒绝膻荤，闻已潜通妙众门。\r\n此道能明从古少，今朝正要与君论。\r\n十年未免忧茅塞，一诣终期破枣昏。\r\n纵有香醪堪寄远，何如相对倒清樽。"
        },
        {
            "title": "和陈天予冠字韵",
            "content": "已是头童懒整冠，尊前犹欲强追欢。\r\n浮生得满七旬少，乐事能并四者难。\r\n闲去稍知心地适，兴来殊觉醉乡宽。\r\n入朝更诵公诗句，两腋风生盛暑寒。"
        },
        {
            "title": "和何倅与林大任韵二首",
            "content": "久欲寻高隐，今朝信马行。\r\n闲看花上蝶，静听柳间莺。\r\n披豁尘襟尽，从容乐事并。\r\n醉来犹有恨，未许见倾城。"
        },
        {
            "title": "和董伯玉不向东山久韵",
            "content": "云气满户庭，岚光入窗牖。\r\n是中有佳处，不出吾座右。\r\n迩来独何事，未免踆踆走。\r\n三读寄佳篇，临风嗟叹久。"
        },
        {
            "title": "东湖观荷有感",
            "content": "双头并蒂出天然，呈瑞悬知好事连。\r\n果得故人来对饮，何妨一笑到金莲。"
        },
        {
            "title": "置酒与五客饯行因成一绝",
            "content": "送尽行人我独留，老夫无计解离忧。\r\n劝君今夜休辞醉，明日江山总是愁。"
        },
        {
            "title": "送侄赴廷试",
            "content": "一第男儿未足夸，喜传衣钵振吾家。\r\n大廷好上千言对，要使声名播迩遐。"
        },
        {
            "title": "感花",
            "content": "嗟我明年是七旬，此生能见几番春。\r\n凭谁为补青天漏，放出春光处处新。"
        },
        {
            "title": "曾元伯以余七十用韵见庆复和之",
            "content": "迂疏如我世间稀，自笑于时百不宜。\r\n但欲平生无鬼责，岂期长命有天知。\r\n七旬虽慰白司马，三黜空惭柳士师。\r\n多谢君诗远相庆，一披顿解老人颐。"
        },
        {
            "title": "子肃见示和篇复次韵",
            "content": "花到浓时自有香，未逢真赏亦堪伤。\r\n今朝渗鼻浑如许，岂是兹花返故常。"
        },
        {
            "title": "挽吴尚书三首",
            "content": "奇才从古少，厚德独公全。\r\n克己强为善，虚心乐荐贤。\r\n立朝忠贯日，谋国力回天。\r\n阅世虽多故，胸中固湛然。"
        },
        {
            "title": "久欲乞归未得一日蒙恩放归不胜欣喜涂中得十",
            "content": "欲寒还暖雨还晴，极目秋郊景色明。\r\n应是此归天亦喜，故将风日作人情。\r\n\r\n【注释】：【原题】：\r\n久欲乞归未得一日蒙恩放归不胜欣喜涂中得十五首"
        },
        {
            "title": "二十八日出郊劝农陈泽民见示佳作因次来韵",
            "content": "雨多晴少恐妨农，相劝欣逢日出东。\r\n烟蔼已收霄汉外，江山如在画图中。\r\n相看且喜头俱白，一醉休辞颊暂红。\r\n万事要从勤苦得，莫方丰歉在天公。"
        },
        {
            "title": "香丛",
            "content": "缓步绕芳丛，时时鼻观通。\r\n不须薰百和，满院是香风。"
        },
        {
            "title": "寄李彦平",
            "content": "日伫同轩过，从容慰别离。\r\n已乖桂子约，还失菊花期。\r\n正尔思一面，忽然掀两眉。\r\n闻君有召节，平步上丹墀。"
        },
        {
            "title": "送黄作霖",
            "content": "有志男儿走四方，怜君羇旅岁时长。\r\n数千里外干微禄，三十年余返帮乡。\r\n老著青衫唯可恨，光生白屋亦非常。\r\n时来会有抟风便，莫道穷途便感伤。"
        },
        {
            "title": "又登碧云亭感怀三十首",
            "content": "晚上危亭喜作晴，亦思郊外一闲行。\r\n无端骑从相遮护，不放山翁适野情。"
        },
        {
            "title": "和泽民送春",
            "content": "不堪岁岁送青春，消黯浑如失所亲。\r\n短句吟成犹恨别，清樽买尽不辞贫。\r\n兴来直欲游三岛，老去何由驻二轮。\r\n赖有君能知我意，肯来同作送春人。"
        },
        {
            "title": "又登碧云亭感怀三十首",
            "content": "晚上危亭避郁蒸，风生两腋觉身轻。\r\n更筹只是催归去，不到城头月未生。"
        },
        {
            "title": "送酒与诸葛宰",
            "content": "由来康济属仁人，公更慈仁酷爱民。\r\n闻道忧劳添瘦悴，遣愁聊送瓮送春。"
        },
        {
            "title": "和曾吉甫寄韵呈李相之二首",
            "content": "早已相从海上州，朅来鉴水又同游。\r\n驱驰官路俱华发，缱绻交情异白头。\r\n公即横翔层汉去，我将归卧故山幽。\r\n连宵月色如明昼，乘兴还能过我不。"
        },
        {
            "title": "梅怨",
            "content": "我与梅花素有期，故应花怨我轻离。\r\n巡檐索笑宁无日，少待归来酒作池。"
        },
        {
            "title": "挽应伟节尊人",
            "content": "归来闾里问高年，此日惟公五福全。\r\n三世儒科身及见，四经乡饮众推先。\r\n安时不恨青衫晚，适意还欣彩服鲜。\r\n终始哀荣无可憾，想应含笑入黄泉。"
        },
        {
            "title": "和鲁漕春雨有感三首",
            "content": "自怜齿豁与头童，心事都非少壮同。\r\n那更闭门听夜雨，不容步屧趁东风。\r\n胜游尚喜朋簪盍，痛饮宁辞酒盏空。\r\n只恐酒醒归兴动，愈令倦客忆山中。"
        },
        {
            "title": "和曾吉甫寄韵呈李相之二首",
            "content": "千龄景运适相符，况复才华世所须。\r\n腾蹋自应登馆殿，滞留谁谓尚江湖。\r\n从来太瘦缘诗苦，想见闲行信杖扶。\r\n闻道朝来病良愈，高轩还解出门无。"
        },
        {
            "title": "和鲍倅",
            "content": "彯缨谁不是王臣，抗志如今有几人。\r\n坠典固尝深探讨，颓纲犹未许弥纶。\r\n拟归旧隐消残腊，旋买新田作好春。\r\n圣主搜扬方侧席，不应无术济生民。"
        },
        {
            "title": "自京口至建康一路不见梅花慨然有作",
            "content": "尽日经行不见梅，竹篱茅屋漫徘徊。\r\n无时得遣愁怀去，有底能教诗思来。\r\n遥想故园应好在，不知今岁为谁开。\r\n何时花下还如旧，一笑相看把酒杯。"
        },
        {
            "title": "用王龟龄韵题五柳堂",
            "content": "久矣期堂废，重兴赖有公。\r\n双溪修故事，五柳振遗风。\r\n顿觉烟光好，端由气味同。\r\n莫言官独冷，长在绿阴中。"
        },
        {
            "title": "蒙恩易镇豫章丐假还乡途中偶成十七首",
            "content": "方困长涂滑，俄逢赫日明。\r\n只忧开太早，却恐雨还生。"
        },
        {
            "title": "陈时中法台得郡而归喜而成诗",
            "content": "去岁秋风话别离，今秋俄报有归期。\r\n自应冠豸登三院，何遽凭熊把一麾。\r\n治行伫为千里最，才猷已是九重知。\r\n莫辞小憩留仙隐，伴我花前倒玉卮。"
        },
        {
            "title": "和鲁宪见寄",
            "content": "一笑同登卷雨楼，相欢曾记昔年不。\r\n几凭诗句论心曲，屡折花枝作酒筹。\r\n醉里忘形俱可乐，别来握手两无由。\r\n何时倾倒还如旧，月下花前恣献酬。"
        },
        {
            "title": "和十五侄韵",
            "content": "无补公家只主臣，但思高卧故山云。\r\n宦游耻蠹太仓粟，归去贪羹碧涧芹。\r\n喜得醇醪堪饮客，还惊妙句更超群。\r\n速来共为梅花醉，趁取枝头香正芬。"
        },
        {
            "title": "闻伯可郎中锐然有冥鸿之举小诗奉庆",
            "content": "郎省声猷蔼缙绅，看看步武到通津。\r\n合留北阙扶宸极，却向西溪整钓纶。\r\n愧我暮年方谢事，羡君闭岁便抽身。\r\n时贤莫把衰翁比，林一如君只一人。"
        },
        {
            "title": "和韩子云韵留沈子寿",
            "content": "一雨连宵继日倾，岂容吾子语归程。\r\n我为千里政方暇，子寓三年学已成。\r\n要把老怀倾倒尽，忍令别恨等闲生。\r\n江城先自伤牢落，况失一时人物英。"
        },
        {
            "title": "送沈子寿",
            "content": "孤城度日宛如年，赖有吾人慰眼前。\r\n把酒论文方累月，扬鞭别我遽朝天。\r\n长才合赴风云会，新渥行沾雨露边。\r\n帝里故人如见问，为言衰悴愈皤然。"
        },
        {
            "title": "同日登青山偶作",
            "content": "公余不惮陟崔嵬，三到谢公池上来。\r\n下视众山俱培塿，俯窥尘世尽氛埃。\r\n松生清籁醒人耳，花褪残红堕酒杯。\r\n喜与诸君同胜赏，莫辞一醉少徘徊。"
        },
        {
            "title": "符倅同游雁荡赓其所和范相游山韵",
            "content": "高才独立万夫却，险语磨崖山鬼愕。\r\n翕然万口竞流传，一字谁能加笔削。\r\n自怜庸钝百不聪，晚来喜见人中龙。\r\n更看挥翰光夺目，恍如海蜃浮青红。\r\n一时闻望已难攀，相见平居养浩然。\r\n慷慨胸襟包海岳，轩昂高义薄云天。\r\n散材不谓蒙知遇，孤迹何期遂保全。\r\n碌碌未能酬国士，正惭他日尉通泉。"
        },
        {
            "title": "和韩子云见寄四首",
            "content": "有花须折酒须倾，少日追欢不计程。\r\n老去自怜心易懒，时过还恐道难成。\r\n城头又是暮云合，江上何时春水生。\r\n早理扁舟归去好，故园犹有万红英。"
        },
        {
            "title": "题金山四首",
            "content": "老大疏慵百不堪，倦游犹未脱征衫。\r\n君王若许投簪去，拟与头陀共此岩。"
        },
        {
            "title": "和左达功春日见寄二首",
            "content": "良觌弥年阻，相思入梦迷。\r\n性疏仍寡合，世乱且幽栖。\r\n极目苍山北，伤心白水西。\r\n书空愁坐处，还是暮云低。"
        },
        {
            "title": "春雨不止鲁漕有二诗因次韵",
            "content": "青春能几何，况已过寒食。\r\n此时对东风，一日亦可惜。\r\n正好倒清尊，呼妇戛鸣瑟。\r\n胡不少自宽，兀坐有忧色。\r\n一春雨已多，连日风更力。\r\n安得补天漏，坐待江月白。"
        },
        {
            "title": "寄朝宗海棠",
            "content": "海棠已赋十分妆，细看妖娆更异常。\r\n不得与君同胜赏，空烧银烛照花光。"
        },
        {
            "title": "蒙恩易镇豫章丐假还乡途中偶成十七首",
            "content": "苍崖崛地耸，飞瀑从天下。\r\n一岭跨两州，千年无九夏。"
        },
        {
            "title": "题汤宰山居",
            "content": "住在青山下，风流踵谢家。\r\n屋头千个竹，园里万株花。\r\n乱石危通径，清泉浅见沙。\r\n幽居谁得此，倦客倍兴嗟。"
        },
        {
            "title": "和李光祖",
            "content": "男子升沉自有诗，莫轻感慨叹稽迟。\r\n古来常患才难得，道在宁忧世不知。\r\n会际亨嘉膺昼接，且接粗粝疗朝饥。\r\n他年富贵君何虑，造物于人岂有私。"
        },
        {
            "title": "安仁绝览亭",
            "content": "檐前列岫连云耸，亭下双溪彻底清。\r\n可但坐来无暑气，老夫病眼顿增明。"
        },
        {
            "title": "过上饶有感",
            "content": "少日随亲官此州，如今老矣复来游。\r\n此身纵健那能久，何苦奔驰不自休。"
        },
        {
            "title": "再和四首",
            "content": "花枝拂眼柳垂肩，幸得身閒且乐天。\r\n木杪夕阳当反照，划头朝露岂长圆。\r\n兴来策杖云迷径，睡起凭栏月满川。\r\n老矣不堪供世用，只将萧散度残年。"
        },
        {
            "title": "和蒋宣卿韵",
            "content": "丐闲章上早知还，卓荦高风岂易攀。\r\n阔步未归龙尾道，胜游先到虎丘山。\r\n千寻古木轩窗外，一缕沉烟几席间。\r\n况是登临有佳客，何妨终夕对孱颜。"
        },
        {
            "title": "和陈泽民见寄",
            "content": "长年扰扰走红尘，今日方还自在身。\r\n行处湖光侵杖履，坐来山色照我巾。\r\n敢希寄傲陶元亮，且学躬耕郑子真。\r\n犹恐风烟劳顾揖，未能终日作閒人。"
        },
        {
            "title": "和韩子云见寄四首",
            "content": "当时邂逅已心倾，别后逢人问去程。\r\n顾我拙疏非世用，喜君明悟自天成。\r\n十年不见怀芝宇，一笑相逢付曲生。\r\n暂尔就闲宜自爱，上方着意擢豪英。"
        },
        {
            "title": "再和绝句寄韩子云",
            "content": "开尽千花到藕花，相将又听采莲歌。\r\n无人共酌樽中醁，奈此花前风月何。"
        },
        {
            "title": "寄杨次云岸长老",
            "content": "高僧良士总贪閒，虽我同庚不往还。\r\n诗罢谁知勤治圃，斋余无事只潜山。\r\n亦闻相约来倾盖，久待如何未叩关。\r\n湖上藕花今正发，不妨共戏水云间。"
        },
        {
            "title": "陪任漕胡仓登滕王阁秋屏列岫",
            "content": "滕阁秋屏已快哉，更登列岫少徘徊。\r\n溶溶一水檐前去，隐隐千帆坐上来。\r\n每恨长年成契阔，颇欣今日得追陪。\r\n能并四乐由来少，且对江山举一杯。"
        },
        {
            "title": "鲁漕按行诸郡以所得江山之秀形之篇章灿然成",
            "content": "十分秋色满江天，准拟游观快目前。\r\n愧我把麾成束缚，羡君揽辔得盘旋。\r\n平时已富琼瑶什，行处还多锦绣篇。\r\n何计获陪轺传去，肯将吟笔写山川。\r\n\r\n【注释】：【原题】：\r\n鲁漕按行诸郡以所得江山之秀形之篇章灿然成轴出以相示卒未能尽和且作数语以报来辱"
        },
        {
            "title": "二月晦日劝耕石城三首",
            "content": "经年萦吏役，今日作春游。\r\n梅雪随风去，桃花逐水流。\r\n已惊时节晚，还叹物华休。\r\n扰扰终何补，归与老一丘。"
        },
        {
            "title": "昔杯渡禅师自西域开山隐静止携五叶松来岁月",
            "content": "杯渡移从西域来，一枝五叶翠成堆。\r\n谢师致此为吾寿，使向湖山深处栽。\r\n\r\n【注释】：【原题】：\r\n昔杯渡禅师自西域开山隐静止携五叶松来岁月既远余求此山中之松已化为乌有矣护国远老知余此意遍搜之天台山中得于玉霄峰下移以见饷遂为林下之光因诗以谢之"
        },
        {
            "title": "得三七舍侄书云二月二十五日同族人至湖山赏",
            "content": "报言宗族竞寻芳，共到吾庐赏海棠。\r\n亭下定知春烂熳，花间想见醉淋浪。\r\n长年心着神仙窟，此日身縻云水乡。\r\n苦恨欲归无羽翼，夜深魂梦只悠颺。\r\n\r\n【注释】：【原题】：\r\n得三七舍侄书云二月二十五日同族人至湖山赏海棠花枝繁丽宛如神仙窟宅感而有作"
        },
        {
            "title": "三三径",
            "content": "种成松竹与江梅，杖履相过日几回。\r\n莫谓个中三友足，也须更许老夫来。"
        },
        {
            "title": "和陶停云",
            "content": "吁嗟人世，如彼南柯。\r\n正宜闲处，养此太和。\r\n纵使得意，位高金多。\r\n老不知止，宁逃谴呵。"
        },
        {
            "title": "和远老韵二首",
            "content": "平生痼疾在烟霞，到处林泉是我家。\r\n若也远公容入社，直须酤酒不须茶。"
        },
        {
            "title": "挽谢净安二首",
            "content": "耆旧今无几，乡闾素所依。\r\n官登五马贵，年及七旬稀。\r\n一旦成长往，九原谁与归。\r\n寒风吹画翣，回首泪空挥。"
        },
        {
            "title": "又登碧云亭感怀三十首",
            "content": "晚上危亭懒举头，竹椽芦屋亦堪羞。\r\n我将一变成雄观，长与邦人作宴游。"
        },
        {
            "title": "潘公舍人义荣当世第一流人也仆顷得金华私窃",
            "content": "一代名流世许谁，独公皎皎著明晖。\r\n少摅妙蕴聊持橐，欲振孤风便拂衣。\r\n愧我仰高乖晤对，羡君请益控玄微。\r\n今朝刮眼看遗墨，更觉平生万事非。\r\n\r\n【注释】：【原题】：\r\n潘公舍人义荣当世第一流人也仆顷得金华私窃自喜将获从公之游洎至而公已云亡至今以为恨金元鼎出公往还诗帖因即公韵和数句于后姑以少见平生慕用之意云"
        },
        {
            "title": "贡院落成郡庠诸生毕集因作诗以勉之",
            "content": "多士如林古豫章，不应较艺寓僧房。\r\n一朝尽辟荆榛地，万础俄新翰墨场。\r\n文笔要同孤塔耸，词源宜与两湖长。\r\n会看从此飞鸣去，九万鹏程未易量。"
        },
        {
            "title": "和朱世同韵",
            "content": "聊向空山避世喧，数椽茅屋锁苔钱。\r\n怕逢俗客慵开户，欣慕前贤愿执鞭。\r\n已见二毛真老矣，幸存三径盍终焉。\r\n细思万计惟閒好，敢为浮名误百年。"
        },
        {
            "title": "和任司理赏梅",
            "content": "平生爱梅花，尝有花前诺。\r\n花亦知我心，臭味颇相若。\r\n对花辄痛饮，席地天为幕。\r\n常恐风雨摧，有负东君托。\r\n一从随宦牒，但知究民瘼。\r\n动为官拘守，进退非绰绰。\r\n倒指三十年，无复有此乐。\r\n每逢春信回，长忆花下酌。\r\n老来把一麾，亦欲强有作。\r\n牒讼日装怀，朱墨苦纷错。\r\n忽闻花已开，枝头闹寒爵。\r\n喜即领宾僚，对花话离索。\r\n邂逅却成欢，清谈间谐谑。\r\n胜赏虽未穷，亦足慰寥落。\r\n后夜霜月明，尚可理前约。"
        },
        {
            "title": "六月二十一日早行十六首",
            "content": "暂归只欲见湖山，多谢亲朋日往还。\r\n但愧年衰筋骨惫，将迎容我片时閒。"
        },
        {
            "title": "送诸乡人赴试南宫",
            "content": "家世登科能几人，两人今岁奄沉沦。\r\n不应天遽衰吾族，会见时当发汝身。\r\n联辔莫辞金镫冷，夺标争鬭锦袍新。\r\n还须益励青云志，门户何忧不再振。"
        },
        {
            "title": "城上初作新亭犹未名也邦人哄然称为三槐殊不",
            "content": "我心只是忆天台，欲去无从首重回。\r\n若得此时追五柳，绝胜他日面三槐。\r\n年年白发催人老，夜夜青山入梦来。\r\n纵有万钟非我事，何如且覆掌中杯。\r\n\r\n【注释】：【原题】：\r\n城上初作新亭犹未名也邦人哄然称为三槐殊不知所从来揣其意必以亭下有槐一根三干挺然秀出故有是号然非所宜言也余恐不知者谓出自我作数语以解之"
        },
        {
            "title": "凌歊台六首",
            "content": "黄山高处敞层台，伊昔规模想壮哉。\r\n江上依然双阙在，日边不见六龙来。\r\n落花啼鸟空遗恨，翠竹青松且漫栽。\r\n先是老怀多感慨，每来吊古一兴哀。"
        },
        {
            "title": "和陈泽民韵",
            "content": "雨歇云收天意回，放教明月下天来。\r\n为怜病守怀三径，故遣姮娥荐一杯。\r\n坐上宾僚方共集，城头更漏莫相催。\r\n来年此夕知谁在，对月何妨笑口开。"
        },
        {
            "title": "得乡书",
            "content": "闻道交亲知我还，欢迎竞欲越乡关。\r\n我于乡里初无补，又复劳人只汗颜。"
        },
        {
            "title": "和远老四首",
            "content": "世人老去不知休，只羡三公与五侯。\r\n争似山僧都不会，困来衲被便蒙头。"
        },
        {
            "title": "机简堂自隐静归为万年主人访余林下相与道旧",
            "content": "愿言却世缘，来伴我幽寂。\r\n相看成二老，永为闾里式。\r\n\r\n【注释】：【原题】：\r\n机简堂自隐静归为万年主人访余林下相与道旧因以述怀"
        },
        {
            "title": "和陈义卿秋香",
            "content": "小园无处着清香，谁剖头栗玉黄。\r\n可恨楚人元未识，只知兰芷是孤芳。"
        },
        {
            "title": "寄题隐静三首",
            "content": "向来连岁守江城，到处题诗满户庭。\r\n独欠兹山一转语，倩师与我谢山灵。"
        },
        {
            "title": "括苍胡经仲以经术授吾乡子弟",
            "content": "吾侪生长太平时，不谓年来逢乱离。\r\n此别要烦君自重，相期重筑太平基。"
        },
        {
            "title": "得子云和篇约元宵见访再用前韵以速之二首",
            "content": "闻道元宵始肯来，见梅说与且停杯。\r\n行将有客同清赏，雅致高标一似梅。"
        },
        {
            "title": "待雪不至呈子仪",
            "content": "冬暖方忧雪意悭，俄然飘洒到人间。\r\n夜闻便谓迷三径，晓看依然在半山。\r\n明日既容残腊去，今朝已是迫春还。\r\n如何滕六浑无意，不上云霄叩九关。"
        },
        {
            "title": "寒梅",
            "content": "冰玉精神绝点埃，人间无物似寒梅。\r\n凌霜傲雪浑閒事，最是欺春不逐来。"
        },
        {
            "title": "和远老韵二首",
            "content": "欲访天台帛道猷，梦魂先到石桥头。\r\n个中直待桃花放，始得从师烂漫游。"
        },
        {
            "title": "和章德文侍郎题晞浣堂韵寄张法师",
            "content": "丹成人去几经年，怪石峻嶒树曲拳。\r\n超脱每思攀逸驾，沉迷无奈缚尘缘。\r\n胜游徒有骚人咏，绝景难凭妙笔传。\r\n投绂归来应未晚，尚期一访洞中仙。"
        },
        {
            "title": "赠萧守",
            "content": "天界仁贤镇一方，坐令歉岁作丰穰。\r\n尽锄海上鲸鲵迹，顿肃庭中雁鹜行。\r\n万室共知歌邵杜，千年重喜见龚黄。\r\n修龄已逐阴功长，不待邦人献寿觞。"
        },
        {
            "title": "和子仪同赏荷花",
            "content": "晚凉领客泛涟漪，境胜形容颇费诗。\r\n人自红莲丛里过，舟从绿柳岸边移。\r\n兴来滞思俄然豁，坐久烦襟顿觉披。\r\n佳客要须拼一醉，莫辜风细月明时。"
        },
        {
            "title": "复和怜字韵二首",
            "content": "春色撩人胜去年，莺啼燕语若相怜。\r\n一川烟水清还浅，万叠云山断复连。\r\n好景会心宜乐矣，故园回首却凄然。\r\n同僚赖有清新句，似听松风漱玉泉。"
        },
        {
            "title": "臻公释氏之秀者浮游徜徉迹接天下乃者归卧云",
            "content": "吸尽百川还见底，头角惊杀膻与鲔。\r\n有时大瞋明月珠，照耀六合光不死。\r\n沧溟浩荡极游巡，钩深匪惮穷涯涘。\r\n今者修鳞何侧倚，岂是吞舟厌迁徒。\r\n只应喷浪云日翳，故此盘桓良有以。\r\n朝发夕至固无难，在在处处期一视。\r\n苟容肯向寻常沟，要养此身数千里。\r\n圉圉洋洋信自如，涵泳嚅哜真得理。\r\n从容讵止濠梁游，枯槁宁同车辙里。\r\n至乐元非惠子知，入舟肯作周王美。\r\n谪仙跨背应无由，昌黎脍鲍诚虚拟。\r\n终日相望谁得似，井蛙安足为跨跱。\r\n得所一任笑{左犭右宾}獭，旋体宁容咂蝼蚁。\r\n清波孤虚有余泽，何必龙津夸锯齿。\r\n蕞尔鳏鲕徒唯唯，春来秋花无暂已。\r\n随阳上下一何劳，风波荡薄不自止。\r\n{上敖下言}乎大哉天独委，居然不与众鳞比。\r\n高摩无为还已矣，肯向人求升斗水。\r\n古来大鱼不池活，会须终作风雷起。\r\n殷勤寄语任公子，收拾茂钓毋进跬。\r\n\r\n【注释】：【原题】：\r\n臻公释氏之秀者浮游徜徉迹接天下乃者归卧云山闭门不出遂命斋名日戏鲸真得古惠师之遗趣也予喜其志因留二十韵以赠之"
        },
        {
            "title": "余有重阳诗岁和一篇今日偶和成二首",
            "content": "此会从来有故常，湖山岁岁做重阳。\r\n黄花已是铺三径，绿酒何妨举百觞。\r\n小圃晚来堪散步，薄田秋入足充肠。\r\n登临莫起凄凉叹，且喜成归老故乡。"
        },
        {
            "title": "前太守仲求石问留题因和三首",
            "content": "不解追时好，尤非治郡才。\r\n故山猿鹤怨，应怪未怪来。"
        },
        {
            "title": "和陶挽歌词三首",
            "content": "吾年七十五，寿命不为促。\r\n仕仅五十年，出处粗可录。\r\n人生会有尽，自应身就木。\r\n寄语亲旧辈，不必为我哭。\r\n百年如一梦，吾梦今如觉。\r\n亦既了万缘，无殆亦无辱。\r\n所欠惟一死，得死今已足。"
        },
        {
            "title": "喜雪",
            "content": "糁遍山巅与水涯，天公着意做年华。\r\n要令腊里呈三白，时向空中散六花。\r\n勒住玉梅还可恨，妆成琼树却堪夸。\r\n须知造物忧民切，预把丰穰报万家。"
        },
        {
            "title": "余壬戌春校试进士同事者五十五人至戊子岁因",
            "content": "只存我与二三公，可叹人生瞬息中。\r\n给使老来身未死，知能几度见春风。\r\n\r\n【注释】：【原题】：\r\n余壬戌春校试进士同事者五十五人至戊子岁因阅小录所存者止四人感而有作二首"
        },
        {
            "title": "挽范丞相五首",
            "content": "长计公生日，年年献寿诗。\r\n只今良月近，遽作九泉悲。\r\n世事真难料，人生信有涯。\r\n西风吹画翣，心折泪空垂。"
        },
        {
            "title": "邦人献芍药四种日御爱红日霓裳红日缀珠冠子",
            "content": "芍药移来傍玉栏，浅深浓淡一般般。\r\n夜深促席来相就，要把春容子细看。\r\n\r\n【注释】：【原题】：\r\n邦人献芍药四种日御爱红日霓裳红日缀珠冠子日红都胜因同朝宗夜饮赏之遂成二绝以记一时之胜"
        },
        {
            "title": "又登碧云亭感怀三十首",
            "content": "晚上危亭顾四隅，小松环绕几千株。\r\n他年黛色侵天去，应记栽时是老夫。"
        },
        {
            "title": "送侄赴廷试",
            "content": "我是田家本业农，偶然两世到蟾宫。\r\n书生天幸有如此，岂复更忧吾道穷。"
        },
        {
            "title": "和金功叟二首",
            "content": "君家今岁受恩封，共庆夫夫妇妇同。\r\n况遇诞弥尤可乐，愿拼沉醉似仙翁。"
        },
        {
            "title": "王若夫谓水晶蒲萄本出其家求诗",
            "content": "君家蒲萄天下奇，奴视百果何其卑。\r\n种成满架日蕃衍，清似水晶甘若饴。\r\n八月江南风日美，正是人家酒熟时。\r\n盘中珍果有如此，谁数闽中生荔枝。\r\n乡人歆艳竞分种，不过数年条已萎。\r\n胡为君家植此树，阅岁数十如新移。\r\n我闻尤物天所靳，盛衰颇与人相随。\r\n君家令祖有贤行，一邑远近人争推。\r\n少虽失身事刀笔，吏之操术皆耻为。\r\n处心积虑人莫及，奉法循理古亦稀。\r\n人与黄金目不视，身居暗室心不欺。\r\n退处郊坰忍穷困，只教子孙为布衣。\r\n天公无以表纯懿，特以此果先见贻。\r\n其孙努力效儒业，表表颍出非常儿。\r\n未壮果能立门户，直上蟾宫攀桂枝。\r\n自余虽未登上第，亦已飞鸣到礼闱。\r\n俱传清白守家训，端若此果光陆离。\r\n今君既取以饷我，又复琢句形声诗。\r\n愿君采折多酝酿，积千万石为酒池。\r\n客来自此酌不竭，永永百年供寿卮。"
        },
        {
            "title": "和任宰元绍见寄十首以归来问信湖山抚摩松菊",
            "content": "四围山绕舍，一带水平湖。\r\n远近俱堪画，登临自足娱。\r\n\r\n【注释】：【原题】：\r\n和任宰元绍见寄十首以归来问信湖山抚摩松菊为韵"
        },
        {
            "title": "和若夫韵二首",
            "content": "此身虽缚此心飞，脱得东还似解园。\r\n鹿鹤向人如赞善，林泉见我欲生辉。\r\n食珍他日终难饱，饮水从今亦可肥。\r\n况与亲朋时一醉，益知真乐是来归。"
        },
        {
            "title": "和左达功",
            "content": "英豪何事亦颠隮，命分多应与我齐。\r\n尚有他功业在，未应归去把锄犁。"
        },
        {
            "title": "戊子春术者刘五星谓予寿有八十一感而有作二",
            "content": "多少同年尽溘然，我今独喜尚安全。\r\n傥延朝夕诚为幸，敢谓犹能十五年。\r\n\r\n【注释】：【原题】：\r\n戊子春术者刘五星谓予寿有八十一感而有作二首"
        },
        {
            "title": "题碧云亭",
            "content": "累土创新亭，本拟还旧观。\r\n或言旧亭庳，视此才及半。\r\n我方安朴拙，岂敢事轮奂。\r\n言念梦幻身，终日困几案。\r\n既未许自如，超然脱羁绊。\r\n亦欲对江山，时发一笑粲。\r\n自从得新亭，顿觉百忧散。\r\n亭前柳色新，亭下荷花乱。\r\n明月可坐邀，积雪堪俯玩。\r\n凭栏送飞鸿，千里归一盼。\r\n诗成似有神，酒行俗无算。\r\n取次亦足乐，胡为尚兴叹。\r\n恨吾年已衰，志不在游宦。\r\n何当归去来，终老湖山畔。"
        },
        {
            "title": "喜雪",
            "content": "雪意初疑作不成，才飞数片又还晴。\r\n正思润泽沾千里，忽见缤纷满一城。\r\n凋郡共欣消沴气，老农相庆沸欢声。\r\n我将尽把姑溪酿，要与邦人乐太平。"
        },
        {
            "title": "范丞相生日",
            "content": "天启中兴运，时生间世人。\r\n岘山钟气象，汉水赋精神。\r\n文采倾场屋，声猷耸缙绅。\r\n千言医国策，一日致君身。\r\n平步登黄阁，孤忠结紫宸。\r\n圣心资启沃，帝业赖经纶。\r\n嶷嶷文章伯，常常社稷臣。\r\n威名腾异域，德泽遍斯民。\r\n相越风流在，归秦意气伸。\r\n有才俱擢用，靡事不咨询。\r\n十载空天路，三年泽国滨。\r\n宵衣方念远，皂盖且行春。\r\n令下人咸喜，风行俗自淳。\r\n一方新沐惠，四海旧依仁。\r\n伫见飞还诏，重烦秉国钧。\r\n从容扶日毂，慷慨扫边尘。\r\n为相贤如此，当朝信绝伦。\r\n邦人逢诞日，和气满城闉。\r\n贵极才三纪，冬来始浃辰。\r\n愿随灵寿杖，千岁阅庄椿。"
        },
        {
            "title": "寄周表卿",
            "content": "别来星纪两周天，梦想风标每慨然。\r\n靖退喜公今就第，奔驰愧我未归田。\r\n得闲正好哦诗句，乘兴何妨棹酒船。\r\n颇恨路长还病暑，无由一见话当年。"
        },
        {
            "title": "后圃初见梅花一萼二首",
            "content": "枝头已是送春来，怀抱何妨试割开。\r\n满园若欲俱开遍，须倩杯觞日日催。"
        },
        {
            "title": "春雨不止鲁漕有二诗因次韵",
            "content": "春日固春雨，雨多亦可已。\r\n若为尚滂沱，连月烟浪里。\r\n江湖更瀰漫，不见蒲与苇。\r\n有时漏日光，洪云薄如纸。\r\n欲晴又复阴，何以慰田里。\r\n郁郁不能舒，一坐不能舒，\r\n一坐四五起。"
        },
        {
            "title": "题臞庵",
            "content": "轻视浮名若一毛，名园百亩占江皋。\r\n三贤祠宇谁重葺，何不添公作四高。"
        },
        {
            "title": "和尹少稷席上韵",
            "content": "每恨千山隔，俄欣一日同。\r\n交游非比众，人物少如公。\r\n正欲扶公道，端期振此风。\r\n不须深退避，风雨要帡幪。"
        },
        {
            "title": "鲁漕惠鹿鹤花果",
            "content": "镂果团缯宛似真，尊前一见喜生春。\r\n感公持此为余寿，益悟浮生是幻身。"
        },
        {
            "title": "和陶读山海经十三首韵送机简堂自景星岩再住",
            "content": "我自归林下，亦复与世疏。\r\n赖有善知识，时能过吾庐。\r\n伴我说道话，我爱读佛书。\r\n师为岩上去，我亦为膏车。\r\n便欲殿我钵，随师同饭蔬。\r\n脱此尘俗累，长与岩石俱。\r\n此岩固高矣，卓出山海图。\r\n但比吾师高，还恐岩不如。\r\n\r\n【注释】：【原题】：\r\n和陶读山海经十三首韵送机简堂自景星岩再住隐静"
        },
        {
            "title": "再和",
            "content": "坐上花光欲照人，深疑花是洛中神。\r\n已拼今日如泥醉，何必须分妄与真。"
        },
        {
            "title": "和叶性之喜十",
            "content": "去岁饥荒特异常，那知今日便丰穰。\r\n田畴雨足经时润，院宇风生着处凉。\r\n老去我方辞五斗，秋来谁解积千仓。\r\n从今闾里无艰食，会见家家酒熟香。"
        },
        {
            "title": "送王龟龄得请还乡",
            "content": "两驰章奏叩天关，只愿归来老故山。\r\n愧我尚留牵吏役，羡君先去得身闲。\r\n冥鸿已逐高风举，倦鸟终随落照还。\r\n尚似杖藜寻旧约，雁峰深处共跻攀。"
        },
        {
            "title": "感旧",
            "content": "达宦吾乡旧罕闻，跻荣两禁止三人。\r\n二公嗟已归长夜，一老知能得几春。\r\n轩冕但堪遮俗眼，湖山正限乐天真。\r\n不妨日日花前醉，已是行年及七旬。"
        },
        {
            "title": "蒙恩易镇豫章丐假还乡途中偶成十七首",
            "content": "兹岭别二年，今朝又重过。\r\n过了环复来，袁哉蚁旋磨。"
        },
        {
            "title": "喜雨三首",
            "content": "昨朝偶得碧琳腴，不敢濡唇畏暑涂。\r\n雨过凉生襟袂爽，不妨倾倒且踟蹰。"
        },
        {
            "title": "和许守岩桂",
            "content": "桂华灿秋杪，造物气所钟。\r\n清香遍十里，不与凡卉同。\r\n使君雅好客，携酒临芳丛。\r\n被花恼不彻，一笑高堂烘。\r\n花本生月窟，何事来樊笼。\r\n疑是姮樊笼。疑是姮娥懒，\r\n睡起鬓蓬松。一枝欲斜插，\r\n误落秋山中。要须排日赏，\r\n拼取百尊空。莫待花零落，\r\n惆怅随西风。"
        },
        {
            "title": "早行五首",
            "content": "跋涉州涂仅八旬，今朝才得次安仁。\r\n更须五日为行客，方得开藩见吏民。"
        },
        {
            "title": "又登碧云亭感怀三十首",
            "content": "晚上危亭忆孟君，龙山一醉见天真。\r\n堪嗟东道空遗臭，争似尊前落帽人。"
        },
        {
            "title": "和任宰元绍见寄十首以归来问信湖山抚摩松菊",
            "content": "闲穿修竹行，时把孤松抚。\r\n身世两相忘，恍如居洞府。\r\n\r\n【注释】：【原题】：\r\n和任宰元绍见寄十首以归来问信湖山抚摩松菊为韵"
        },
        {
            "title": "机简堂自隐静归为万年主人访余林下相与道旧",
            "content": "吾乡本仙窟，石井尤奇特。\r\n民物生其间，古来盖千亿。\r\n惟师与我家，所居共阡陌。\r\n少小初无殊，长乃分儒释。\r\n\r\n【注释】：【原题】：\r\n机简堂自隐静归为万年主人访余林下相与道旧因以述怀"
        },
        {
            "title": "送春有感",
            "content": "物物俱有情，情尤钟我辈。\r\n况复病且衰，白发不相贷。\r\n今日送残春，倍觉生感慨。\r\n正恐明年春，此身不复在。\r\n忆昔少年时，逢春便倾盖。\r\n五十六年中，相亲复相爱。\r\n春虽自天来，只在花丛内。\r\n常忧地不宽，栽花容有碍。\r\n买山敢论钱，惟恐力不逮。\r\n花开即欲看，花好还须戴。\r\n诗必为花吟，酒必与药对。\r\n醉则卧花间，岂事形骸外。\r\n醒复绕花行，视之过粉黛。\r\n从人笑我狂，我作童儿态。\r\n自云尽此身，与春长相会。\r\n人事苦相争，花谢春亦退。\r\n我欲苦留春，春去不少待。\r\n为春搅离肠，寝食俱忘废。\r\n悲来不可禁，未免歌慷慨。\r\n我当保余龄，相见犹可再。\r\n若或径溘然，遂成永分背。\r\n愿春略踌躇，一樽容我酹。"
        },
        {
            "title": "再和",
            "content": "诸公得得走车轮，要向忙中乐此身。\r\n我昔不来今日到，始知枉作把麾人。"
        },
        {
            "title": "又登碧云亭感怀三十首",
            "content": "晚上危亭望远山，望中有水亦回歪。\r\n终然不似吾庐好，上下山色水色间。"
        },
        {
            "title": "又陈伯明知郡远寄诗篇因次韵二首",
            "content": "信笔题诗不记篇，聊凭赋咏写林泉。\r\n閒来倚杖云千嶂，睡起凭栏月一川。\r\n野性已安三径里，吟魂犹绕两湖边。\r\n何时更许陪清话，复把深杯手自传。"
        },
        {
            "title": "题望云亭",
            "content": "白云来何时，英英冠山椒。\r\n西风莫吹去，使我心摇摇。"
        },
        {
            "title": "和韩子云见寄四首",
            "content": "日在桑榆势欲倾，此时那可更贪程。\r\n屡凭熊轼惭无补，新葺燕巢欣有成。\r\n便好弃官还故里，不妨把酒乐余生。\r\n经纶事业须公等，看即持荷侍迩英。"
        },
        {
            "title": "和远老四首",
            "content": "事好休时便好休，不应人尽觅封侯。\r\n归来已快平生志，况有高人来聚头。"
        },
        {
            "title": "括苍胡经仲以经术授吾乡子弟",
            "content": "明日离樽难重倾，且停征驭话交情。\r\n知心自古不易得，况是途穷赖友生。"
        },
        {
            "title": "久欲乞归未得一日蒙恩放归不胜欣喜涂中得十",
            "content": "我病只宜投绂去，君恩却许奉祠归。\r\n小人报国非无志，正恐叨逾触祸机。\r\n\r\n【注释】：【原题】：\r\n久欲乞归未得一日蒙恩放归不胜欣喜涂中得十五首"
        },
        {
            "title": "和朱世同咏梅",
            "content": "竹篱茅舍旧同居，不见冰姿恰岁余。\r\n别后有谁亲几席，朝来忽喜映阶除。\r\n雪中有酒宜相就，月下无人肯自疏。\r\n端与岁寒长有约，不须青帝更吹嘘。"
        },
        {
            "title": "和经仲春日即事",
            "content": "策杖郊原信步行，沙边春水半涵清。\r\n花开旧树香仍在，燕葺破巢功未成。\r\n世路十年尘土面，春风万里鼓鼙声。\r\n从今准拟开怀去，到手荷杯莫厌倾。"
        },
        {
            "title": "和叶先生韵",
            "content": "三分春色一分强，风雨忧愁莫见妨。\r\n何幸山城官事少，且看溪路野花香。\r\n丝丝嫩绿垂流水，片片飞红逐去樯。\r\n一日要须拼一醉，百年能醉几千场。"
        },
        {
            "title": "挽范丞相五首",
            "content": "蚤岁登三事，皇朝第一人。\r\n声名塞寰宇，功业在生民。\r\n千载风云会，三朝柱石臣。\r\n堂堂无复见，空忆吐车茵。"
        },
        {
            "title": "和朱文卿春雪韵",
            "content": "春来何事尚凝严，一夜空庭霰雪兼。\r\n坐久罗衣惊顿薄，更阑杯酒觉频添。\r\n旋消疏滴檐间雨，更看平堆地上盐。\r\n谁道东风回暖律，韬霞掩日不容觇。"
        },
        {
            "title": "述怀",
            "content": "我爱白乐天，千载共称贤。\r\n行年七十五，奄忽遂溘先。\r\n我爱范忠宣，一代名德全。\r\n年龄甫至此，亦复成弃捐。\r\n二公虽已逝，四海至今传。\r\n顾我百无事，幸及二公年。\r\n今夏疾疢作，已分归黄泉。\r\n偶然得无事，固荷天见怜。\r\n但我有一语，恰欲与天言。\r\n有生则有死，如行者言旋。\r\n我是久行客，亦自应息肩。\r\n念人处一世，动为世网缠。\r\n开口罕欢笑，触绪多忧煎。\r\n纵使至百岁，终困尘俗缘。\r\n不如早瞑目，庶以全吾天。\r\n是非与宠辱，总不到我前。\r\n一心亦安静，却得返自然。\r\n况我办归计，久已止新阡。"
        },
        {
            "title": "和陈平仲中秋怀旧游",
            "content": "天末逢秋半，临流玩佳月。\r\n置酒延孤光，夜久凉风发。\r\n感时歌慨慷，醉来翻不悦。\r\n念人有聚散，念月有圆缺。\r\n万事转头空，百年飞鸟瞥。\r\n粤从罹乱离，头角嗟垂折。\r\n兀坐山谷间，何人定交结。\r\n素琴已尘埃，孤剑尚清刮。\r\n故人不可见，幽怀欲谁说。\r\n明月自团团，幽忧空烈烈。\r\n忽得陈子诗，辞旨两奇绝。\r\n历历叙旧游，笔端如有舌。\r\n何处复可从，酒壶行自揭，\r\n遥想鲍与刘，应亦叹胡越。\r\n要当按酒兵，无令冒斧钺。\r\n吾侪岂长贫，庙堂方简拔。"
        },
        {
            "title": "送侄赴廷试",
            "content": "昔年三榜偶联荣，人道吾家好弟兄。\r\n更喜鸰原俱有子，还来雁塔再题名。\r\n衰宗正恐儒风坠，晚景那知好事并。\r\n老子已为归去计，从今看汝奋鹏程。"
        },
        {
            "title": "游月岩",
            "content": "仙人蜕骨几何年，姓氏于今秘不传。\r\n石壁苍崖无处问，空余洞府尚依然。"
        },
        {
            "title": "和陶神释",
            "content": "人生禀一气，自微而至著。\r\n不问富与贫，不论新与故。\r\n自有形影初，我便相亲附。\r\n二子既有言，我宁无一语。\r\n汝形未生时，影复在何处。\r\n偶与我有缘，同生复同住。\r\n幸我所依人，造理仍知数。\r\n身虽未溘然，已办周身具。\r\n得酒即忘怀，宁复顾毁誉。\r\n醒即看云眠，目送孤鸿去。\r\n我亦得安闲，不忧还不惧。\r\n说与二子知，莫为身外虑。"
        },
        {
            "title": "二十七日泛舟偶成",
            "content": "小舟游漾小池中，偶与吾人笑语同。\r\n好把钓竿烟雨里，一蓑放我作渔翁。"
        },
        {
            "title": "赏梅偶成",
            "content": "一冬准拟赏江梅，直至如今始见开。\r\n已怪轻寒勒春住，更忧横雨把花摧。\r\n相携且看枝头雪，共坐聊倾树不杯。\r\n况是公庭无个事，何妨一醉习池回。"
        },
        {
            "title": "初冬山居即事十首",
            "content": "年去惊人老，坐来忘夜深。\r\n未能成一事，何敢废发阴。\r\n灯尽添残烛，山寒拥败衾。\r\n幸无尘俗虑，聊遂读书心。"
        },
        {
            "title": "和刘判官喜雪",
            "content": "滥把州麾奉北堂，自惭政术非龚黄。\r\n年丰物阜天所赐，容我养拙山水乡。\r\n今朝瑞气俄融结，散作飞花应时节。\r\n万家疫疠一扫除，尽道年时无此雪。\r\n幕中佳士欣得公，笔端能与造化通。\r\n乃知冰柱有家法，寡和未饶歌郢中。\r\n一望琼瑶迷四境，我复白头临绝顶。\r\n要须相与作春温，共向尊前拼酩酊。"
        },
        {
            "title": "又登碧云亭感怀三十首",
            "content": "晚上危亭与客同，话头只是说山中。\r\n老来百念消磨尽，只有归心羡暮鸿。"
        },
        {
            "title": "和陶影答形",
            "content": "行止每依人，人皆笑我拙。\r\n独以相从人，未能便弃绝。\r\n纵君得显荣，亦耻事谀说。\r\n人情苦好乖，会少常多别。\r\n而我独与君。初不易生灭。\r\n相亲如一体，亦不畏寒热。\r\n但我常自暇，而君力常竭。\r\n若以此比方，孰优还若劣。"
        },
        {
            "title": "久欲乞归未得一日蒙恩放归不胜欣喜涂中得十",
            "content": "兀兀篮舆足欲拳，聊扶藜杖步山边。\r\n招提此去无多地，且就僧房借榻眠。\r\n\r\n【注释】：【原题】：\r\n久欲乞归未得一日蒙恩放归不胜欣喜涂中得十五首"
        },
        {
            "title": "入界",
            "content": "日炙风吹人倦乏，山重水复路萦回。\r\n一番行病思休息，且喜今朝入界来。"
        },
        {
            "title": "寄刘汝一陈天予",
            "content": "昔年言路记同游，回首那知岁月流。\r\n已叹数公随物化，却欣二老与余留。\r\n去天不谓逾三岁，补外那知尚一州。\r\n想得赐环俱在即，不应似我老林丘。"
        },
        {
            "title": "送许守",
            "content": "惯分符竹理疲民，来往贤星又两春。\r\n语到江山端有助，化行风俗自还淳。\r\n我知既去思何武，人叹无从借寇恂。\r\n别酒径须拼一醉，他时良会恐无因。"
        },
        {
            "title": "题总持寺龙井",
            "content": "洞庭归去几何年，旱岁犹来泽我田。\r\n我访遗踪虽已泯，灵泉百尺尚依然。"
        },
        {
            "title": "登卧龙山",
            "content": "岿然千古卧龙山，节物年来□旧观。\r\n犹有楼台出天半，正令星斗逼人寒。\r\n春风偶种花千树，夏日仍栽竹万竿。\r\n自愧牧民无实□，漫留佳致后来看。"
        },
        {
            "title": "五月五日领客泛舟",
            "content": "要同佳客濯清泉，却下危楼上画船。\r\n拭目已看云际月，洗心还爱水中天。\r\n更无暑气侵尊俎，但有薰风入管弦。\r\n我欲就闲行作别，且拼一醉共陶然。"
        },
        {
            "title": "挽袁正言",
            "content": "言路同游记昔年，英风凛凛共推贤。\r\n从容峨豸霜台上，感慨婴鳞黼扆前。\r\n持橐自应登禁闼，乘轺聊复向江壖。\r\n一朝岂料成千古，空有清规后代传。"
        },
        {
            "title": "耿曼老自去秋起归兴以被旨捄荒方有行色来告",
            "content": "去秋已作送君诗，岂意淹留复许时。\r\n端为九重忧岁歉，故令六辔缓归期。\r\n万人全活俱安业，二麦收成足疗饥。\r\n此事一归君妙画，阴功当自有天知。\r\n\r\n【注释】：【原题】：\r\n耿曼老自去秋起归兴以被旨捄荒方有行色来告别伤成数语送之"
        },
        {
            "title": "赠方山人二首",
            "content": "日者俱云我未归，独君算我有归期。\r\n仍言不出三秋里，东望家山喜可知。"
        },
        {
            "title": "有感十首",
            "content": "雪压穹庐风怒号，纷然羊马杂腥臊。\r\n遥知玉座无余地，叹息功臣甲第高。"
        },
        {
            "title": "桃花菊",
            "content": "名园看尽好花枝，黄菊施朱独未窥。\r\n应是天怜秋寂寞，故分春色到东篱。"
        },
        {
            "title": "喜晴",
            "content": "我家世业本农夫，力作耕田供百需。\r\n食无鱼兮出无车，但守桑梓依枌榆。\r\n中更兵火田园芜，骨肉奔迸几为奴。\r\n饥肠雷转寒侵肤，中夜穷鬼常揶揄。\r\n自笑为生亦良劬，此身何由出泥涂。\r\n始弃耒耜亲诗书，一以经训为菑畲。\r\n弟兄相继蹑云衢，吾乡往往推诸吴。\r\n我虽有志徒区区，顾惭小技非大巫。\r\n向来聊出应时须，亦复接武丹陛趋。\r\n退视才悭思且枯，敢意滥吹东郭竽。\r\n自从得请归田庐，万事闭眼不问渠。\r\n岂谓割分姑孰符，一时乏使偶见除。\r\n此邦自昔称膏腴，千里旧富稻与鱼。\r\n十年九潦田无租，今岁{左禾右罢}稏方满圩。\r\n邦人举首争欢呼，谓此丰登亘古无。\r\n骤然一雨惊里闾，直疑平地浮江湖。\r\n灵祠致祷才登舆，已见皎日升东隅。\r\n一方今既奠厥居，太守宁不欲自娱，\r\n便可投绂歌归欤。"
        },
        {
            "title": "折梅",
            "content": "不傍茅檐便竹篱，初开犹未许人知。\r\n一枝到手春虽浅，肯负花前金屈卮。"
        },
        {
            "title": "送汪枢帅福唐",
            "content": "试数中兴社稷臣，独公名德冠簪绅。\r\n合依衮绣归双阙，却拥旌幢帅七闽。\r\n帝欲十连均雨露，人思四海静风尘。\r\n会须展尽经纶手，总把安危佩一身。"
        },
        {
            "title": "余既和乐天诗而喜于年及之心犹不能自已又复",
            "content": "新岁妻孥庆七旬，遍赒邻里及孤贫。\r\n高年满座有醉客，丐者塞涂无馁人。\r\n平日要同人喜乐，此时宁间物疏亲。\r\n余生自度浑能几，讵可徒劳负此身。\r\n\r\n【注释】：【原题】：\r\n余既和乐天诗而喜于年及之心犹不能自已又复再和八首"
        },
        {
            "title": "和任宰元绍见寄十首以归来问信湖山抚摩松菊",
            "content": "为邑赤城下，岂欲寻赤松。\r\n我家幸不远，杖履会相从。\r\n\r\n【注释】：【原题】：\r\n和任宰元绍见寄十首以归来问信湖山抚摩松菊为韵"
        },
        {
            "title": "和朱文聊落解后书怀",
            "content": "先生英气欲横秋，唾手功名岂待求。\r\n共指层霄看展翼，谁知平地亦沉舟。\r\n箦中宰相宁嫌辱，胯下将军未足羞。\r\n有志会须腾踏去，莫将富贵羡王侯。"
        },
        {
            "title": "病中有感",
            "content": "大暑苦河鱼，久乃变成痢。\r\n辗转枕席间，百药几尽试。\r\n神气顿索然，不止形容悴。\r\n自谓与鬼隣，偶然有生意。\r\n方欲少开眉，赤目又为崇。\r\n余年能几何，十日不知味。\r\n今虽强支持，下箸犹畏忌。\r\n去岁夏到官，今年又秋至。\r\n默数一年中，安好无一二。\r\n顾此衰病躯，岂堪长代匮。\r\n回首望故山，幸有宽闲地。\r\n不如归去年，笑歌聊自慰。"
        },
        {
            "title": "和子仪送箭筍二首",
            "content": "与君林下久相从，蔬筍由来嗜好同。\r\n不饷腥膻惟饷此，想应知我旧家风。"
        },
        {
            "title": "久欲乞归未得一日蒙恩放归不胜欣喜涂中得十",
            "content": "老夫非是厌洪都，正恐沉迷失故吾。\r\n纵使东湖花似锦，不如归对小西湖。\r\n\r\n【注释】：【原题】：\r\n久欲乞归未得一日蒙恩放归不胜欣喜涂中得十五首"
        },
        {
            "title": "又陈伯明知郡远寄诗篇因次韵二首",
            "content": "喜到旧家山水乡，依然山色与湖光。\r\n此身宛在真仙窟，回首空怀太守章。\r\n岂意新诗犹见及，尚言故郡不相忘。\r\n自怜秕政无遗爱，安得人思蔽芾棠。"
        },
        {
            "title": "梅花下闻角声",
            "content": "兀坐江城厌寂寥，喜逢春色上梅梢。\r\n寄言画角休吹遍，留与铃斋作淡交。"
        },
        {
            "title": "游仙都观五首",
            "content": "策杖行行入翠微，步虚山下久忘归。\r\n幽栖宜有中林士，何事斯人近世稀。"
        },
        {
            "title": "和许守松阴",
            "content": "乔松转日影斜斜，穿入疏棂细作花。\r\n怪得清阴长不改，原来松下蛰龟蛇。"
        },
        {
            "title": "和梁次张谢得酒见寄四首",
            "content": "妙龄才气压同升，谈笑端能却五兵。\r\n况复锦囊新且丽，粲如春树万枝荣。"
        },
        {
            "title": "前太守仲求石问留题因和三首",
            "content": "此日老法从，当年穷秀才。\r\n从今归去好，非不遇时来。"
        },
        {
            "title": "和陶咏贫士七首",
            "content": "光景如春花，身世似秋蓬。\r\n渊明洞此理，养拙不求工。\r\n上独思四皓，下独友两龚。\r\n出处呻或异，心迹亦略同。\r\n安贫抱全节，虽穷亦如通。\r\n九原傥可作，我欲以身从。"
        },
        {
            "title": "晚晴三首",
            "content": "三分春色二分过，那更边宵风雨多。\r\n试向园中问消息，不知还尚有花麽。"
        },
        {
            "title": "和王龟龄待制贡院落成二首",
            "content": "主盟湖学属何人，赖有公来为作新。\r\n士俗似闻衰也久，文场今见美哉轮。\r\n挈还旧观人争睹，赋就新诗笔有神。\r\n苕霅儒风从此振，文翁端恐是前身。"
        },
        {
            "title": "和陈天予卜居二首",
            "content": "夫子有直气，声名重如山。\r\n上书遭放逐，去国知几年。\r\n伤弓念投林，失水思潜渊。\r\n但期归里社，问舍仍求田。\r\n迨兹是卜筑，占胜郊野间。\r\n梅竹映左右，溪山绕后前。\r\n且欣轮奂美，碧瓦生青烟。\r\n莫叹经营苦，绿鬓成华颠。\r\n君虽欲退处，天岂容久闲。\r\n会起佐明主，四海俱晏然。"
        },
        {
            "title": "和陶读山海经十三首韵送机简堂自景星岩再住",
            "content": "我年七十五，木末挂残阳。\r\n纵使身未逝，亦岂能久长。\r\n尚冀林间住，与师共末光。\r\n孤云俄暂出，道俗纷苍黄。\r\n\r\n【注释】：【原题】：\r\n和陶读山海经十三首韵送机简堂自景星岩再住隐静"
        },
        {
            "title": "再和",
            "content": "少年勤苦惜三余，老去惟思泛五湖。\r\n已向林间甘淡泊，更从尘外学虚无。\r\n酒徒渐觉随年减，诗债还应隔岁逋。\r\n强欲冥搜赓绝唱，苦无笔力似三苏。"
        },
        {
            "title": "和闾丘省干喜雨韵",
            "content": "铃斋坐啸不为颇，愁叹翻然变咏歌。\r\n千里正忧无旧谷，一朝俄喜浃新禾。\r\n云师蔽日如张帜，雨阵横空似拥戈。\r\n我忝郡丞何所补，但将新句对松哦。"
        },
        {
            "title": "里有蒋生者颇志于学迫于贫困吾叔德先见而怜",
            "content": "君不见昔日泰山孙先生，蹭蹬穷途道未行。\r\n读书有志破万卷，置锥无地可躬耕。\r\n高堂亲老仰甘旨，未免道路长营营。\r\n睢阳客舍一再过，牢落谁人如姓名。\r\n文正范公真好士，一见宾阶喜气形。\r\n深知先生非乞客，金在泥沙玉在荆。\r\n底事穷年事奔走，厄贫废学诚可矜。\r\n因留乡校周所急，奉亲为学使有成。\r\n先生果不负公望，行益修兮经益明。\r\n十年声名动廊庙，天下望之如日星。\r\n一代儒宗君试数，谁不首以先生称。\r\n向使不遇文正公，亦将因循埋没如腐萤。\r\n吁嗟此风寂寞久，岂是亩亩无如先生之才能。\r\n世人俗眼弃贫贱，胸中壮气空峥嵘。\r\n吾家叔父特达士，汪汪伟量如沧溟。\r\n比隣有蒋生，所志在穷经。\r\n迫于饥寒故，无以赡亲庭。\r\n不问师道己未足，聚训青衿已十龄。\r\n锐志日已丧，尘事日已婴。\r\n顾虽仅能供子职，而此术业何由精。\r\n吾叔念之为慨然，一见自待如父兄。\r\n恐子坐穷竟废弃，亟使就学趋准绳。\r\n况有括苍胡夫子，传道吾里作世程。\r\n执经座下子无忽，子之所须吾其应。\r\n倾囷倒廪略无靳，阔视世俗亲疏情。\r\n我闻此事犹叹息，俗士闻之应骇惊。\r\n近来世道太浇薄，骨肉犹作锱铢争。\r\n故虽有子尚不教，但欲黄金自满籯。\r\n安能推其余，以及异姓忘爱憎。\r\n伟哉吾叔贤，远继文正公之英声。\r\n蒋生其勉之，无使后人独羡孙先生。\r\n\r\n【注释】：【原题】：\r\n里有蒋生者颇志于学迫于贫困吾叔德先见而怜之赡其有无使从胡经仲学作诗勉之"
        },
        {
            "title": "和周明瞻秋香五首",
            "content": "恼人风味冠江南，浪蕊浮花总觉凡。\r\n对此自宜文字饮，不须更倩玉纖掺。"
        },
        {
            "title": "和金克孝韵",
            "content": "长嗟轩冕累吾身，幸得归来见此君。\r\n晚出渔樵呼作伴，行随鹿鹤与同群。\r\n浮光喜踏山前月，弄影贪看水底云。\r\n还有江梅通信息，一枝暗里递清芬。"
        },
        {
            "title": "和左达功春日见寄二首",
            "content": "万方多难日，千里故人心。\r\n酒社知谁在，诗盟阻重寻。\r\n莺啼空日暮，花落又春深。\r\n我去惭我计，何年计见临。"
        },
        {
            "title": "寄韩子云二首",
            "content": "点检枝头春已来，不应辜负掌中杯。\r\n与君索笑须宜早，莫待城头吹落梅。"
        },
        {
            "title": "和董伯玉不向东山久韵",
            "content": "读书想前人，往往得师友。\r\n每爱钓渭滨，颇喜耕谷口。\r\n夫岂与世违，甘心卧岩薮。\r\n升沉自有时，此意君知不。"
        },
        {
            "title": "藏云寺有海棠一树在僧舍后竹篱荆棘之间余因",
            "content": "海棠一树竹篱根，密掩深藏若避人。\r\n移向亭前端有意，要令山下尽知春。\r\n\r\n【注释】：【原题】：\r\n藏云寺有海棠一树在僧舍后竹篱荆棘之间余因劝耕偶见之遣兵移植于堂下仍赋一绝以纪之"
        },
        {
            "title": "喜雨三首",
            "content": "铄石流金苦异常，行人谁不困秋阳。\r\n狂风忽送排檐雨，涤尽炎威作晚凉。"
        },
        {
            "title": "送方务德侍郎得请东归",
            "content": "三抗封章未得归，故山归梦每飞驰。\r\n羡君却向林泉去，愧我犹为印绂縻。\r\n忙里光阴能自惜，静中气味许谁知。\r\n只疑天靳清闲福，丹诏还催上赤墀。"
        },
        {
            "title": "喜晴",
            "content": "积阴初散雨初收，一解霖霪十日忧。\r\n已见郡条平似水，不妨官舍冷如秋。\r\n年来触绪无佳思，老去同僚得胜流。\r\n更喜丰年消息好，从今还遂稻粱谋。"
        },
        {
            "title": "前太守仲求石问留题因和三首",
            "content": "度力难堪事，甘心作弃才。\r\n欲归归未得，却悔出山来。"
        },
        {
            "title": "游仙都观五首",
            "content": "闻道山颠有鼎湖，莲花还似旧时无。\r\n轩辕去后空车辙，疑此山川即旧都。"
        },
        {
            "title": "生朝有感",
            "content": "姑溪来几日，两度见生朝。\r\n亲旧三年隔，乡关千里遥。\r\n梅还开旧树，柳更长新条。\r\n只有双蓬鬓，天公不见饶。"
        },
        {
            "title": "题养浩轩",
            "content": "丈夫穷饿亦陶陶，肯使胸襟挂一毫。\r\n千古功名输慷慨，百年荣辱付酕醄。\r\n斗间古剑光芒直，雪后青松意气高。\r\n安得泊船沽美酒，月明相对读离骚。"
        },
        {
            "title": "李仓子长按行偶成四韵奉呈",
            "content": "长年踪迹叹西东，此地那知得会逢。\r\n老去我将归梓里，时来君合拜芝封。\r\n故交零落添新家，晚景衰颓减旧容。\r\n今日尊前休惜醉，回头千里暮山重。"
        },
        {
            "title": "感花",
            "content": "年来老病苦相侵，已是伤春不自禁。\r\n那更雨声长在耳，连朝滴碎惜花心。"
        },
        {
            "title": "九月二十六日同朝宗泽民游洞宫用刘使君韵二",
            "content": "爱游此地已多年，今日身心始豁然。\r\n洞里真人虽羽化，苍苍乔木自参天。\r\n\r\n【注释】：【原题】：\r\n九月二十六日同朝宗泽民游洞宫用刘使君韵二首"
        },
        {
            "title": "寄龚漕六首",
            "content": "自古知心不易逢，君心还与我心同。\r\n纵令自择交成契，更有何人得似公。"
        },
        {
            "title": "三七侄入新屋",
            "content": "华屋新成集贺宾，门阑盛事一番新。\r\n愿言积德高于屋，屋下长存百岁人。"
        },
        {
            "title": "初冬山居即事十首",
            "content": "屋角营书室，新成八九椽。\r\n开林延爱日，甃石截流泉。\r\n山近岚光逼，窗疏月色穿。\r\n寒梅何日吐，我欲醉花前。"
        },
        {
            "title": "送朱彦先归乡",
            "content": "西风一夜扫残枝，处处寒砧捣客衣。\r\n我正思归归未得，却于江上送君归。"
        },
        {
            "title": "又登碧云亭感怀三十首",
            "content": "晚上危亭望彼苍，时时飞电迸流光。\r\n嗟人生世须臾里，未必能如电久长。"
        },
        {
            "title": "感花",
            "content": "雨脚才收拟杖藜，檐前依旧又垂垂。\r\n倘余有分花间醉，会有风和日暖时。"
        },
        {
            "title": "生朝有感",
            "content": "每岁逢生日，予心喜复悲。\r\n新年六十六，能得几多时。"
        },
        {
            "title": "六月二十一日早行十六首",
            "content": "稻苗初穗出纷纷，半是青云半白云。\r\n坐看黄云呈上瑞，田家无处不忻忻。"
        },
        {
            "title": "和李民载梅花二首",
            "content": "褐衣怀玉未全贫，况有梅花作好春。\r\n丽句与花相映发，总输天上谪仙人。"
        },
        {
            "title": "和池州陈教授韵二首",
            "content": "人物今谁似此郎，合居严近赞垂裳。\r\n未将事业先诸老，且把文章变一方。\r\n今日杏坛风似鲁，向来铁砚志如桑。\r\n会看奋迅为时用，展尽胸中计策长。"
        },
        {
            "title": "和刘正夫见寄",
            "content": "已是龙钟七十人，故应告老上章频。\r\n九重垂念如慈父，一旦容归作幸民。\r\n今我可怜非故我，此身才喜是吾身。\r\n花前幸有尊中醁，且醉湖山几度春。"
        },
        {
            "title": "机简堂自隐静归为万年主人访余林下相与道旧",
            "content": "果续佛慧命，作大善知识。\r\n我虽登禁涂，无功亦无德。\r\n但有忧国心，徒劳竟何益。\r\n挂冠归林下，面亦无惭色。\r\n\r\n【注释】：【原题】：\r\n机简堂自隐静归为万年主人访余林下相与道旧因以述怀"
        },
        {
            "title": "和陈子良海棠四首",
            "content": "十年栽种满园花，无似兹花艳丽多。\r\n已是谱中推第一，不须还更问如何。"
        },
        {
            "title": "志道相见和前韵",
            "content": "每忆湖山动老怀，今朝始作故乡回。\r\n正惭行李匆匆去，忽报轺车得得来。\r\n幸对清谈挥玉麈，肯辞痛饮倒金杯。\r\n我归已遂终焉计，何日重逢笑口开。"
        },
        {
            "title": "送黄仲秉舍人赴湖南漕",
            "content": "巧伪由来苦乱真，独持正论竦簪绅。\r\n身心赢得为君子，学术宁将杀世人。\r\n已向廷中伸此道，更来湖外济斯民。\r\n愿言恢作经纶业，会有功名遇合辰。"
        },
        {
            "title": "和金克孝韵",
            "content": "天公放我作閒人，宠辱无缘到我身。\r\n浊酒兴来宁惜醉，小园日涉不嫌频。\r\n只知丘壑追元亮，敢望京师说子真。\r\n渐近青春尤可乐，有花如锦草如茵。"
        },
        {
            "title": "和陶阻风于规林韵寄陈时中二首",
            "content": "人皆有还往，我独无所之。\r\n若不见君子，谁与同襟期。\r\n嗟我已衰老，无复少壮时。\r\n纵使善卫养，岂能长在兹。\r\n愿言时命驾，容我亲色辞。\r\n我已不强酒，从今君莫疑。"
        },
        {
            "title": "和王朝议韵",
            "content": "晚日转云头，长空收雨脚。\r\n稍觉暑气清，独坐倾桑落。\r\n兴来或醉吟，接{上四下离}还倒著。\r\n胸中了无忧，事事俱脱略。\r\n缅怀我友朋，踪迹东西各。\r\n几欲往从之，恨被微官缚。\r\n此来得夫子，臭味颇相若。\r\n倾盖便论心，开怀不我却。\r\n新诗一何工，清思渺寥廓。\r\n才如李杜雄，句压曹刘弱。\r\n顾我志意衰，笔力不如昨。\r\n明时百无用，正恐填沟壑。\r\n公余幸少闲，对酒且深酌。\r\n拭目看诸公，衮衮登台阁。"
        },
        {
            "title": "又登碧云亭感怀三十首",
            "content": "晚上危亭景色饶，眼中突兀是凌歊。\r\n三千粉黛知何许，只有江山锁寂寥。"
        },
        {
            "title": "又和黄清表惠早梅",
            "content": "姑射风姿绝点埃，年年长是腊前开。\r\n方疑今岁无消息，多谢君能折取来。"
        },
        {
            "title": "和陶命子韵示津调官",
            "content": "勿谓吾身，有才有德。\r\n可以安世，可以益国。\r\n不善用之，鲜不为忒。\r\n所以古人，戒之在得。"
        },
        {
            "title": "王百洪遭旱经火之后赴官荆南作诗勉之",
            "content": "莫将外物挠胸中，旱魃从他更祝融。\r\n道从不应缘火尺，生涯会复值年丰。\r\n事经盘错才方见，诗到羁穷句始工。\r\n休叹徒劳淹幕府，要君努力振家风。"
        },
        {
            "title": "和沈子寿见寄",
            "content": "心地荒芜旷几春，朅来邂逅共耕耘。\r\n交情正喜清如水，归兴那知去似云。\r\n百首漫劳频寄远，一樽终拟再论文。\r\n胡为竟尔乖前约，寂寞车音杳不闻。"
        },
        {
            "title": "再和前韵赠江朝宗",
            "content": "方欣佳客至，已寄好诗来。\r\n玩味徒三叹，披寻欲百回。\r\n相思愁梦断，一见笑颜开。\r\n便欲扶藜杖，江头共探梅。"
        },
        {
            "title": "领客赏梅",
            "content": "只拟花开把酒杯，南枝忽递暗香来。\r\n径须领客同清赏，莫待城头吹落梅。"
        },
        {
            "title": "初冬山居即事十首",
            "content": "田宅虽无几，琴书幸有余。\r\n不妨临水赋，况是背山居。\r\n适意真为乐，浮名总是虚。\r\n前贤犹若此，我辈欲何如。"
        },
        {
            "title": "和詹守二首",
            "content": "一日相逢喜有余，对谈胜读十年书。\r\n欢声已溢枌榆社，和气还蒸蓬荜居。\r\n敢道主标攀靖节，或疑胜致到华胥。\r\n愿言莫惜留连醉，看我东皋带雨锄。"
        },
        {
            "title": "任漕鲁漕同谒史发运为庐阜之游恨不得偕行因",
            "content": "岁事行将半，今年又有秋。\r\n喜君将漕计，容我厕英游。\r\n湓浦古来胜，庐山天下幽。\r\n此行殊不恶，莫惜少迟留。\r\n\r\n【注释】：【原题】：\r\n任漕鲁漕同谒史发运为庐阜之游恨不得偕行因成小诗二首"
        },
        {
            "title": "和李子仪韵四首",
            "content": "甚矣吾儿病，求安欲吁天。\r\n忧心千里切，喜信一朝传。\r\n远胜开金穴，浑如得宝鞭。\r\n若非天相我，今日岂能然。"
        },
        {
            "title": "六月二十一日早行十六首",
            "content": "为忆湖山且暂归，此心不是要追时。\r\n君恩留我非由己，寄语山灵莫勒移。"
        },
        {
            "title": "和任宰元绍见寄十首以归来问信湖山抚摩松菊",
            "content": "绿鬓久垂雪，壮心今已灰。\r\n翩然归旧隐，端似再生来。\r\n\r\n【注释】：【原题】：\r\n和任宰元绍见寄十首以归来问信湖山抚摩松菊为韵"
        },
        {
            "title": "和王夷仲至日有感",
            "content": "葭灰管里气初浮，阳长阴消不自谋。\r\n吾道穷耶当复泰，此身老矣不禁愁。\r\n得闲正好寻诗社，乘兴何妨上钓舟。\r\n拟待梅开同胜赏，且宽归兴少迟留。"
        },
        {
            "title": "远眺",
            "content": "万壑千岩百尺楼，地形高压浙东州。\r\n旁窥照水烟波阔，四顾沧溟雪浪浮。\r\n远望尚赊秦辙迹，怀人还想晋风流。\r\n凭栏已足消尘臣，何必三山汗漫游。"
        },
        {
            "title": "和许守喜雪韵",
            "content": "冻云垂地木停号，六出飞花遍九皋。\r\n已见随车翻缟带，还疑纵猎散风毛。\r\n幽人乘兴空回棹，公子无言独拥袍。\r\n顾我年来诗思涩，强吟冰柱愧才高。"
        },
        {
            "title": "又登碧云亭感怀三十首",
            "content": "晚上危亭兴未穷，仰看星斗已悬空。\r\n可怜熠炔飞撩乱，也欲争光迥野中。"
        },
        {
            "title": "再和",
            "content": "嗟我性拙疏，平生好泉石。\r\n好景与良辰，风清并月白。\r\n必对佳友朋，一尊陶永夕。\r\n雅志在轻肥，生笑公西赤。\r\n岁晚效一官，粗竭区区力。\r\n所得仅牛毛，罪戾如山积。\r\n与其镇营营，终朝有忧色。\r\n孰若归去来，日作太仓籴。\r\n虽然食不充，野性还自得。\r\n况复二老人，年来多病厄。\r\n杜门奉旨甘，此意自平昔。\r\n端欲务宽闲，初非为矫激。\r\n他日会稽归，期言终不食。\r\n人谁谅此心，交游谩千百。\r\n独幸王夫子，相知如鲍叔。\r\n怜我气早衰，短发仅覆额。\r\n信我非人伪，有意在作德。\r\n余生能几何，舍此将安适。\r\n世路多风波，谈间起仇敌。\r\n且复倒壶觞，乐此承平日。"
        },
        {
            "title": "和陶咏二疏韵",
            "content": "世人躯宠荣，往往麾不去。\r\n日已迫桑榆，驰婺方成趣。\r\n谁肯急流中，便作冥鸿举。\r\n屈指数哲人，在昔独疏傅。\r\n万口共称贤，饯送塞归路。\r\n天子亦嘉之，赐金示优顾。\r\n渊明作此诗，端欲迷者悟，\r\n我观二疏高，岂无子孙虑。\r\n挥金以自娱，益表清节著。"
        },
        {
            "title": "又登碧云亭感怀三十首",
            "content": "晚上危亭忆隐居，高情逸气古人无。\r\n横山只有精庐在，无复书堂旧药炉。"
        },
        {
            "title": "登进贤县治后山望云亭",
            "content": "古木千章翠欲交，白云疑只在松梢。\r\n公余莫惜频登眺，无限风烟满四郊。"
        },
        {
            "title": "又和谢良辅惠箭筍",
            "content": "卜得幽居山绕屋，四围景物何纷郁。\r\n门前掩映百垂杨，墙里回环万修竹。\r\n风来花气竞薰人，日出鸟声浑满谷。\r\n檐前花树尽堪攀，砌下清泉常可掬。\r\n暮年得此复何求，但闭柴荆理松菊。\r\n客至草草具杯盘，随分烹炮荐鱼肉。\r\n野人颇厌近腥膻，长苦春蔬餐不足。\r\n固知竹箭已抽萌，玉箸琼簪破苔绿。\r\n非君好事无寄将，安得今朝充我腹。\r\n礼勤意厚已难当，仍出长篇相付嘱。\r\n嗟予朴拙岂知诗，只觉珠玑照双目。\r\n朝吟夕咏自忘疲，虽欲安眠眠不熟。\r\n起来烂煮饱枯肠，尽却韭葅并豆粥。\r\n人生嗜好固不同，此味定知人共欲。\r\n第惭作报乏琼瑶，恶语虽多漫盈牍。"
        },
        {
            "title": "赠余居士二首",
            "content": "我老只思还旧隐，君今更为卜新阡。\r\n余生得此夫何欠，所欠归来一溘然。"
        },
        {
            "title": "挽汤丞相三首",
            "content": "平步青云上，逢辰亦盛哉。\r\n十年登两地，四见入中台。\r\n独擅调元手，咸推济世才。\r\n如何天不慦，一夕泰山颓。"
        },
        {
            "title": "和若夫韵二首",
            "content": "老夫吟咏本非长，僻性年来忽异常。\r\n唯是平生爱风月，致令清夜梦池塘。\r\n正惭遣与非工部，却喜言诗有卜商。\r\n佳句偶从閒里得，片心如到白云乡。"
        },
        {
            "title": "谢钱参惠驴",
            "content": "白发衰翁七十余，尚劳轸记特驰书。\r\n知无仙骨能骑鹤，喜有残骸可跨驴。\r\n廐下分来齐骏驷，林间乘去胜巾车。\r\n更烦拈出荆申事，遐想风流愧莫如。"
        },
        {
            "title": "岩桂盛开感而有作",
            "content": "抱痾三月未能瘳，乐事都无只有愁。\r\n忽觉天香参鼻观，顿令病客展眉头。\r\n拟招宾佐同欢赏，奈怯壶觞且罢休。\r\n却忆向来无事日，年年花下醉千秋。"
        },
        {
            "title": "挽范丞相五首",
            "content": "贵处人臣极，居忘相位尊。\r\n朝廷名德重，前辈典刑存。\r\n方喜生同世，俄惊吊在门。\r\n百年知己恨，寂寞向谁论。"
        },
        {
            "title": "和远老见怀",
            "content": "老去肖阴能几休，只求适意不求多。\r\n消除旧恨凭三盏，断送余生付一蓑。\r\n风月情怀虽已灭，渔樵伴侣尚相过。\r\n师来好趁荷花盛，我欲同游击棹歌。"
        },
        {
            "title": "和左达功春日即事二首",
            "content": "世途虽反侧，春草自萋迷。\r\n独树花仍发，何枝鹊可栖。\r\n犬羊终逐北，貔虎未征西。\r\n回首长安路，茫茫日欲低。"
        },
        {
            "title": "和田伯清见寄",
            "content": "可叹人生有限身，终朝长是困嚣尘。\r\n向来每愧为人役，今日方能保我真。\r\n幸有一丘堪避俗，何妨百岁作閒人。\r\n更烦妙句相褒借，顿觉柴门暖似春。"
        },
        {
            "title": "挽楼枢密二首",
            "content": "忆昔登龙日，从容接胜游。\r\n轩窗临绿野，尊俎俯清流。\r\n尚欲荣花坞，那知负钓舟。\r\n新阡何处是，极目暮云愁。"
        },
        {
            "title": "到仪真沙河阻风三首",
            "content": "求退那知却冒迁，天心人意古难全。\r\n今朝行役还堪笑，下水船为上水船。"
        },
        {
            "title": "和戴解元雄飞瑞香二首",
            "content": "芳心似与春风约，绝艳还宜晓日笼。\r\n虽谢幽人持赠我，对花无奈忆山中。"
        },
        {
            "title": "读丐辞不允诏书感而有作",
            "content": "齿豁头童已暮年，未容归去亦堪怜。\r\n只思旧隐如元亮，宁有新诗似惠连。\r\n万事此生浑已矣，一尊今日且陶然。\r\n宦情况复清如水，何必移封向酒泉。"
        },
        {
            "title": "挽翟伯寿二首",
            "content": "少日为僚古乐成，一时共喜得豪英。\r\n盍簪便有功名志，倾盖曾无世俗情。\r\n回想旧游如昨梦，顿成尘迹负平生。\r\n故人倒指雕零尽，矫首佳城泪欲倾。"
        },
        {
            "title": "和胡经仲中秋",
            "content": "平生恶晻昧，虚空光陆离。\r\n心与此月同，不容一毫疵。\r\n恨月有圆缺，不得常清奇。\r\n每欲语天公，仍斫此桂枝。\r\n青冥去无路，思虑空劳疲。\r\n明知此意苦，殷勤长我随。\r\n去年西湖上，烂醉吟悲辞。\r\n今年巧相觅，似欲叙离思。\r\n西风为披拂，浮云无蔽专亏。\r\n坐开百壶酒，与月论襟期。\r\n永结无情欢，谢此世上儿。\r\n吾友胡夫子，豪荡笑墨厘。\r\n拟借月颜色，为君鉴薄帷。\r\n告之且痛饮，行乐当及时。"
        },
        {
            "title": "和鲁漕喜雨韵",
            "content": "下车逢好雨，清兴一何长。\r\n暑退郊原爽，风生院落京。\r\n登楼延夜月，绕树探秋香。\r\n况得陪诗社，从容乐岁穰。"
        },
        {
            "title": "登列岫",
            "content": "此邦已是富烟光，那更斯亭冠此邦。\r\n正向座中窥列岫，恰从檐下瞰长江。\r\n闲穿松径云生屧，宴坐蒲团月满窗。\r\n想得山人应笑我，老来强拥碧油幢。"
        },
        {
            "title": "渡钱塘江",
            "content": "万顷烟波一叶轻，风来枕上觉凉生。\r\n我行触热浑无奈，却喜身心得顿清。"
        },
        {
            "title": "和鲁漕春雨有感三首",
            "content": "自叹苍颜不复童，幸然三老此时同。\r\n登高能赋多佳咏，把酒论文有古风。\r\n可恨雨师频作恶，直疑春事遂成空。\r\n愁来不用殷勤劝，已判花前为一中。"
        },
        {
            "title": "挈累来当涂闻已入境感怀有作二首",
            "content": "鸥鹭相疏雁鹜亲，簿书丛里度光阴。\r\n尘埃已觉胸中满，霜雪还从鬓上侵。\r\n尽室修途方在念，连宵苦雨若为心。\r\n明朝傥得成团聚，有酒从教取次斟。"
        },
        {
            "title": "梅庄主人袖诗见过累日欲得次韵以汩汩无暇且",
            "content": "偶驱小队踏苍苔，无数梅花照眼开。\r\n更有高人同胜赏，此行端是不虚来。\r\n\r\n【注释】：【原题】：\r\n梅庄主人袖诗见过累日欲得次韵以汩汩无暇且和一绝"
        },
        {
            "title": "和梁次张韵",
            "content": "妙龄才藻擢文犀，声价何须待品题。\r\n独狍孤衷长拱北，拟摅妙画欲平西。\r\n五年不见如如渴，一笑相逢醉似泥。\r\n我老已为林下计，看君平步上云梯。"
        },
        {
            "title": "姑溪楼",
            "content": "四面楼成已壮观，兹楼仍更出云间。\r\n一条溪引五湖水，千里江分两岸山，\r\n是处风烟俱秀发，旧家气象顿追还。\r\n公余幸此同登览，一醉休辞酒量悭。"
        },
        {
            "title": "和郭教授立春除夜之作二首",
            "content": "意广才高困谤伤，又还客里换年光。\r\n驱驰道路风霜苦，放荡江湖日月长。\r\n纵未致身登凤阁，也应平步入鹓行。\r\n胡为尚郁骞腾志，无地栖迟寄寺廊。"
        },
        {
            "title": "重阳用昔年所作韵",
            "content": "行尽天涯鬓欲霜，又来姑孰过重阳。\r\n试登翠巘邀珠履，更唤红裙侑玉觞。\r\n野菊有花供客眼，公庭无事恼人肠。\r\n诸君莫惜长鲸量，且伴衰翁入醉乡。"
        },
        {
            "title": "题鉴止堂",
            "content": "道人本无俗，肯与世浮沉。\r\n坐对一池水，净观千古心。\r\n月高天宇豁，风静夜堂深。\r\n此意知谁会，泠然抚素琴。"
        },
        {
            "title": "题圭师松云庵",
            "content": "一瓶一钵一枝筇，皓首归来万事慵。\r\n应笑白云犹世态，却来庵外媚孤松。"
        },
        {
            "title": "和任宰元绍见寄十首以归来问信湖山抚摩松菊",
            "content": "出仕惭无补，长年咏式微。\r\n天公怜我意，一旦许来归。\r\n\r\n【注释】：【原题】：\r\n和任宰元绍见寄十首以归来问信湖山抚摩松菊为韵"
        },
        {
            "title": "到仪真沙河阻风三首",
            "content": "快意由来未易逢，顺流却值打头风。\r\n篙师知是江神怒，引棹重回小浦中。"
        },
        {
            "title": "待雪吴子仪二首",
            "content": "晓见纷纷满四山，胡为未肯到人间。\r\n化工若解呈新巧，速剪冰花破我颜。"
        },
        {
            "title": "再用示方山人韵二首",
            "content": "不羡千金狐腋裘，只知饱暖度春秋。\r\n如今万事皆逾分，此外何求更不休。"
        },
        {
            "title": "初冬山居即事十首",
            "content": "我爱山居好，冬来惬野情。\r\n檐前朝日暖，谷口暮云横。\r\n柏子当轩堕，蕉花傍槛生。\r\n自堪安朴拙，何苦慕尘缨。"
        },
        {
            "title": "喜雨偶成",
            "content": "麦熟蚕登处处同，万家举首谢天公。\r\n尚忧六月旱为虐，却喜连宵雨已能。\r\n万事自知成老懒，一心只是愿欢心。\r\n朝来幽鸟知予意，亦向檐前作好音。"
        },
        {
            "title": "送鲁漕四首",
            "content": "不贪燕寝日凝香，只要归休深处藏。\r\n大火已流秋尚暑，商飚微动夜初凉。\r\n身縻官事老不止，心著家山梦更长。\r\n颇羡浙东新使者，如今衣锦更还乡。"
        },
        {
            "title": "挽徐子固",
            "content": "相逢一笑记临安，倒指今逾二十年。\r\n别后每思论旧事，朝来忽报启新阡。\r\n莅官凛凛风犹在，居里恂恂誉更传。\r\n遥想武陵溪上路，送车千两一潸然。"
        },
        {
            "title": "送安老",
            "content": "师走丛林不计年，若为犹未了因缘。\r\n万年有路何妨去，透取无生不二禅。"
        },
        {
            "title": "再和四首",
            "content": "归来深欲断尘缘，常拜青词密吁天。\r\n既幸此身无玷辱，更欣尽室得团圆。\r\n扪心只合安三径，度力那能障百川。\r\n若也天公终见念，从今便是再生年。"
        },
        {
            "title": "送魏签",
            "content": "平分冬气恰经旬，天应新阳产异人。\r\n家世旧来推硕学，胸襟自许作良臣。\r\n不应莲幕淹留久，会见枫宸拔擢新。\r\n但愿朱颜长不老，稳看他日画麒麟。"
        },
        {
            "title": "和李相之劝农",
            "content": "忧民无语对东君，一雨滂沱慰望云。\r\n宣化但期施实惠，劝耕宁复事虚文。\r\n已看野老扶藜去，应有幽人植杖耘。\r\n千里农桑知帝力，自惭滥把竹符分。"
        },
        {
            "title": "梅亭盖旧太守徐公禋所作传者谓公得庾岭梅移",
            "content": "种梅我始效徐公，已觉幽香鼻观通。\r\n寄语后人无剪伐，要令凋郡识春风。\r\n\r\n【注释】：【原题】：\r\n梅亭盖旧太守徐公禋所作传者谓公得庾岭梅移种于此故创斯亭余来相距未六十年曩日之梅已无复有感时追往因取野梅环植之仍赋二绝"
        },
        {
            "title": "芳洲",
            "content": "秋风雕兰芷，芳洲久寂寞。\r\n痛饮读离骚，此兴亦不恶。"
        },
        {
            "title": "挽陈巡检",
            "content": "夫君端是一时豪，排难捐躯不惮劳。\r\n忠义自能全里社，姓名那肯辱铨曹。\r\n一生倜傥心常逸，五世团栾寿更主。\r\n瞑目定知无可憾，九原风树漫悲号。"
        },
        {
            "title": "和泽民二首",
            "content": "归心已动不容留，多谢君恩许退休。\r\n虽喜溪山归似旧，却惊岁月去如流。\r\n门前已是开三径，湖上何妨具一舟。\r\n莫道此时无伴侣，得公足可共遨游。"
        },
        {
            "title": "拙者得归子仪喜而作诗见寄因次韵",
            "content": "奉祠命下大明宫，尽室欢呼笑语同。\r\n但欲从容全晚节，敢言高尚激贪风。\r\n醉乡有约谁陪我，诗杜无人赖有公。\r\n从此故山添胜事，未饶弘景相山中。"
        },
        {
            "title": "初至豫章二首",
            "content": "邦人喜见我之官，叠足骈肩陇亩间。\r\n莫道使君来已暮，使君知是爱求闲。"
        },
        {
            "title": "六月末间拒霜已开",
            "content": "暑气犹未退，寒花早已开。\r\n衰年宁有几，寒暑若相催。"
        },
        {
            "title": "闻鹿生子",
            "content": "再上归田疏，从违未可知。\r\n方忧鹤怨我，忽喜鹿生儿。\r\n六月事已验，千年寿可期。\r\n我归须汝健，正要汝相随。"
        },
        {
            "title": "和陶读山海经十三首韵送机简堂自景星岩再住",
            "content": "吾邑多缁徒，浩浩若云海。\r\n大机久已亡，赖有小机在。\r\n乃更与一岑，纯全两无悔。\r\n堂堂二老禅，海内共期待。\r\n\r\n【注释】：【原题】：\r\n和陶读山海经十三首韵送机简堂自景星岩再住隐静"
        },
        {
            "title": "和林大任三首",
            "content": "兰舟泛泛漾轻风，十里桃花一望中。\r\n疑是余霞天外落，不应花解满山红。"
        },
        {
            "title": "和道叟韵",
            "content": "自怜涉世太迂疏，岂料今朝得自如。\r\n老去不知官况好，归来顿觉道心舒。\r\n湖山深处非凡景，松竹阴中有旧庐。\r\n静坐忽闻乌鹊喜，开门还得故人书。"
        },
        {
            "title": "再和",
            "content": "嗟我椎钝姿，处世百不便。\r\n性独爱山水，固非嗜好偏。\r\n本来山中人，家与青山连。\r\n仕宦三十载，尘事虽满前。\r\n登临兴不减，佳处辄盘旋。\r\n搜奇更深胜，往往穷游观。\r\n所恨坐艰窘，苦乏买山钱。\r\n年来足忧患，杜门绝世缘。\r\n百念俱不起，此心已休焉。\r\n尚欲对山水，茅茨架短椽。\r\n非为求安计，盖守知足言。\r\n如我百无似，自视仍阙然。\r\n余生亦何幸，获睹中兴年。\r\n贤能随任使，熙运逢周宣。\r\n退量驽钝姿，老去难加鞭。\r\n有如不才木，偶未沟中捐。\r\n宁复几寒暑，白骨埋黄泉。\r\n且趁此身健，饱食仍醉眠。\r\n衣葛谢轩冕，杖藜守丘园。\r\n朝蹑登山屐，暮上泛湖船。\r\n保真师古语，乐圣继前贤。\r\n有妻能执爨，有儿能力田。\r\n万事不介意，过眼如云烟。\r\n无荣亦无辱，庶以全吾天。"
        },
        {
            "title": "和津喜雪二首",
            "content": "我爱平湖绕碧山，山光倒碧到樽前。\r\n同云何事迷千嶂，飞雪俄然蔽一川。\r\n纵使玉楼从地涌，便教银阙与天连。\r\n到头幻化非真实，争似湖山耐岁年。"
        },
        {
            "title": "和鲁宪见寄二首",
            "content": "向来三老楚江滨，一笑相欢气味真。\r\n君向越溪持使节，我归台岭作閒人。\r\n颇思花下酒无算，尚记诗成笔有神。\r\n可日轺车能过我，开怀一洗渴心尘。"
        },
        {
            "title": "留长河堰",
            "content": "湖山堂下水声寒，夜半琮琤响佩环。\r\n梦寐欲归归未得，却来此处听潺潺。"
        },
        {
            "title": "蒙恩易镇豫章丐假还乡途中偶成十七首",
            "content": "崇阁瞰方池，池边绿树围。\r\n披襟临水坐，宁复畏炎威。"
        },
        {
            "title": "和杨季恪景疏希白二首",
            "content": "二疏高躅耸簪绅，寂寞无人继后尘。\r\n一代风流虽已远，千年我德镇如新。\r\n幸抛印绶归空谷，得与湖山作好春。\r\n若较前贤那可并，却惭温诏下严宸。"
        },
        {
            "title": "和许守喜雨韵",
            "content": "千里焦枯顿郁苍，邦人宁复虑年荒。\r\n大田一雨浑沾足，邻壤群偷更伏藏。\r\n治郡羡君端有术，救民愧我独无方。\r\n夜来复诵新诗句，叹赏徘徊月转廊。"
        },
        {
            "title": "题钟路分见一轩二首",
            "content": "懒将功业勒燕然，闭户深居二十年。\r\n嗟尚强颜纡郡绂，老来犹未得归田。"
        },
        {
            "title": "泽民见示游洞宫护圣二诗次来韵",
            "content": "山间安有此池塘，疑是天分一派江。\r\n万仞方如青玉案，千章森似碧油幢。\r\n檐前山色日侵座，屋角松声夜撼窗。\r\n游罢拥衾浑不寐，心清都把睡魔降。"
        },
        {
            "title": "喜晴",
            "content": "久雨无聊喜乍晴，尚余春色到檐楹。\r\n杨花飞去今无力，燕子归来似有情。\r\n静看游鱼波面跃，闲随野鹤竹间行。\r\n世缘到此消磨尽，只欲徜徉度此生。"
        },
        {
            "title": "北楼二首",
            "content": "不分群儿敢跳梁，向来走马饮长江。\r\n兹楼不是为观美，要向楼前受敌降。"
        },
        {
            "title": "挽梁尚书二首",
            "content": "身在名卿数，人怀长者风。\r\n爱民余善政，富国著休功。\r\n敭历周中外，哀荣极始终。\r\n芝兰方竞秀，流庆看无穷。"
        },
        {
            "title": "有感十首",
            "content": "草芥萧然十阁珍，车中妆具不时新。\r\n留犁服匿谁供给，台阁悠悠食肉人。"
        },
        {
            "title": "和杨季恪景疏希白二首",
            "content": "人议居士老来迂，与世依违总不符。\r\n虽似子牟怀魏阙，却同居易学浮屠。\r\n锄荒只欲开三径，适意宁论泛五湖。\r\n胸次更无尘一点，且同高士话虚无。"
        },
        {
            "title": "领客赏梅",
            "content": "经年相别阻传杯，忽见梅枝入眼来。\r\n今日劝君休惜醉，不应辜负腊前梅。"
        },
        {
            "title": "再和天予二首",
            "content": "中秋花月共徘徊，正喜相逢笑口开。\r\n君既不留吾亦去，何时又向此间来。"
        },
        {
            "title": "又登碧云亭感怀三十首",
            "content": "晚上危亭喜有秋，民安物阜本无忧。\r\n铃斋坐啸虽多暇，争似归田得自由。"
        },
        {
            "title": "和陶停云",
            "content": "渊明抱节，不渝风雨。\r\n为米折腰，颇厌艰阻。\r\n归卧柴桑，孤松独抚。\r\n希踪前贤，寤寐倾伫。"
        },
        {
            "title": "龚漕见示游山唱和诗卷用其首章和二篇",
            "content": "说著登临喜欲颠，正惭拘俗未能前。\r\n羡君领客同游去，使我闻风亦豁然。\r\n已叹高怀能放旷，还欣佳句更清圆。\r\n如今便蜡寻山屐，夙驾何须吉日涓。"
        },
        {
            "title": "和陶命子韵示津调官",
            "content": "我爱二龚，绝胜二唐。\r\n克著清节，终始有光。\r\n夫岂不知，伊傅在商。\r\n相汤洎高，俱致明昌。"
        },
        {
            "title": "垂虹闻笛",
            "content": "三十年前此凭栏，醉听渔笛暮江寒。\r\n重业虽复闻三弄，老去终无旧日欢。"
        },
        {
            "title": "和韩子云见寄二首",
            "content": "投绂归来意适然，从今免咏式微篇。\r\n但令晚岁胸中适，安用虚名身后传。\r\n顾我只宜乘载月，如君端合上凌烟。\r\n功成或欲寻真去，莫惜驭风来揖仙。"
        },
        {
            "title": "和王夷仲咏施粥",
            "content": "伊昔岂无旱，赫日流金石。\r\n伊昔岂无水，巨浸连天白。\r\n未若去岁风，飘忽几终夕。\r\n时方属新秋，稻子半黄赤。\r\n倏然卷地来，一扫不遗力。\r\n但觉田亩空，不见仓箱积。\r\n余祸及吾民，来春有饥色。\r\n巡门粥妻子，不足充贵籴。\r\n往往成流离，有家归不得。\r\n我方还里闾，正值此艰厄。\r\n有心怀拯救，不寐欲通昔。\r\n念无捐廪人，此意空愤激。\r\n民饥犹己饥，吾宁忍独食。\r\n作糜倒瓶粟，恨不及九百。\r\n纠合族与隣，乐从有吾叔。\r\n岂但一时利，永作他年额。\r\n要令里中人，自此长饱德。\r\n虽或有凶年，不复更他适。\r\n郑罕与宋乐，未足为匹敌。\r\n施厚报必丰，会须看他日。"
        },
        {
            "title": "和许守水晶蒲萄",
            "content": "珍果孰称最，静中试旁搜。\r\n白奈非时至，赤梨经岁留。\r\n庐山杏万株，武陵橘千头。\r\n未若蒲萄美，甘滑仍脆柔。\r\n正当三伏暑，满架走青虬。\r\n繁子何磊落，一一如缀旒。\r\n我家得异种，洁白映林丘。\r\n每笑枣与栗，滥比千户侯。\r\n迩来事奔走，颇恨抛锄耰。\r\n持此赠夫子，因复献鄙谋。\r\n他年堆马乳，岂但供荐羞。\r\n愿以酿千斛，永言资燕游。\r\n客来弥日醉，应不数青州。"
        },
        {
            "title": "题蛾眉亭用内翰沈公韵",
            "content": "几多去棹与来帆，竞利奔名一水间。\r\n应怪行人浑不悟，临流长是蹙眉山。"
        },
        {
            "title": "再用前韵坚使帅凌歊之约",
            "content": "喜对东风玩朵云，按行知已遍淮滨。\r\n论心我正怀良晤，乘兴公应继昔人。\r\n采石江头天欲霁，凌歊台上物长春。\r\n从容傥许留牙纛，看取姑溪岁事新。"
        },
        {
            "title": "和朱世同韵",
            "content": "幽栖终日断经过，坐阅残编眼欲花。\r\n道在固应甘淡薄，心閒尤觉厌纷华。\r\n正惭我老无佳思，颇羡君诗似作家。\r\n拙恶岂能赓妙句，临风吟咏只咨嗟。"
        },
        {
            "title": "和远老韵",
            "content": "野性平时酷爱山，年来何幸得休官。\r\n情知轩冕生无益，身在林泉死亦安。\r\n已免出门频应接，尚贪散策纵游观。\r\n得师妙语相开发，始觉浮华不足看。"
        },
        {
            "title": "再用前韵奉寄",
            "content": "向来虽著侍臣冠，忧国曾无一日欢。\r\n正色立朝从古少，犯颜论事似君难。\r\n思贤会见重相得，乐圣何妨且自宽。\r\n回首高风谁复继，凛然名节照人寒。"
        },
        {
            "title": "凌歊台六首",
            "content": "宋武当年迹已陈，荒台寂寞几经春。\r\n一番栋宇从头葺，四面轩窗入眼新。\r\n陡觉江山增气象，更添风月愈精神。\r\n老夫无处逃炎暑，领客时来一岸巾。"
        },
        {
            "title": "大阅即事书怀",
            "content": "东郊雨后好风烟，大阅归来意豁然。\r\n十里旌旗明照日，九衢鼓吹闹喧天。\r\n酴醾也浑如雪，杨柳飞来总是绵。\r\n景物眼前虽不恶，老来无奈忆林泉。"
        },
        {
            "title": "和隐老咏梅韵",
            "content": "不惮行行雪满巅，要看与雪鬭清妍。\r\n开花虽在三冬杪，结子还居万木先。\r\n水浅横斜聊自见，夜寒幽独有谁怜。\r\n君诗况与梅相亚，传写惭无十样笺。"
        },
        {
            "title": "挽谢净安二首",
            "content": "场屋声名久，簪绅誉亡命优。\r\n心虽驰北阙，化止被南州。\r\n缅想生无憾，犹怜志未酬。\r\n庭阶有兰玉，身后复何忧。"
        },
        {
            "title": "和王夷仲韵",
            "content": "故人声气合，交契久弥深。\r\n不弃荒村陋，来分古木阴。\r\n意倾陈笃论，兴发出高吟。\r\n岂料逃空谷，犹闻正始音。"
        },
        {
            "title": "观梅偶成二首",
            "content": "经年不见梦魂飞，依旧仙装淡薄衣。\r\n玉骨已无尘俗气，冰姿还耐雪霜威。\r\n携壶正欲酬清赏，策杖何妨历翠微。\r\n莫惜对花拼剧饮，看看风雨卷春归。"
        },
        {
            "title": "和王夷仲韵",
            "content": "洒落胸襟有古风，日临清泚面巃嵷。\r\n不堪世路千重险，直与溪流万折东。\r\n刮眼相看言有味，倾怀一笑兴无穷。\r\n何时同访连樯老，快意觥船一棹空。"
        },
        {
            "title": "清明登白紵山",
            "content": "偷得铃斋半日閒，喜逢佳节漫追攀。\r\n扶衰强策青藜杖，寻胜聊登白紵山。\r\n远岫千重云出没，清溪一带水回环。\r\n我来恨未穷游览，回首孤城落照间。"
        },
        {
            "title": "用前韵示三七侄",
            "content": "吾家小阮亦贤哉，又得携壶为我来。\r\n应念难逢重九节，要陪痛饮十分杯。\r\n头添白发那能久，眼看黄花有几回。\r\n颇恨病衰鲸量减，只将笑口为君开。"
        },
        {
            "title": "六月二十一日早行十六首",
            "content": "雨后西山气象新，野田高下水津津。\r\n晚来弛担临风坐，聒耳蛙声更可人。"
        },
        {
            "title": "和泽民求海棠",
            "content": "君是诗中老作家，笑将丽句换名花。\r\n花因诗去情非浅，诗为花来语更嘉。\r\n须好栽培承雨露，莫令憔悴困尘沙。\r\n他年烂漫如西蜀，我欲从君看绮霞。"
        },
        {
            "title": "题日涉园",
            "content": "幽园足佳趣，散策日经行。\r\n岁久禽鱼熟，人来自不惊。"
        },
        {
            "title": "湖山遣兴",
            "content": "我在小西湖，浩渺仍清旷。\r\n大旱未尝枯，久雨亦不涨。\r\n灌溉数千顷，无欠亦无长。\r\n中有十里荷，花开密相傍。\r\n疑若水仙游，波间张供帐。\r\n既列万红妆，复陈千彩仗。\r\n风细月明时，天香互飘荡。\r\n纵有老画师，丹青难仿像。\r\n我心如死灰，万事俱废忘。\r\n独于此留情，曾不忘一饷。\r\n日日绕岸行，踏破屐几緉。\r\n无以寄幽怀，诛茅聊小创。\r\n开窗面湖光，纳此无尽藏。\r\n冀得日临赋，少效陶元亮。\r\n用以偿素心，庶不孤雅尚。\r\n每自谓生前，足可供酬唱。\r\n偶未脱世缘，一出成牵强。\r\n红尘四十年，白发三千丈。\r\n劳心复劳心，时时婴拙恙。\r\n梦寝到湖边，恨无缩地杖。\r\n迨今始归休，挂冠老湖上。\r\n坐看水中天，依然涵万象。\r\n近树与远山，倒引还弥望。\r\n惊湍泻两闸，飞瀑来千嶂。\r\n沙头鸥鹭集，水面龟鱼漾。\r\n似认旧主人，有意来相向。\r\n时方夏初临，雨霁天风颺。\r\n日影烘微云，水纹生细浪。\r\n徘徊至夕阳，迤逦扁舟放。\r\n恍觉此身轻，有如在崑阆。\r\n我病虽不饮，亦为倾家酿。\r\n酒酣逸兴来，怀抱益舒畅。\r\n嗟我本寒儒，百种无一样。\r\n晚有田与园，所得已过当。\r\n今更享此湖，重惭逾分量。\r\n是岂人之力，无乃天所贶。\r\n惟是顽钝姿，年衰多俗状。\r\n尘痕满衣襟，揽镜空感怆。\r\n要当尽洗濯，见我本来相。\r\n心迹喜双清，从人诧官况。"
        },
        {
            "title": "感花",
            "content": "正欲持杯赏万红，却遭连日雨兼风。\r\n种花欲看难如此，可是衰翁赋分穷。"
        },
        {
            "title": "赠萧守",
            "content": "一代簪绅仰老成，天生贤德佐升平。\r\n庆传八叶源流无，气廪三秋表里清。\r\n蚤戴豸冠居宪府，旋持荷橐直承明。\r\n只今名德如公少，宁久淹留海上城。"
        },
        {
            "title": "蒙恩易镇豫章丐假还乡途中偶成十七首",
            "content": "中夜不能眠，颇疑天有雨。\r\n寒燠自古然，不应冷如许。"
        },
        {
            "title": "和天予孺子亭三首",
            "content": "东汉诸公孰最贤，南州高士独推先。\r\n蒲轮徒枉当年聘，尘榻从教尽日悬。\r\n吾道固应天未丧，此时争奈木将颠。\r\n栖栖尔辈成何事，那似清风万古传。"
        },
        {
            "title": "仆平日闻有此生待足何时足未老得闲方是闲之",
            "content": "寒士叨尘分已逾，不为归计待何如。\r\n暮年光景那能久，浮世荣华总是虚。\r\n此去直须甘澹泊，个中元自有乘除。\r\n因公拈起余君话，愈使衰翁忆故庐。\r\n\r\n【注释】：【原题】：\r\n仆平日闻有此生待足何时足未老得闲方是闲之句每叹服之恨不知作者姓名一日与鲁漕话次方闻此诗乃福唐余倅所作鲁继录全诗及余君所梦始末见示读之使人益起怀归之兴因成小诗以记其事"
        },
        {
            "title": "挽何内翰二首",
            "content": "老去交游半浅深，高山流水独知音。\r\n分携苦未经寒暑，转盼那知隔古今。\r\n联事尚怀时把酒，同朝犹记共论心。\r\n无因执绋西山路，空对东风泪满襟。"
        },
        {
            "title": "久欲乞归未得一日蒙恩放归不胜欣喜涂中得十",
            "content": "来时似觉秋犹热，去日忽惊秋已深。\r\n一去一来何所益，不如归去旧园林。\r\n\r\n【注释】：【原题】：\r\n久欲乞归未得一日蒙恩放归不胜欣喜涂中得十五首"
        },
        {
            "title": "联句题吉祥寺",
            "content": "系舟枯柳岸，穷胜古城阴。\r\n松径云生屧，竹窗风满襟。\r\n不妨情话好，且放酒杯深。\r\n杖履寻归路，西山日未沈。"
        },
        {
            "title": "扫坟东山感旧示十五侄",
            "content": "四十年前此读书，与君俱欲上亨衢。\r\n君虽未达心犹壮，我已衰颓作老夫。"
        },
        {
            "title": "泛舟归自郡中舟中偶成",
            "content": "薄日烘云影，轻风溅浪花。\r\n数峰排绝岸，一雁落平沙。\r\n冉冉寒生袖，悠悠梦到家。\r\n前村谁有酒，试遣小童赊。"
        },
        {
            "title": "赠余居士二首",
            "content": "君知我意欲休官，却道如今未得閒。\r\n万事无求惟一退，天公于此不应悭。"
        },
        {
            "title": "蒙恩易镇豫章丐假还乡途中偶成十七首",
            "content": "自江至吾庐，七日喜有半。\r\n却恐席未温，又过江南岸。"
        },
        {
            "title": "中秋会于照水堂竟不见月和刘判官",
            "content": "又是人间八月秋，西风万里残暑收。\r\n簿书汩没日复日，忽逢佳节聊举头。\r\n开樽喜有宾僚共，准拟延月归城楼。\r\n姮娥何事苦相恼，使我珠帘空上钩。\r\n百年乐事能有几，兴来不惮秉烛游。\r\n虽无月华助吟赏，须知节物不可留。\r\n樽前莫问漏声促，且对溪山倒玉舟。"
        },
        {
            "title": "爱梅",
            "content": "经年不得见江梅，绕树行行日几回。\r\n已拟开时拼径醉，其如病后怯衔杯。\r\n伤心还觉成三叹，忍泪犹能强一来。\r\n顾我已衰无酒分，从今花更不须开。"
        },
        {
            "title": "读刘与权壮士歌",
            "content": "满眼烟尘未息戈，御戎无策奈愁何。\r\n一尊浊酒空庭晚，独自歌君壮士歌。"
        },
        {
            "title": "和朱守有待亭",
            "content": "使君敛惠抚吾乡，物阜年丰特异常。\r\n已向湖中同众乐，更来山上发天藏。\r\n登临缅想高怀适，赋咏悬知雅兴长。\r\n独恨杜门方屏缩，莫窥佳致望余光。"
        },
        {
            "title": "权郡许丈饯别于蛾眉亭怅然有作",
            "content": "此邦是处见蛾眉，独有斯亭见处寄。\r\n对此已添离别恨，可堪更值夕阳时。"
        },
        {
            "title": "送陈泽民赴铜陵簿",
            "content": "乡闾人物久凋零，辈行如君却老成。\r\n自合怀铅居册府，若为栖棘向江城。\r\n簿书且作三年计，事业当为万里程。\r\n林下贤人如未泯，尚期拭目看飞鸣。"
        },
        {
            "title": "钱丈处和和所寄韩子云约赏梅句复用前韵谢之",
            "content": "锦囊新句忽传来，字字清如竹叶杯。\r\n要须莫放传杯手，看即归调傅说梅。\r\n\r\n【注释】：【原题】：\r\n钱丈处和和所寄韩子云约赏梅句复用前韵谢之三首"
        },
        {
            "title": "挽胡经仲二首",
            "content": "千载微言绝，夫君妙独传。\r\n钩深探阃奥，养浩塞天渊。\r\n忧世心虽切，归田志颇坚。\r\n斯文今已矣，空复诵遗编。"
        },
        {
            "title": "陪梁大谏察院同登蒋山",
            "content": "山如屏障阜如钟，中有巍巍古梵宫。\r\n六代兴王俱扫迹，一僧遗堪尚摩空。\r\n万松雪类长波挂，八水源从异域通。\r\n家在天台最深处，见山不忆故山中。"
        },
        {
            "title": "和范希孟韵",
            "content": "急隐归来趣转深，静中不放一尘侵。\r\n日长宴坐风敲竹，夜久澄心月满林。\r\n诗句每从佳境得，酒杯长为故人斟。\r\n时危莫用计然策，身在五湖空铸金。"
        },
        {
            "title": "蒙恩易镇豫章丐假还乡途中偶成十七首",
            "content": "游鱼跳水面，幽鸟啭山腰。\r\n各随飞潜性，人犹恋市朝。"
        },
        {
            "title": "又登碧云亭感怀三十首",
            "content": "晚上危亭待月生，云头俄涌一轮明。\r\n终朝汩没尘埃里，对此身心觉顿清。"
        },
        {
            "title": "和陈子良海棠四首",
            "content": "花间春色丽晴空，恼我狂来只绕丛。\r\n试问妖娆谁与比，一株胜却万株红。"
        },
        {
            "title": "五月七日晚登碧亭有感",
            "content": "连岁芙蕖照眼明，今年荷叶又青青。\r\n老夫去此无他恋，只忆看花水上亭。"
        },
        {
            "title": "六月二十一日早行十六首",
            "content": "竹间幽径喜相通，花下清阴苦未浓。\r\n说与园丁勤灌溉，我归要此养疏慵。"
        },
        {
            "title": "病中有作",
            "content": "吾年七十五，一朝忽患瘧。\r\n仍害及老妻，对床更撼铎。\r\n寒时寒如冰，热后热如灼。\r\n既去还复来，如与我有约。\r\n连日莫能休，尽室皆惊愕。\r\n饮啖一不忺，形骸顿如削。\r\n细思岂无因，良由赋分薄。\r\n本是农家子，只合事耕作。\r\n既已得美民，复有归田乐。\r\n已是无福当，又不知惭怍。\r\n遂至瘧鬼憎，故意来相虐。\r\n作诗告天公，纵我有过恶。\r\n愿天少垂怜，疾痛且潤略。\r\n但速赐之死，莫令我知觉。\r\n一生缠世网，正欲解其缚。\r\n假使寿百年，宁免此一著。\r\n不如早归藏，且免论强弱。\r\n我非畏死人，久已办棺槨。"
        },
        {
            "title": "九日和向巨源送行韵",
            "content": "世事无穷生有涯，羞将白发对黄花。\r\n一江秋水涵初雁，万里暮天飞落霞。\r\n昔日自怜长作客，今朝方喜得还家。\r\n尊前话别宁辞醉，后夜相思月满沙。"
        },
        {
            "title": "和陈泽民见寄三首",
            "content": "青衫晚得自蟾宫，簿领虽卑道自隆。\r\n不为小官忘大计，要从旧学著新功。\r\n忽来书劄情何厚，细读诗篇句更雄。\r\n还忆去年相聚日，风前月下酒频中。"
        },
        {
            "title": "久雨",
            "content": "岁旦值庚午，已有旱暵忧。\r\n甲申与甲子，仍更雨不收。\r\n岂惟主夏旱，还虑麦不收。\r\n农占吁可畏，使我生春愁。\r\n我今安静退，身外百无求。\r\n止愿年谷熟，高枕卧林丘。\r\n时时与亲友，尊酒相献酬。\r\n天意今乃尔，一饱未易谋。\r\n众人忧饿死，我能独乐不。\r\n念此不成寐，中夜涕泗流。\r\n无所用吾力，止望天赐休。\r\n天不绝民命，会见大有秋。"
        },
        {
            "title": "拙者有重阳诗以阳字韵岁和一篇复继前作",
            "content": "登临端欲赏秋光，病眼错花怯太阳。\r\n老去不堪逢节物，愁来聊复近壶觞。\r\n沉迷有靦尘埃面，感慨空存铁石肠。\r\n已是思归无可奈，更来高处望家乡。"
        },
        {
            "title": "和龚漕二首",
            "content": "人生笑口苦难开，故事当修戏马台。\r\n已许为君拼一醉，何妨今日且衔杯。"
        },
        {
            "title": "喜入冬初七八得雨",
            "content": "夏旱连秋又及冬，大田高下总成空。\r\n千仓已失三农望，一雨欣闻百里同。\r\n青入平畴看麦秀，绿回枯沼喜泉通。\r\n从今得免填沟壑，皆谢天公惠困穷。"
        },
        {
            "title": "和张君美韵二首",
            "content": "志大空忧国，途穷欲问天。\r\n功名羞短褐，蹭蹬惜流年，\r\n死友留天末，生涯寄海边。\r\n相逢是何日，回首重依然。"
        },
        {
            "title": "挽姚君二首",
            "content": "晚得田园趣，平居乐有余。\r\n好贤闻善道，奉佛契真如。\r\n往事歌谣在，浮生梦纪虚。\r\n我惭居垩室，无路挽灵车。"
        },
        {
            "title": "有感十首",
            "content": "延福池台荆棘深，上皇无复更登临。\r\n寂寥崇观当年事，愁绝关河万里心。"
        },
        {
            "title": "和隐老见怀二首",
            "content": "独立溪头怅望时，高人遗我送春诗。\r\n不知春色归何处，月落空庭费梦思。"
        },
        {
            "title": "蒙恩易镇豫章丐假还乡途中偶成十七首",
            "content": "雨余江色净，风过稻花香。\r\n客里逢清旷，何妨且纳凉。"
        },
        {
            "title": "和世同见怀",
            "content": "君去经春未得还，老夫幽恨满春山。\r\n海棠花过乖同赏，杨柳阴成阻共攀。\r\n对月有谁陪笑傲，临流惟影伴清閒。\r\n何时策杖来过我，把酒论文一解颜。"
        },
        {
            "title": "蒙恩易镇豫章丐假还乡途中偶成十七首",
            "content": "这舍似邮传，宦游如路岐。\r\n吾年行七十，安用苦奔驰。"
        },
        {
            "title": "余以庚寅十月十日抵敝庐今恰三年感而有作偶",
            "content": "何处风烟似我园，且将萧散乐余年。\r\n向来已不忧三黜，老去谁能羡九迁。\r\n门外往还惟白足，里中游旧尽华颠。\r\n竹林已是幽栖地，只恐风流愧七贤。\r\n\r\n【注释】：【原题】：\r\n余以庚寅十月十日抵敝庐今恰三年感而有作偶成三律"
        },
        {
            "title": "前日小集梅花犹在乘兴移其下杯行乐甚是夕风",
            "content": "老去逢春倍感时，兴来聊复对芳菲。\r\n月明更觉花枝好，风动还惊雪片飞。\r\n一笑休辞今夕醉，四并须信古来稀。\r\n乘闲莫惜频相过，要共携壶上翠微。\r\n\r\n【注释】：【原题】：\r\n前日小集梅花犹在乘兴移其下杯行乐甚是夕风微月朗花飞入坐者纷纷如雪待制曾丈有四并之叹谓不可无作屡属唱之因成拙句"
        },
        {
            "title": "和曾吉甫四明见寄二首",
            "content": "老矣何堪剖竹符，频年强出应时须。\r\n腰间谩佩买臣印，月下同游贺老湖。\r\n白雪已知人寡和，清风还忆醉相扶。\r\n十洲三岛登临处，能记稽山病守无。"
        },
        {
            "title": "又登碧云亭感怀三十首",
            "content": "晚上危亭览物华，斜阳影里度归鸦。\r\n暮山隔断乡关睡，矫首临风眼欲花。"
        },
        {
            "title": "未腊已见四白偶得数语呈子寿且述挽留之意",
            "content": "人言三日白兆丰年，四白欣逢向腊前。\r\n细糁芦花初着地，乱飘柳絮忽漫天。\r\n雅宜领客登台上，正欲开尊向酒边。\r\n乐岁幸君同赋咏，若为归棹遽翩然。"
        },
        {
            "title": "和许守喜雨韵",
            "content": "使君盛德格皇天，奔走群龙雨霈然。\r\n坐使槁苗成茂实，潜将丰岁换凶年。\r\n荷锄野老欣嘉应，抱瓮田夫得晏眠。\r\n拟倩乐工弦盛事，山城那得有师涓。"
        },
        {
            "title": "寄朝宗二首",
            "content": "海棠已试十分妆，细看妖娆更异常。\r\n不得与君同胜赏，空烧银烛照花光。"
        },
        {
            "title": "余既和乐天诗而喜于年及之心犹不能自已又复",
            "content": "乞得行年到七旬，归田不问富和贫。\r\n初非洁己为主士，但欲颐心如古人。\r\n每对青山常意适，才逢白叟便情亲。\r\n静中百念俱灰灭，识破浮生梦幻身。\r\n\r\n【注释】：【原题】：\r\n余既和乐天诗而喜于年及之心犹不能自已又复再和八首"
        },
        {
            "title": "十六夜见月",
            "content": "连宵待月屡登城，特地遮藏不肯明。\r\n过了佳辰方皎洁，嫦娥何事太无情。"
        },
        {
            "title": "雪后观梅",
            "content": "春色三分已一分，江梅犹自占青春。\r\n有花堪折须拼醉，莫待东风吹作尘。"
        },
        {
            "title": "夏日同官会饮白鹤寺双瀑亭李道济作诗纪事因",
            "content": "嗟予好泉石，所至穷幽胜。\r\n年来堕尘埃，复苦炎热盛。\r\n赖有古招提，相去不步仞。\r\n何时供燕游，庶以息喧竞。\r\n山僧结虚亭，潇洒净如镜。\r\n双瀑从天来，景物更幽迥。\r\n栏楯溢波光}，清凉殊可凭。\r\n复幸僚友贤，雅与山川称。\r\n得暇倾尊罍，相从尽豪俊。\r\n令尹如子文，去就亡喜愠。\r\n贰邑不负丞，所蓄金玉润。\r\n耿侯固坦夷，赵子亦纯正。\r\n盍簪已足乐，况复有名酝。\r\n酒酣人意适，坐久天宇静。\r\n踏月各言归，清风远相趁。\r\n君诗继踵来，敏捷过于瞬。\r\n中复含妙理，不理写幽兴。\r\n读罢愈惊人，痴坐不知暝。\r\n援笔强续貂，安能继高咏。\r\n\r\n【注释】：【原题】：\r\n夏日同官会饮白鹤寺双瀑亭李道济作诗纪事因次其韵"
        },
        {
            "title": "机简堂余里人也在方外三十年未识其面乾道己",
            "content": "我家石井旁，山水非不奇。\r\n所恨过从少，无与同襟期。\r\n独幸里巷间，高僧有二机。\r\n大机传祖印，海内声名驰。\r\n晚归结划庵，杜门人莫窥。\r\n嗟哉已物化，不见三十朞。\r\n我为铭其塔，世犹仰清规。\r\n小机真龙象，方为人天师。\r\n宴坐一禅榻，天花零乱飞。\r\n闻名亦二纪，颇愧会面稀。\r\n忽自庐阜来，访我江之湄。\r\n共说无生话，不觉日晷移。\r\n顾我麋鹿姿，久欲脱馽羁。\r\n来日宁有几，扰扰将何为。\r\n一点退闲心，不谓师已知。\r\n只俟及新岁，上章力丐归。\r\n师傥还故里，愿言款柴扉。\r\n我虽无长物，亦有筇一枝。\r\n正欲空林壑，相与穷幽微。\r\n庶几进此道，尺洗平生非。\r\n\r\n【注释】：【原题】：\r\n机简堂余里人也在方外三十年未识其面乾道己丑余帅豫章乃自圆通来谒与之款语连日忘疲不谓末法中有此龙象且喜余里之有人因其归作诗以送之"
        },
        {
            "title": "和王致君见寄望海亭诗",
            "content": "领客闲登木杪亭，坐来四面对峥嵘。\r\n野田散漫高低绿，湖水瀰茫远近清。\r\n览胜喜穷千里目，放怀笑引百壶倾。\r\n酒阑未用忙归去，更看亭前海月明。"
        },
        {
            "title": "和陈子良海棠四首",
            "content": "春来人物尽熙熙，红紫无情亦满枝。\r\n正引衰翁诗思动，举头那更得君诗。"
        },
        {
            "title": "又登碧云亭感怀三十首",
            "content": "晚上危亭看绿荷，风翻荷叶欲藏花。\r\n使君要见红妆面，莫放碧云重叠遮。"
        },
        {
            "title": "送津赴绍兴倅八首",
            "content": "山色湖光足自怡，幽栖无一不相宜。\r\n只嫌野外游从少，汝早归来共乐之。"
        },
        {
            "title": "滕王阁三首",
            "content": "向来高阁久成空，今日雕栏势尚雄。\r\n触影自怜人已老，题诗还愧我非工。\r\n江山满目长悲古，樽俎开怀幸对公。\r\n莫惜踌躇连日醉，此回别后几时同。"
        },
        {
            "title": "二儿纳妇有感",
            "content": "老乘一障楚江滨，无奈星星鬓影新。\r\n客怀情怀那似旧，忙中日月不知春。\r\n若为经岁抛泉石，犹把非才玷缙绅。\r\n还尽此生儿女债，盍归休下作闲人。"
        },
        {
            "title": "再见双头莲",
            "content": "我来才见月初圆，两度池开并蒂莲。\r\n嘉瑞还来非偶尔，悬知连岁有丰年。"
        },
        {
            "title": "寄江朝宗",
            "content": "自遣迎君骑，期君指日来。\r\n胡为多坎坷，欲动却迟回。\r\n望眼凝还断，愁怀郁不开。\r\n相过须有早，莫待折寒梅。"
        },
        {
            "title": "和梁次张谢得酒见寄四首",
            "content": "春入横塘绿胜醅，更将清浅照寒梅。\r\n试吟秀句临流坐，引得疏枝一晌开。"
        },
        {
            "title": "咏松",
            "content": "古邑荒凉但有松，浓阴夹道势腾空。\r\n行人破暑忙归去，未必茅檐有此风。"
        },
        {
            "title": "酬杨直阁知府",
            "content": "识破人间伪与真，自怜扰扰百年身。\r\n谁教来作剖符客，仍更去为分阃人。\r\n故里溪山空入梦，旧家亭馆想生尘。\r\n愿言天意终从欲，归去林间度几春。"
        },
        {
            "title": "和任路分喜雨",
            "content": "一雨欢声已沸传，更观佳句倍欣然。\r\n一时果遂为霖望，会见重书大有年。"
        },
        {
            "title": "和胡经仲即事二首",
            "content": "雨脚转前湾，烟蓑带雨还。\r\n清诗陶野色，薄色散愁颜。\r\n檐鸟下苔径，溪云媚屋山。\r\n世途方扰扰，谁得似君闲。"
        },
        {
            "title": "寄龚帅",
            "content": "行李看看近故庐，梦魂犹自绕洪都。\r\n帅垣暇日登临处，把酒还能话我无。"
        },
        {
            "title": "又登碧云亭感怀三十首",
            "content": "晚上危亭侧耳听，新蝉噪罢乱蛙鸣。\r\n老来只是便幽静，颇厌人间强聒声。"
        },
        {
            "title": "重阳有作呈朝宗",
            "content": "残年脚力已摧颓，不谓登高尚可来。\r\n每恨故人多爽约，那知今日共衔杯。\r\n挪挲黄菊香仍在，怅恨朱颜挽不回。\r\n君若此时犹惜醉，酒怀更待几时开。"
        },
        {
            "title": "登望云亭",
            "content": "记得来时上此亭，亭荒有景亦徒清。\r\n如今亭与景俱胜，水倍秀兮山倍明。"
        },
        {
            "title": "游金山二首",
            "content": "造物分南北，长江欲尽头。\r\n有山浮碧玉，亘古屹中流。\r\n万顷涵空月，千帆破浪舟。\r\n羡他云水客，长此占清幽。"
        },
        {
            "title": "有感十首",
            "content": "蜀锦机中瑞鹘盘，宫袍岁岁给千官。\r\n朱门次第皆轻暖，御所空悲易水寒。"
        },
        {
            "title": "机简堂自隐静归为万年主人访余林下相与道旧",
            "content": "一见双眼明，欢喜几折屐。\r\n第念我与师，彼此头颅白。\r\n世路方艰难，老去合休息。\r\n师既归故乡，不应复他适。\r\n\r\n【注释】：【原题】：\r\n机简堂自隐静归为万年主人访余林下相与道旧因以述怀"
        },
        {
            "title": "和陶读山海经十三首韵送机简堂自景星岩再住",
            "content": "纷纷学禅者，腰包竞奔走。\r\n才能脱葛藤，痴意便自负。\r\n求其道德尊，如师盖希有。\r\n愿傅上乘人，永光临济后。\r\n\r\n【注释】：【原题】：\r\n和陶读山海经十三首韵送机简堂自景星岩再住隐静"
        },
        {
            "title": "挽胡经仲二首",
            "content": "相距一百里，相从四十年。\r\n话言穷理窟，酬唱足诗篇。\r\n我始归三径，公胡掩九泉。\r\n无由论旧事，尚拟志新阡。"
        },
        {
            "title": "和叶先生见寄",
            "content": "春到山城花木深，兴来谁与共登临。\r\n空惊节物催人老，强对芳菲索酒斟。\r\n已喜筠筒先见寄，更闻藜杖欲相寻。\r\n劝君未用忙归去，要向樽前话寸心。"
        },
        {
            "title": "生日",
            "content": "藜杖纶巾度几春，紫袍頳带一番新。\r\n恩荣可但将延世，渥泽还欣再及亲。\r\n已见里中夸盛事，何妨林下作闲人。\r\n年逾七十仍希有，寿酒须拼饮百巡。"
        },
        {
            "title": "和陶己酉岁九月九日",
            "content": "天地气将肃，秋冬候欲交。\r\n眷兹万木落，感我双鬓雕。\r\n悠然清兴动，与客共登高。\r\n有岩号景星，万仞连云霄。\r\n一览快心目，宁辞杖履劳。\r\n但恨无酒量，一举如沃焦。\r\n仍恨无坐客，可继五柳陶。\r\n且拼风帽落，聊醉菊花朝。"
        },
        {
            "title": "和津喜雪二首",
            "content": "六花一夜降中天，飞绕吾庐顿满前。\r\n纪出仙家新窟宅，疑非尘世旧山川。\r\n但惊岩上青松老，不见天边白雁连。\r\n赖有瓮头新酿熟，何妨沉醉度残年。"
        },
        {
            "title": "题金山四首",
            "content": "江上经行四十秋，今朝如得驻扁舟。\r\n老夫宁复重来日，欲去殷勤更少留。"
        },
        {
            "title": "观址二弟种德堂诗和其韵",
            "content": "万事忘怀付酒樽，长閒不厌客登门。\r\n但存心地平如砥，胜买黄牛教子孙。"
        },
        {
            "title": "续潘仲严秋夜叹",
            "content": "秋夜凉，秋夜凉，\r\n碧天如水涵月光。空堂耿耿不成寐，\r\n起坐拔剑歌慨慷。罢金樽，\r\n还独酌，试一停杯问寥廊。\r\n此身此世竟如何，摇摇惊燕巢风幕。\r\n伊昔我生适太平，岂信中原有甲兵。\r\n扬鞭走马长安市，美人如玉酒如渑。\r\n可惜太平留不住，不旦风尘沓回互。\r\n谁知年少乐游场，翻作敌人争战处。\r\n烽火照天光夺日，杀气腾空暗如雾。\r\n皇家骨肉几千人，尽逐銮舆沙漠去。\r\n回头宫阙成一空，惟有山河在如故。\r\n咄咄奸谀何误国，二十年来启边隙。\r\n边隙已成犹自如，忍使吾民罹此极。\r\n哀哉吾民亦何辜，父子连年死锋镝。\r\n兴言及此心胆寒，空对秋风泪横臆。\r\n泪横臆，宇宙回旋云失色。\r\n我闻古亦有乱离，人道乱离今过昔。\r\n一人厌奔走，四海念休息。\r\n如何廊庙土木人，安坐恬然有肉食。\r\n我今愿得上方斩马剑，尽取兇徒肆诛殛。\r\n却总堂堂百万师，净扫边尘空塞北。\r\n莫言草芥无奇策，愿蒙天子一前席。"
        },
        {
            "title": "自建康路中见梅次前韵",
            "content": "行尽山冈喜见梅，停骖深欲少徘徊。\r\n那知急雨连天暗，更有狂风卷地来。\r\n无计略临花下坐，却嗟空向眼前开。\r\n行人赖有尊中绿，遥想孤芳寄一杯。"
        },
        {
            "title": "水调歌头",
            "content": "九月二十六，公相纪生辰。橙黄橘绿时候，天气暖於春。奎画有堂辉焕，中著台星一点，长伴寿星明。衮衮有家庆，未羡古徐卿。谢元枢，营绿野，避洪名。六年裁剸国事，曾费几精神。歇了傅岩霖雨，闲了孤舟野渡，旒冕合知心。吾道苟尊尚，元不在蒲轮。"
        }
    ]
}