{
    "dynasty": "宋",
    "author": "李石",
    "intro": "",
    "items": [
        {
            "title": "病中谢三山问讯",
            "content": "我昔择师友，所至多朋俦。\r\n道义自然合，如以胶漆投。\r\n一官既已得，势利寻戈矛。\r\n向者市道交，日亲成日讎。\r\n仅余山林士，共结方外游。\r\n一语不及俗，自是无悔尤。\r\n况乃生死事，同参无异谋。\r\n何暇及汝曹，惴惴性命忧。\r\n此间地步窄，椰子包山丘。\r\n三山妙僧杰，道眼宽处求。\r\n怜我本逐客，饥冻妻孥羞。\r\n有如呼云鹤，拍拍青泥沟。\r\n傥非香火缘，讵肯相恤收。\r\n阿璋栴檀林，手挽银河流。\r\n便欲洗俗辈，欢喜解我愁。\r\n阿兴两随我，五湖盟白鸥。\r\n对师思亡友，中忆烂银钩。\r\n阿鉴殊可人，出世依大侯。\r\n禅学瑄演辈，圭峰家法优。\r\n人人蹴龙象，一笑风马牛。\r\n死鼠岂凤食，徒然赫鸺鹠。\r\n行藏汝自用，吾生去来休。"
        },
        {
            "title": "题海棠二首",
            "content": "百鸟啼春树树红，轻舟掠岸往来风。\r\n江南江北花多少，都在先生酒盏中。"
        },
        {
            "title": "临江仙 佳人",
            "content": "烟柳疏疏人悄悄，画楼风外吹笙。倚阑闻唤小红声。熏香临欲睡，玉漏已三更。坐待不来来又去，一方明月中庭。粉墙东畔小桥横。起来花影下，扇子扑飞萤。\r\n【注释】：【注释】：\r\n这首《临江仙·佳人》是描写了月夜下少妇的情态的。词一开头就写出特定环境中的特定的人 ：“烟柳疏疏人悄悄，画楼风外吹笙 。”疏疏落落的柳树掩映下，有一座画楼 ，楼上住着佳人，周围静悄悄地，只闻有人在吹笙，——当然是这位佳人。按距离观察的，所以笙声似由“ 风外”传来。“笙”是一种簧管乐器，可奏出哀怨的音调 。南唐中主李璟的《 山花子》词，写妇女思念远出的丈夫，午夜梦回，独自吹笙，倍感凄凉，中有句云 ：“细雨梦回鸡塞远，小楼吹彻玉笙寒；多少泪珠何限恨，倚阑干 。”这首词中的“ 佳人”，身份与李璟笔下的这位妇女并不相同，但因思念所爱而“ 小楼吹彻玉笙寒”、来抒发心中哀怨的做法 ，是相似的。“倚栏闻唤小红声”句的“倚栏”，与李璟词中的“ 倚阑干”心境相似。虽然不一定流着簌簌的泪珠 。她吹罢了笙 ，倦倚栏杆；一会儿 ，她低声呼唤侍儿小红。“熏香临江睡，玉漏已三更。”是让侍从小红去为她熏香整被，因为夜已深了，她想去睡觉了 。古代富贵人家妇女多用香料熏被子，犹如今日的洒上一点香水，感到舒爽而易入睡 。《西厢记》写莺莺由于对张生思念，而难以入睡，对红娘唱道：“翠被生寒压绣裀，休将兰麝熏。将兰麝熏尽，则索自温存”，由反面可见此点。这上片以时间为顺序，写了画楼上佳人的吹笙、倚栏、唤侍儿熏被，纯粹是外部动作，没有丝毫的心理描写；但主人公的情怀是那么凄凉哀怨，依然透纸而出。\r\n上片对佳人活动的描写尽管极清晰，但是，她与所怀念的人的关系，仍不清楚了。这有待于下片的进一步描写叙述与说明。进入第二片时，我们看到，女主人公并没有沿着上片的线索发展下去，而是朝另外一个方向发展 。“坐待不来来又去”二句，写她的心理活动 ，她看到的夜色 。本来，分付了侍儿准备衾枕，就应该走向卧房；但是却没有，她蓦然涌起了伤感之事：自己等待的人儿，怎么也不来；来了却又走了 。这当然不是此一瞬间的事 ，而是指很久以来的事 。那么，这位男子并非她的丈夫，而是她的情人，就比较清楚。想到了心爱的人不来的懊恼事以后，她再也睡不着觉了，她的注意力移到了庭院中来。只见一庭月色 ，把周围景物照得如此清晰。“一方明月中庭”，沿用刘禹锡《生公讲堂》诗句“一方明月可中庭”。“ 粉墙东畔小桥横 ”，就是月色下所见的景色。\r\n她按捺不住了，“起来花影下，扇子扑飞萤。”在花下扑流萤以分散思绪，排遣苦闷。这种情景，杜牧在诗中描述过 ：“银烛秋光冷画屏，轻罗小扇扑流萤。天阶夜色凉如水，坐看牵牛织女星。”（《秋夕》）杜牧写的是一位宫女，她也以扇子扑流萤来排遗苦闷？因为此时此地，除此以外，实在也没有更多的排遣方法了——要不就是呆呆的坐着。第二片，心理描写仍然是不多的，还是以写景和外部动作为主；但是主人公内心情怀是痛苦，却淋漓尽致地表现出来了。\r\n评析完这首词，女主人公“佳人”的形象，就浮现在我们的眼前：在那个明月之夜，她怀念情人，吹笙抒怨，三更过后还无法入睡；看到一庭月色，就起来用扇子扑打飞萤，以排遣胸中苦闷。整首词动作描写丰富。主人公的动作是井然有序，都能找到心理的依据。因此这首词写人的特点，就是通过动作表现思想感情。几个镜头，形象鲜明优美。作者将佳人活动安排于月夜之中 ，人物与景物交融 、契合，相得益彰。自描性的语言突出 ，流畅而隽快 ，切合《临江仙》曲牌的调性特点。"
        },
        {
            "title": "东山行",
            "content": "龙池山头唤龙起，见说花开龙亦喜。\r\n喜将一雨洗山光，晓涨初分两谿水。\r\n东山渡桥烟霞簇，山半亭台艳桃李。\r\n入门一径海棠花，红玉为枝霞作蕊。\r\n仙花自有龙麝气，拂拂晴风香十里。\r\n木兰高下色不同，青紫朱绿黄白红。\r\n游人隐映锦绣谷，山鸟动摇霜雪丛。\r\n我来酌泉弄花树，花光正在水影中。\r\n君不见三碉城边百草热，渡泸将军不得歇。\r\n何似两仙樵斧郎，一局坐忘春昼长。"
        },
        {
            "title": "谢夏彦博知县惠落雁木并紫筍茶绿菜二首",
            "content": "紫筍先期火未钻，绿芹犹及荐春盘。\r\n江湖别后浑忘味，忍把南烹累长官。"
        },
        {
            "title": "扇子诗",
            "content": "清凉谷里苾蒭僧，猛火丛中续佛灯。\r\n车马鹿羊随大小，不知何处是三乘。"
        },
        {
            "title": "送王郁教授",
            "content": "阴山多风埃，白日下雨雹。\r\n君子何必陋，士气见淳朴。\r\n巴江亦能骚，兰陵善为学。\r\n斯文随所化，后辈仰先觉。\r\n褐衣怀美质，隐隐含山璞。\r\n先生来何迟，绚秀待追琢。\r\n板舆行不难，双雁度云邈。\r\n未嫌一箪蔬，颇胜五鼎渥。\r\n教人此其本，何异垫巾角。\r\n我昔困虀盐，为子得妙斲。\r\n王明躬孝治，正要夔典乐。\r\n小试台阁资，还来侍经幄。"
        },
        {
            "title": "题草堂",
            "content": "百花潭上转疏权，金碧雕残古寺空。\r\n只有草堂人不见，淡烟暗日马嘶风。"
        },
        {
            "title": "感事",
            "content": "指谓名场结净缘，修行随处扩龙天。\r\n只今挽下银河水，已污缁尘四十年。"
        },
        {
            "title": "题三昧泉",
            "content": "乳崖霜雪根，金地白莲蕊。\r\n泉上碧眼师，秋月照清泚。\r\n玉籢开明镜，肝胆两冤鬼。\r\n若为人面创，如以佛手洗。\r\n遂解七国仇，化为三昧水。\r\n我来愧尘缨，与世无愧喜。\r\n平生一瓢心，属餍岂为己。\r\n定知蜀山龙，云雨高卧里。\r\n微丝出游戏，僧饭冰入齿。\r\n灌溉丹穴深，窈窕沧海底。\r\n人怨旱火焦，雷公费鞭箠。\r\n请师拄杖头，搅山唤龙起。"
        },
        {
            "title": "雪二首",
            "content": "客宦成分戍，人谁笑牧蛮。\r\n三碉横塞外，两涧拆云间。\r\n鸟与花争树，春随雪入山。\r\n功名成索寞，何以慰亲颜。"
        },
        {
            "title": "竹间读书",
            "content": "携书携酒秋竹根，拂石读书横酒樽。\r\n只有梅花如我醉，一枝和雪亚前村。"
        },
        {
            "title": "扇子诗",
            "content": "黄金坐拥佛衣红，风动荷花香动风。\r\n鼻观浮香谁领会，嫦娥夜泊水晶宫。"
        },
        {
            "title": "次韵宇文守携酒相访",
            "content": "天雷裂山崖，骤雨翻盆盎。\r\n田亩怀政最，草木知治状。\r\n使君富经术，暂屈乘一障。\r\n黄堂燕清香，比屋醉春酿。\r\n文章出指授，学校均幼壮。\r\n独我困樊笼，老矣神不王。\r\n寻医诗未免，勉力追绝唱。\r\n滔滔原夫辈，感此舍人样。\r\n旌旗出幽扉，俎豆忽迂访。\r\n小摘情益亲，村舂未忍相。\r\n蜀叟初不识，汉墨拜奇贶。\r\n从今门张罗，一任台无饷。"
        },
        {
            "title": "谢浩然尝为余作异梦余再被召浩然有诗次韵复",
            "content": "舟楫风涛桧与松，一堂白发几篙工。\r\n江湖万里吴天迥，正在巴陵日本东。\r\n\r\n【注释】：【原题】：\r\n谢浩然尝为余作异梦余再被召浩然有诗次韵复之二首"
        },
        {
            "title": "题师永锡知县画老竹枯木二首",
            "content": "水墨三十年，一枝更一节。\r\n工夫不争多，尽立庭下雪。"
        },
        {
            "title": "殿柱记",
            "content": "苍龙甲戌岁，修筑周公殿。\r\n文翁至高君，学校已再变。\r\n顺考兴平年，寔纪汉之献。\r\n或云钟会书，入木字隐见。\r\n自献而至会，朔历斗杓转。\r\n会初入蜀时，意不止弱禅。\r\n有如猿猱系，百巧欲伺便。\r\n杀女不作难，机锋剧刀箭。\r\n会书固出繇，家法素所善。\r\n至学艾笔迹，暮夜走邮传。\r\n老昭岂易欺，真伪猝难辨。\r\n欺昭尔尚可，蜀士多秀彦。\r\n当其下笔时，宁不愧颜面。\r\n虽蒙黼藻文，不揜粪土贱。"
        },
        {
            "title": "扇子诗",
            "content": "无适无莫羲皇人，不忧不惧击壤民。\r\n只有太平容易事，事于何处费精神。"
        },
        {
            "title": "九日四首",
            "content": "典裘贸布得杯觞，俗认虚名作醉乡。\r\n溪雨山风妒酒色，疏篱冷蕊逐人忙。"
        },
        {
            "title": "扇子诗",
            "content": "对使破琴良未达，解衣挝鼓亦非真。\r\n从来我辈岂同俗，更遣阿戎来问津。"
        },
        {
            "title": "九日同胡子远携三子以重阳能插菊花无分韵",
            "content": "去年万里客，仰看秋云孤。\r\n今年返南亩，颇复怀西湖。\r\n今日果何日，淑气天四隅。\r\n凭高送无目，风景未觉殊。\r\n试问先生菊，何如朝士萸。\r\n莫作去来想，渺渺同一区。\r\n久客负隣里，置酒烦招呼。\r\n起登舍畔山，山色定有无。\r\n澹烟与晴日，醉眼相模糊。\r\n我老腰脚顽，健倒须儿扶。"
        },
        {
            "title": "秋月二首",
            "content": "夜榻近虚檐，独葭玉蟾冷。\r\n梧桐气先夺，端不碍清影。"
        },
        {
            "title": "次韵季真留别",
            "content": "即物那知身是客，黄花空自委篱东。\r\n泪痕已逐西风尽，只有悲秋写未穷。"
        },
        {
            "title": "立春",
            "content": "青菜青丝白玉盘，西湖回首忆临安。\r\n竹篱茅舍逢春日，乐得梅花带雪看。"
        },
        {
            "title": "扇子诗",
            "content": "功德海中游戏，菩提树下清凉。\r\n只有登山一醉，啸声分会孙郎。"
        },
        {
            "title": "香橘二首",
            "content": "千林独觉一林芳，稼碧搀先送晓光。\r\n鲁酒未妨杯雪冷，麝兰半杂袖风香。"
        },
        {
            "title": "扇子诗",
            "content": "颜子见善则迁，子路有过则改。\r\n懒则鲇鱼上竿，勤则大鹏跨海。"
        },
        {
            "title": "题罗汉院画像",
            "content": "一任猜嫌极口憎，布衫裹铁面生棱。\r\n何如乞与袈裟著，画作西山十七僧。"
        },
        {
            "title": "扇子诗",
            "content": "叶叶深云湛碧，花花晴日摇红。\r\n当是身薰成种，不干秋水香风。"
        },
        {
            "title": "次韵赵荣州题芦雁画",
            "content": "毕弋横前路，江湖寄此身。\r\n平沙下双雁，不见问津人。"
        },
        {
            "title": "送虞枢密还朝",
            "content": "一官齿发老侵寻，金马当年博陆沉。\r\n樽俎笑谈人不见，玑衡造化我无心。\r\n曾瞻玉鼎三嵎近，便觉朱门百仞深。\r\n忍使王阳行九折，囚山未敢废南音。"
        },
        {
            "title": "扇子诗",
            "content": "世态一日添一病，好书百过消百忧。\r\n羲皇已上自可乐，季孟之间何足求。"
        },
        {
            "title": "感事",
            "content": "轻衫轻骑雪边州，不是书生战不侯。\r\n卧枕太阿龙夜吼，梦随水冻截河流。"
        },
        {
            "title": "扇子诗",
            "content": "风轻匝破世界，山僧如如自在。\r\n个中纯白团圆，洞然汉香水海。"
        },
        {
            "title": "送牟尧文",
            "content": "别久无辞道路难，沿海裘依旧据征鞍。\r\n五湖我已遭风逆，三迳君能犯雪寒。\r\n下榻莫嫌烹瓠叶，倚门正及颂椒盘。\r\n一杯少味仍相送，折得梅花带笑看。"
        },
        {
            "title": "九日类试院雨中制司送酒关子二首",
            "content": "老去轻时节，忧来稔岁年。\r\n黄花关上戍，青草渡头船。\r\n望眼知谁属，归心只自怜。\r\n仅沾微禄在，未敢计良田。"
        },
        {
            "title": "古柏二首",
            "content": "思人谁复念婆娑，窟室崖阴未易磨。\r\n四十围间看溜雨，三千年后数恒河。\r\n不堪与世供狙杙，尚许遗民占鸟窠。\r\n从此便名夫子树，匡人斤斧奈予何。"
        },
        {
            "title": "扇子诗",
            "content": "小小愚民岂易欺，士夫妄论似相知。\r\n业书若上天盘秤，当用崑崙作秤锤。"
        },
        {
            "title": "送范颖胄",
            "content": "君之家为夔龙氏，龙之威神爪牙利。\r\n岂肯因人下求食，拿攫风雷随所嗜。\r\n问君世学今几传，翰墨诸仙侈名位。\r\n后来诸孙颖与路，元佑衣冠相整治。\r\n春秋大易蜀有师，我获升堂时问义。\r\n江边乔木殊未改，重来忍唾成都地。\r\n感君遗文远相访，凛凛高风今不坠。\r\n梅花道路宽作程，瓠叶杯盘同此味。\r\n少年赤手弄霜雪，想见倚门迟岁馈。\r\n还家莫道囊橐空，客子夜寒仍少睡。"
        },
        {
            "title": "黎州鹿鸣宴",
            "content": "圣化如时雨，吾门自教风。\r\n文翁来蜀郡，常衮在闽中。\r\n夔足无多用，鳌头只独雄。\r\n诸君携手上，名姓广寒宫。"
        },
        {
            "title": "扇子诗",
            "content": "芒鞋踏破江头路，日渴檀心犹未吐。\r\n浑教开尽不成梅，定应化作相思树。"
        },
        {
            "title": "题李都画枯木",
            "content": "毫端看运斤，笔老木亦老。\r\n莫尽春风枝，秋来厌枯槁。"
        },
        {
            "title": "扇子诗",
            "content": "也不悲噫也不歌，只将恬淡养天和。\r\n团蒲徒倚谁呼觉，梦里分明被佛呵。"
        },
        {
            "title": "人日集蟆颐视堰",
            "content": "大江拆两股，小江分一支。\r\n秋水七八月，老蟆喜持颐。\r\n往往自夸大，未觉海若嗤。\r\n灌溉虽小惠，湮溺已可危。\r\n父老指水迹，栖苴挂林枝。\r\n高田混坑谷，漠漠沙风吹。\r\n城堞不数步，长堤漫委蛇。\r\n我非河洛想，颇为梁益悲。\r\n神禹岂不到，吾蜀几为池。\r\n人日有故事，敢后壶浆期。\r\n野叟馈鱼兔，鼓舞亦致词。\r\n一笑谢父老，何由救民饥。\r\n但得麦早熟，眼底无疮痍。\r\n老守为尔醉，灯火江之湄。\r\n老蟆亦放光，跳月天南垂。"
        },
        {
            "title": "蜡梅二首",
            "content": "黄昏澹烟晴，风健香骨透。\r\n炼金呈赤心，山月惜孤瘦。"
        },
        {
            "title": "扇子诗",
            "content": "春去春来岁岁同，花开花落任东风。\r\n只堪美酒酬佳景，莫把閒愁料化工。"
        },
        {
            "title": "扇子诗",
            "content": "春暖锦棠覆径，夏凉红藕盈池。\r\n九蕊东篱绽菊，一花南岸梅枝。"
        },
        {
            "title": "留别何十五",
            "content": "修程云水绕苍茫，马上春风薜荔香。\r\n此去鸡豚思旧社，且凭鱼雁到他乡。\r\n穷途逼仄风波恶，客路消磨岁月长。\r\n别后空阶闻夜雨，令人还忆水曹郎。"
        },
        {
            "title": "九日四首",
            "content": "从来醒醉不关渠，肯为篱边问所须。\r\n冷笑渊明痴望眼，只堪把菊佩茱萸。"
        },
        {
            "title": "秋夜待月",
            "content": "白毫光里玉魂飞，留看常娥醉魄迷。\r\n一任檐牙沸蝙蝠，忍将明镜照狐狸。"
        },
        {
            "title": "木芙蓉",
            "content": "荣枯一气内，造化本自公。\r\n春花与秋蔕，孰云有不同。\r\n试看木芙蕖，雨露滋芳丛。\r\n嫣然生百巧，秀色倾房栊。\r\n婢子有不惬，偃蹇霜枝红。\r\n溪柳疏其西，池荷亚其东。\r\n等作一物看，曾是烦春工。\r\n开阖寓至理，岁事号秋风。\r\n惟有桃李场，感叹无言中。"
        },
        {
            "title": "夜读韩子苍文二首",
            "content": "二河忠义雪山重，元佑何由见古风。\r\n一月群星虽晚出，斯人尚可殿诸公。"
        },
        {
            "title": "觅德醇菊花",
            "content": "春秋书不雨，十日九日乾。\r\n向来陈菊根，半扫黄叶残。\r\n施施苍松独，耿耿秋竹单。\r\n仙官转物手，半亩不作难。\r\n芟篱扶弱干，团翠蒙朱栏。\r\n一株万宝钉，风露鸣珊珊。\r\n儿辈凡眼窄，诧作举首看。\r\n折君清霜枝，照我秋水寒。\r\n年饥学辟谷，准拟充朝餐。"
        },
        {
            "title": "王显之求名其二子日忠厚日忠恕",
            "content": "有子固可贺，无子谁为羞。\r\n尧圣传世念，厉丑似己忧。\r\n有子与无子，人事天为谋。\r\n王家乌衣巷，叶叶追前修。\r\n乃翁万卷书，一一手校讎。\r\n厚恕命尔名，万金美田畴。\r\n种德日夜日，藨蔉期深秋。\r\n字表名所出，无意孔与周。\r\n陶公责端宣，晋人警师仇。\r\n君家膝上郎，有如昔徐侯。\r\n富贵二雏语，岂有卑微休。"
        },
        {
            "title": "扇子诗",
            "content": "雨挹春红浅，风酣晚蕊稠。\r\n看花不著意，何事亦关愁。"
        },
        {
            "title": "扇子诗",
            "content": "拙眼扪星绝汉津，只知仙迹混风尘。\r\n天衣自是非针线，此巧如何说向人。"
        },
        {
            "title": "红梅阁二首",
            "content": "天上佳上云缕衣，暗传春恨入新诗。\r\n楼头玉笛关情绪，不念残香结子时。"
        },
        {
            "title": "颂古塔祖胜二首",
            "content": "芦花岸下蓼滩头，上得钩时便上钩。\r\n一曲渔歌川掉拨，五湖烟水月轮秋。"
        },
        {
            "title": "感事",
            "content": "茶寇征商急，偷生蔽绿林。\r\n江湖自有备，盗贼岂初心。"
        },
        {
            "title": "除夕",
            "content": "又是投閒岁欲除，閒中因得著工夫。\r\n园林香雪梅先透，庭院清风竹自呼。\r\n未厌夜寒烧榾柮，已贪晓色进屠苏。\r\n巧名尚喜新年在，碌碌人应笑阿奴。"
        },
        {
            "title": "大雨水忧三堰决坏且念吾挺之在病无与共此忧",
            "content": "秋夏之交天雨水，水来不少热更多。\r\n火光焰焰毒人肺，不惜一湿倾天河。\r\n\r\n【注释】：【原题】：\r\n大雨水忧三堰决坏且念吾挺之在病无与共此忧者四走笔为问四首"
        },
        {
            "title": "感事",
            "content": "苔扫弥旬雨，花开数日晴。\r\n蝶轻矜鬼翅，莺巧学僮声。"
        },
        {
            "title": "扇子诗",
            "content": "洞中龙老不知年，荣隐先生稳著鞭。\r\n大袖长歌出天汉，信乎平地有神仙。"
        },
        {
            "title": "千叶梅",
            "content": "茶醾薰肌屑沉水，郁李注脸匀丹砂。\r\n子真吴市变名姓，仙种自是成一家。"
        },
        {
            "title": "周参政惠书唁及亡儿开二首",
            "content": "颡马非才具，蜗牛惜弊庐。\r\n风时甘伏枕，风雨阻来车。\r\n药裹衣巾内，梅花酒盏疏。\r\n江湖慰寂寞，一纸故人书。"
        },
        {
            "title": "鱼相忘",
            "content": "通涂合西南，达人戒同异。\r\n二鱼各自鱼，是鱼岂有二。\r\n濶处海茫茫，波涛适相戏。\r\n笑我湖上亭，鳞鬣纷族类。\r\n情知我非鱼，此意鱼或是。\r\n欣然得所适，相见不相遇。\r\n鱼行我无心，我得鱼亦遂。\r\n藻荇披秋光，水与天妩媚。\r\n明月帖湖心，照风鱼不寐。\r\n我琴无杀声，螗蜋勿余忌。"
        },
        {
            "title": "扇子诗",
            "content": "君子军中万户侯，文章经史总兼收。\r\n却将我辈毛锥子，夺取将军丈二矛。"
        },
        {
            "title": "水仙花二首",
            "content": "肌肤剪秋水，垂云出龙宫。\r\n我意得子佩，笑许无言中。"
        },
        {
            "title": "秋月",
            "content": "望崖相送欲凌虚，未拟边州作陋居。\r\n法令牛毛纷可笑，使君马尾自能书。\r\n白云度岭愁方寸，黄瘴埋沙费扫除。\r\n列戟横琴果何择，一窗秋月竹疏疏。"
        },
        {
            "title": "漱玉轩为邑之佳处顷春祝寺僧少葺之重来则眼",
            "content": "泉上观音驾海潮，白芙蕖里碧云飘。\r\n便当踏月随天步，环佩无风自动摇。\r\n\r\n【注释】：【原题】：\r\n漱玉轩为邑之佳处顷春祝寺僧少葺之重来则眼界增明矣因拉王和叟刘曼卿相与碎建茗瀹之泉上石作观音像通悟禅师手琢亦甚灵异赋三绝"
        },
        {
            "title": "扇子诗",
            "content": "只教人喜莫教嗔，此是天公最至仁。\r\n吹落吹开俱有意，閒花野草漫争春。"
        },
        {
            "title": "赠庞玠术者",
            "content": "难易如何是祖风，却将性命命庞公。\r\n向来一口西江水，因甚谈天不落空。"
        },
        {
            "title": "次韵谊夫九日忆去岁共游东林",
            "content": "菜饮无期岁已侵，高谈何处著幽深。\r\n二年旅寄不堪说，九日盟寒那复寻。\r\n此地有时容醉玉，寒花无数吐秋金。\r\n与君成是无诗句，闻道西山似竹林。"
        },
        {
            "title": "周公礼殿",
            "content": "蜀侯作頖锦水湄，先圣先师同此室。\r\n巍然夫子据此座，殿以周公名自昔。\r\n圣人现金两如一家，均是周人先后出。\r\n想见东家中夜梦，犹与公孙同衮舄。\r\n斯文授受乃关天，不为汉唐加损益。\r\n我时来视俎豆事，重是汉人斤斧迹。\r\n汉宫制度九天上，散落人间此其一。\r\n多因丰屋起戎心，独此数椽绵岁历。\r\n规模{堞土换山}嵲东鲁似，气象缥缈西岷敌。\r\n竹松犹是斯干诗，风雨方知隆栋吉。\r\n虽然汉献来至今，阅世已多驹过隙。\r\n中间岂无鸟鼠虑，妙斲不知难辄易。\r\n工师不揆乱如麻，敢向般门言匠石。\r\n诗书譬彼尚阙文，后学如何补遗逸。\r\n祖龙非意窃登床，蝌蚪有心来坏壁。\r\n旧章仅在命如丝，谁勒吾诗胜丹漆。"
        },
        {
            "title": "道卫甥送酒",
            "content": "亲旁未敢酌贪泉，白发风灯喜惧年。\r\n渠辈相夸玉蕊佩，我贫正欠杖头钱。"
        },
        {
            "title": "谢人惠新火",
            "content": "六龙杲杲看推移，也有分光蔀屋时。\r\n作古远知燧人氏，至今犹说介之推。\r\n扣门自此人皆有，暗室从来我不欺。\r\n冷灶无烟知几日，凭谁乞米试晨炊。"
        },
        {
            "title": "悟仙庵",
            "content": "担头活计任推移，前世生身后世知。\r\n沥血山中留语句，至今橛上系驴儿。"
        },
        {
            "title": "扇子诗",
            "content": "一叶浮莲不动尘，湖风吹水碧生鳞。\r\n舟中唤鹤归来晚，手展黄庭卧白苹。"
        },
        {
            "title": "扇子诗",
            "content": "月下九九仙，云间七七泉。\r\n唤起吹箫子，跨鹤飞上天。"
        },
        {
            "title": "扇子诗",
            "content": "春事曾看满眼花，楼高不见玉人家。\r\n峡云梦断无消息，想像红裙踏雁沙。"
        },
        {
            "title": "感事",
            "content": "缀缀复翘翘，金丝并玉条。\r\n酴醾与杨柳，结托上青霄。"
        },
        {
            "title": "扇子诗",
            "content": "先生种柳懒低头，肮脏门前也可羞。\r\n莫向东风弄霜雪，且随风势衮成毬。"
        },
        {
            "title": "次韵唐立夫永川五柳堂堂李齐年所建十年间三",
            "content": "我与李侯初不熟，但闻弦歌政声速。\r\n永川鸡犬数山外，迄今语言犹可录。\r\n向来官舍卜清疏，把酒横琴仅容足。\r\n眼前可无起予者，故作斜川著行录。\r\n不妨奄有靖节名，此堂岌岌柳英英。\r\n易名伐树公则去，名尚可复柳易生。\r\n唐侯初来理前事，收拾神名还旧地。\r\n坐令轩冕争夺心，各有田园萧散意。\r\n古人陈迹那复论，丈夫志气高入云。\r\n因知特地豪杰士，不待西伯还明君。\r\n\r\n【注释】：【原题】：\r\n次韵唐立夫永川五柳堂堂李齐年所建十年间三易名立夫作令为复之"
        },
        {
            "title": "齐人画礼器",
            "content": "漆器侈初俗，长袖喧都城。\r\n如何古邃殿，天开垂日星。\r\n奇奇与怪怪，惝怳不识名。\r\n我尝阅此画，肇自齐永明。\r\n人间务备物，未易穷丹青。\r\n忆昨因郊丘，盛礼严天庭。\r\n器服各异数，如此系大成。\r\n仰瞻万乘圣，远想三代英。\r\n虮虱容著足，鸳鹭参结綪。\r\n西归访江梅，钧天梦初醒。\r\n心焉感此画，眼角泫欲零。\r\n所见恐未夥，蜀都问君平。"
        },
        {
            "title": "赵权可许惠筇竹山峰佳者用前韵戏之",
            "content": "使君未怕牧蛮官，游戏边藩不作难。\r\n龙竹风霆惊物化，鳌山贔屭照人寒。"
        },
        {
            "title": "蜡梅",
            "content": "一株坐断宝花台，水雪光中眼倦开。\r\n无事暗香浮鼻观，思量也自识花来。"
        },
        {
            "title": "严一飞惠余一唯图书赞其上甚佳石更名忠恕图",
            "content": "善水沃沸焦，善药调瞑眩。\r\n吾岂斯人徒，屏开慈母面。\r\n丹青解人意，二字出素练。\r\n孝哉耘瓜子，伤根岂所愿。\r\n升堂致一唯，出门成两见。\r\n遂令李老书，不和韩非传。\r\n吾家桃李园，力行未敢倦。\r\n明知政事拙，稍觉言语贱。\r\n四科定谁先，袖手水入砚。\r\n会请无言师，宽处著方便。\r\n\r\n【注释】：【原题】：\r\n严一飞惠余一唯图书赞其上甚佳石更名忠恕图置之座右以为居官奉母之亲再用眩字韵"
        },
        {
            "title": "扇子诗",
            "content": "洞庭波浪五湖秋，缥缈云霄帝子楼。\r\n楼上故人穷骨相，箫韶声裡认仙舟。"
        },
        {
            "title": "石过青渠壁间有何人者诗欲梓潼神君戒杀以从",
            "content": "香茗粗蔬肯破悭，相公日食万羊山。\r\n夫君何厚神何薄，自取悬鹑一水间。\r\n\r\n【注释】：【原题】：\r\n石过青渠壁间有何人者诗欲梓潼神君戒杀以从佛神君初以孝廉举岂自污于一饮一食之间为哉后稷肇祀庶无罪悔以迄于今试以此语为解嘲并赋小诗呈时发县大夫一笑"
        },
        {
            "title": "又送马氏兄弟归彭门",
            "content": "山程趼足肯相从，未厌崎岖易道东。\r\n二马仙风还旧观，六鳌香饵看新功。\r\n北田夜诵披莲蕊，东阁春归折桂丛。\r\n努力锦衣双拜手，寿杯堂上雪髯翁。"
        },
        {
            "title": "扇子诗",
            "content": "一介吾儒孰重轻，青天蜀道少人行。\r\n芋魁豆饭吾儒事，不若归来谷口耕。"
        },
        {
            "title": "永兄作灵照寺墨梅雨纸殊佳仍书二绝其上以为",
            "content": "荒畦草棘暗霜秋，菜饱无期那不愁。\r\n去去携蓝问灵照，此间熟处要经由。\r\n\r\n【注释】：【原题】：\r\n永兄作灵照寺墨梅雨纸殊佳仍书二绝其上以为饷次韵谢之"
        },
        {
            "title": "次韵孙翊尉",
            "content": "子佩青青得玉工，先生老矣舞雩风。\r\n仙官便拟轻藜藿，我欲求为田舍翁。"
        },
        {
            "title": "扇子诗",
            "content": "白团扇子白纱衣，怕见萤光作火吹。\r\n屈指西风明日是，会将束緼乞怜时。"
        },
        {
            "title": "扇子诗",
            "content": "四月四日夏令新，余花更饶三日春。\r\n榴红裙子凌被袜，一曲南风花笑人。"
        },
        {
            "title": "次韵孙翊尉",
            "content": "口头截断不须工，谁信春秋是国风。\r\n笔下均调成一气，东屯唤起杜陵翁。"
        },
        {
            "title": "食枸杞猫头筍",
            "content": "一毛沼泪未宜轻，甘脆提携慰客情。\r\n仙狗吠林堪小摘，乳猫蹲竹得春萌。\r\n齿牙风露虽云美，口腹朝昏只旋营。\r\n尚献一芹裨玉食，天庖回首隔重城。"
        },
        {
            "title": "唤鱼亭",
            "content": "佛顶分明火焰高，黑瑿何事助焦熬。\r\n只销一酌梅花雪，我已官曹似水曹。"
        },
        {
            "title": "沉黎四首",
            "content": "蜀相披荒垒，唐人拓密林。\r\n四川襟带重，六诏雾云深。\r\n盐米成民业，珠犀作吏箴。\r\n官閒无一事，闭合念亲心。"
        },
        {
            "title": "罗真人祠诗二首",
            "content": "龙舟万骑入川来，天上鲛绡水府开。\r\n便与真妃充土物，凌波香袜不须裁。"
        },
        {
            "title": "扇子诗",
            "content": "硬黄细字不足橅，积习水墨閒工夫。\r\n膝上无心学李卫，腕头有诀付善奴。"
        },
        {
            "title": "扇子诗",
            "content": "白团扇子合欢裁，出水菱花镜面开。\r\n好是缑山明月夜，大家骑凤上天来。"
        },
        {
            "title": "感事",
            "content": "一径清如扫，柴门霁影多。\r\n苔莓因鹤啄，非是客经过。"
        },
        {
            "title": "山图",
            "content": "丹砂山中期，交梨海上约。\r\n崎岖九折坂，准拟一丸药。\r\n至今山仙翁，已跨紫霄鹤。\r\n鹤去当归来，尘世忆如昨。\r\n天使自天降，招去游五岳。\r\n洞府日月长，流水花片落。\r\n我来似天意，一官不足缚。\r\n道气迄未充，何以痊瘴恶。\r\n云霞閟灵蕊，雾雨罩仙萼。\r\n臭稗杂菁英，凡草混荃若。\r\n未免七十毒，谁敢试口嚼。\r\n上焉忧国病，下者念民瘼。\r\n安得如昔人，一举翔寥落。"
        },
        {
            "title": "永兄作灵照寺墨梅雨纸殊佳仍书二绝其上以为",
            "content": "不干老眼眩生花，自是诗人醉墨斜。\r\n从此绛州烟水窟，竹篱茅舍子真家。\r\n\r\n【注释】：【原题】：\r\n永兄作灵照寺墨梅雨纸殊佳仍书二绝其上以为饷次韵谢之"
        },
        {
            "title": "扇子诗",
            "content": "竹影月来去，荷香风送迎。\r\n南窗枕书卧，醉眼看山横。"
        },
        {
            "title": "题升仙桥",
            "content": "茂陵读赋喜虚无，不是题桥便丈夫。\r\n漫说归乡夸驷马，了曾涤器对当垆。"
        },
        {
            "title": "扇子诗",
            "content": "变将冬暖作春寒，叶上霜痕苦未乾。\r\n菜甲麦苗须少待，扶轮何日上长安。"
        },
        {
            "title": "五更一点月照窗几以为晓也披衣视之雪厚至尺",
            "content": "雪片成孤立，蟾华与共游。\r\n从教惊蜀犬，曾是喘吴牛。\r\n蹲石依松瘦，寒溪映竹流。\r\n遥知明岁稔，携酒上南楼。\r\n\r\n【注释】：【原题】：\r\n五更一点月照窗几以为晓也披衣视之雪厚至尺许喜甚赋诗"
        },
        {
            "title": "扇子诗",
            "content": "弹指花前一念差，东风未老鬓先华。\r\n看花只得心随眼，心倦何由眼见花。"
        },
        {
            "title": "赠杨教授",
            "content": "读书要身荣，得禄为亲喜。\r\n端知绛帐华，乃在彩衣里。\r\n冷官多澹泊，有道足甘旨。\r\n登堂四壁余，发帙照案几。\r\n尚有老孟光，环以三稚子。\r\n一笑扶鹤发，相见折屐齿。\r\n出门顾诸生，正事歌锡尔。\r\n生朝适余暇，汤饼庆弧矢。\r\n众客集清辰，好语塞两耳。\r\n我有海上方，剩泛杯中蚁。\r\n永为萱堂寿，胜饮菊潭水。"
        },
        {
            "title": "白鹿得萱花",
            "content": "白鹿山头一望平，归来衣袂作风馨。\r\n庭萱岩桂方争秀，总入观音净水瓶。"
        },
        {
            "title": "东湖感事二首",
            "content": "桃李洲中别一春，雪山肯为障红尘。\r\n鬼神半夜应怜我，魑魅今朝不喜人。\r\n烟雨晦明窗外眼，风霜来去树边身。\r\n细思只合归耕好，并舍何由笑我贫。"
        },
        {
            "title": "梅花",
            "content": "零落孤根玉雪团，天孙剪月试天寒。\r\n凡间讳白骄红紫，却把梅花作杏看。"
        },
        {
            "title": "山亭三首",
            "content": "人谁怜老子，我自类痴儿。\r\n爱草留荒径，疏泉入小池。\r\n春风随处是，晴日与花宜。\r\n好客能相贷，携锄出短篱。"
        },
        {
            "title": "游铜梁县云岩",
            "content": "我来云岩夏初吉，岩洞向晚开新蟾。\r\n晴空飘飘雨花坐，护此燕几垂飞檐。\r\n老僧闭门一榻外，但有瓶钵云炎奁。\r\n人间日车手可热，道上火繖官争炎。\r\n不知此地荫冰雪，崖花石蔓骈浓纖。\r\n传闻仙人有蜕骨，玉塔未许窥幽潜。\r\n行人各走记名姓，浪费粉板相黐黏。\r\n不知苏黄岩上字，端有妙处垂缃缣。\r\n至今岩泉泻千仞，似与二老争森严。\r\n斯游与子固不薄，一饷喜逐清赏兼。\r\n稽首林间古石佛，面目慈悲雄须髯。\r\n狐狸骑项鼠绕膝，苍苔藓剥侵裙襜。\r\n我愿石佛须少忍，欺善怕恶神所殲。\r\n君不见迩来石佛胜铜鬼，会煮翁仲烹飞廉。"
        },
        {
            "title": "谢浩然以梦告且赋诗见赠次韵复之二首",
            "content": "缚草徒然未若贤，绝韦老矣定谁传。\r\n舞雩著我三千子，华表须居五百年。"
        },
        {
            "title": "张绍贤以诗索佩刀次韵复还之",
            "content": "喜不至流怒不悲，句中銛锋解人颐。\r\n水霜凛凛笑一吷，三尺有喙金玉词。\r\n二惠肯来但独步，明光殿中文绣具。\r\n便当携此上青云，天子方深南北虑。\r\n吾今老矣君可思，吹毛之珍何所施。\r\n和诗反刀三叹息，莫把神槌困钝锥。"
        },
        {
            "title": "题黄筌牡丹花下猫",
            "content": "红英艳云霞，绿叶足风雨。\r\n牡丹花未开，生意妙谁主。\r\n丹青强摸索，闭目想未睹。\r\n天巧非人工，神凝志良苦。\r\n竦然花下猫，蜂喧聒如鼓。\r\n醉眼不成睡，花气日亭午。\r\n黄生与我意，盘礴一转语。\r\n我老花无情，铅粉付儿女。"
        },
        {
            "title": "扇子诗",
            "content": "众水秋风劲，群鸥白雪和。\r\n只宜閒坐钓，湖海老烟蓑。"
        },
        {
            "title": "天彭行县",
            "content": "公馆静寥寥，园亭景物饶。\r\n溪光明短彴，树影荫危谯。\r\n山鸟忽双下，池鱼时一跳。\r\n主人王事简，文酒日逍遥。"
        },
        {
            "title": "次韵喜雨",
            "content": "云色垂轩泼墨深，夜闻萧瑟振枯林。\r\n自怜一榻清凉意，想见千畦餍饫心。\r\n共道苏天私此泽，后来商旱更谁霖。\r\n公归还记田田业，坐看荷珠自劝斟。"
        },
        {
            "title": "周公帽",
            "content": "山头载帽周公雨，岩下生衣傅说霖。\r\n莫道蛮州无此样，可怜老我十分心。"
        },
        {
            "title": "秦城二绝",
            "content": "堑成雉堞绕蚕丛，汉栈分明蜀徼通。\r\n只说金牛能诳客，已输巴粟到关中。"
        },
        {
            "title": "听水琴",
            "content": "本自无弦奏凯风，水流空洞作丁东。\r\n虀盐老向伊耆氏，何必闻韶肉味中。"
        },
        {
            "title": "扇子诗",
            "content": "薰弦早已迓秋鸿，岁事先生逆料中。\r\n前密后疏随处改，枉教杨柳怨西风。"
        },
        {
            "title": "次韵李判官见赠",
            "content": "须髯残雪兀陈编，炀者何由更避烟。\r\n荣宦君方收晚岁，论交我亦得忘年。\r\n佐州相与营杯水，有路从今出瓮天。\r\n一日尚能千里驾，此间老骥不须鞭。"
        },
        {
            "title": "扇子诗",
            "content": "白白红红不直钱，吹风吹雨逼残年。\r\n种桃自是非君子，指李渠能著老仙。"
        },
        {
            "title": "赠杨尉送湫水",
            "content": "天上妥雨水鸣渠，一龙任责固有余。\r\n今年水来雨不集，彭民不及江中鱼。\r\n以堰致水高百尺，灵湫在渊烁红日。\r\n彭民怨龙不怨人，龙则有职谁之失。\r\n九峰仙官梅子真，豢龙有术龙不嗔。\r\n去年作堰今请湫，二者兼得苏彭民。\r\n东湖别驾但捧腹，卧听萧萧响疏竹。\r\n往来莫便轻泥涂，软脚有酒为君沽。"
        },
        {
            "title": "方舟二首",
            "content": "物我相轩轾，乘除只自知。\r\n儿临池上字，母养镜中丝。\r\n竹静泉生乳，花深地产芝。\r\n旧时双燕子，来往亦仪仪。"
        },
        {
            "title": "展峰亭",
            "content": "起来蛛网罥茅檐，脱叶飞飞却倒粘。\r\n十月风光成妩媚，一林霜气自深严。\r\n比花已老何人摘，村酒无多喜客添。\r\n收拾江湖閒望眼，展峰亭上数山尖。"
        },
        {
            "title": "扇子诗",
            "content": "三丈为树八尺行，花艳桃李叶柘桑。\r\n元龙自是湖海客，师德去寻田舍郎。"
        },
        {
            "title": "扇子诗",
            "content": "节节荷风驿置，疏疏竹雨龙悭。\r\n欹枕几声鼓吹，卷帘数笔湖山。"
        },
        {
            "title": "放鱼",
            "content": "三的计日作放生，薄俸时分及鱼鸟。\r\n别来湖山幽绝处，下者遨游上轻矫。\r\n西归短棹送春波，忍见长鱼困莺绕。\r\n修鳞戢锦纷半破，健尾舒红时一掉。\r\n不惟咫尺迷藻苹，正恐须臾觜葱蓼。\r\n吾曹仁术随所用，圉圉洋洋谁不晓。\r\n耻与鸡虫较得失，况乃牛羊分大小。\r\n只今命脱猛火燃，不用口衔明月皎。\r\n临流祝鱼从此去，弹指冤亲一时了。\r\n要将头角动风雷，未厌藏身且深渺。"
        },
        {
            "title": "别金颜老",
            "content": "涪州一别十年强，君自游行几退藏。\r\n好是金颜无佛处，却来铁面坐禅床。"
        },
        {
            "title": "叱驭桥",
            "content": "鸾凤飞缘壁，虹蜺下饮溪。\r\n一家蛮瘴里，九折夕阳西。"
        },
        {
            "title": "扇子诗",
            "content": "香积盂中玉粒圆，自然肥佛胜癯仙。\r\n万金有药元非病，一笑拈花却是禅。"
        },
        {
            "title": "峡中",
            "content": "峡水方中驻，归舟溯蜀门。\r\n竹枝声处处，梅蕊雪村村。\r\n来去山峦笑，啼号地主恩。\r\n幸然穷性命，不必赋招魂。"
        },
        {
            "title": "扇子诗",
            "content": "今古一声梦呓，乾坤六博呼卢。\r\n醉里猩禽著屐，醒后骊龙忆珠。"
        },
        {
            "title": "扇子诗",
            "content": "黄叶鸣林卷地风，一天秋色雁横空。\r\n风狂吹作欹斜字，似我遥书咄咄中。"
        },
        {
            "title": "扇子诗",
            "content": "谁将弱水隔蓬莱，对酒思君眼倦开。\r\n醉梦只堪逢故旧，五更酒醒却归来。"
        },
        {
            "title": "扇子诗",
            "content": "晴日浅深著柳，暖风高下吹花。\r\n醉里蝴蝶作梦，醒后狂蜂报衙。"
        },
        {
            "title": "再用九日韵答何邵卿二首",
            "content": "习气仍余酒后狂，十年坐斥醉中乡。\r\n读书窗外千堆雪，利剑床头一匣霜。\r\n收拾微吟追李杜，研摩小楷逼苏黄。\r\n他文逍遣随儿辈，颇笑翁痴作一囊。"
        },
        {
            "title": "扇子诗",
            "content": "崭然头角翁家儿，儿会读书儿不痴。\r\n桂树团栾五百丈，月边引手攀高枝。"
        },
        {
            "title": "寒食",
            "content": "夜泊依渔市，天寒问酒家。\r\n烬余缸吐粟，澌合砚生花。\r\n月浸江妃冷，波喧海若夸。\r\n漂摇随水宿，凫雁寄生涯。"
        },
        {
            "title": "再次韵计教授",
            "content": "糟丘尽醉国人狂，谁似东家礼义乡。\r\n万卷短檠磨岁月，一生寒砚敌水霜。\r\n饭牛坐待扶桑白，战马初归塞草黄。\r\n奏牍三千君未晚，殿帏正要上书囊。"
        },
        {
            "title": "九里松",
            "content": "荷花湖上船，松影沙外渡。\r\n松行又九里，凉藓引深步。\r\n石桥枕溪斜，中有入山路。\r\n意行忘屈曲，拄杖扣层户。\r\n入门已欣然，但恐所见阻。\r\n更须上高楼，霁影蒙薄雾。\r\n急风层巅起，雾破山缺处。\r\n青林一点明，炯炯白鸟度。\r\n独坐不须禅，山水得妙悟。"
        },
        {
            "title": "扇子诗",
            "content": "柏树庭前度夏，荷花池上经秋。\r\n若问西来拄杖，何如南去轻舟。"
        },
        {
            "title": "扇子诗",
            "content": "火老不知秋，萤飞风露下。\r\n和月立梧桐，幽人宜独夜。"
        },
        {
            "title": "扇子诗",
            "content": "寒藤霜露又经秋，梦入江湖戏白鸥。\r\n二十年来行脚地，耆婆天上看河流。"
        },
        {
            "title": "重阳",
            "content": "得得浮家帝里游，西归节物共南州。\r\n群鸥自得水空阔，远客肯因船滞留。\r\n千顷白苹风掠岸，一年黄菊雨深秋。\r\n醉名未忍成狂率，任脱乌纱笑白头。"
        },
        {
            "title": "扇子诗",
            "content": "畜樊利口莺成母，张艾虚心雉作媒。\r\n耐冷强书秋后扇，余醒更罚醉中杯。"
        },
        {
            "title": "扇子诗",
            "content": "鸡虫日得日失，鹏鷃风高风低。\r\n天道先看阴隲，人心何忍自欺。"
        },
        {
            "title": "题马仲友画花下猫二首",
            "content": "花相春归画锦仙，轻云羃羃护花天。\r\n莫烧高烛三更月，自有真香一炷烟。"
        },
        {
            "title": "扇子诗",
            "content": "桃花流水神仙地，枯木寒岩自在春。\r\n错上磨成白玉质，矿中仍现紫金身。"
        },
        {
            "title": "扇子诗",
            "content": "薰蒸香积厨，精凿午斋饭。\r\n饭后且放参，林下香一瓣。"
        },
        {
            "title": "芝草",
            "content": "边上秋风生，众芳感萧瑟。\r\n何由九地底，一气回暖脉。\r\n官居类僧坊，忽有芝草坼。\r\n骈跗间红紫，合盖晕黄白。\r\n秋菌苦争气，渠自凡眼窄。\r\n此理岂人为，信我匪天厄。\r\n年余窍边廪，菜饱固不择。\r\n谬政鬼所笑，敢望神意格。\r\n山中合欢桃，陇上六歧麦。\r\n一年获三瑞，助我动行色，\r\n归来及受厘，藉口缓诛责。\r\n从今归商山，举手谢樵客。"
        },
        {
            "title": "送张道士游西山至道观",
            "content": "雪打窗外竹，共卧窗间床。\r\n起来忍饥冻，对坐唯炉香。\r\n写之三尺琴，绕屋声琅琅。\r\n相从无此好，要俶西山装。\r\n西山接飞鸿，路入云水乡。\r\n六月余积雪，冬木今春芳。\r\n群仙竞来往，御风骑凤凰。\r\n我昔曾见之，瞳子瞭且光。\r\n张子长鬣师，沆瀣入肺肠。\r\n为取桥下履，仍传枕中方。\r\n此时觅刀圭，念我双鬓苍。"
        },
        {
            "title": "德辉郎君名嘉橘其小字也书来云修嘉辰故事并",
            "content": "风高准拟整乌巾，簪菊难逢酒主人。\r\n为语闭门投辖子，一般曲糵万家春。\r\n\r\n【注释】：【原题】：\r\n德辉郎君名嘉橘其小字也书来云修嘉辰故事并蒙惠二尊怅然有感二首"
        },
        {
            "title": "送苏汉杰",
            "content": "万里来归道路长，两年身寄水云乡。\r\n仅余文字缣缃富，犹带湖山草木香。\r\n从此定应悬箔去，卑之且说踏槐忙。\r\n逢君客地成乖隔，相送江干问草堂。"
        },
        {
            "title": "徐童子弹琴极聪慧诗勉其学",
            "content": "髧如丫角垂两耳，口诵黄庭调绿绮。\r\n诸公拂榻乃肯留，疑是前时徐孺子。\r\n我琴挂壁久不弹，浙声分作蜀声看。\r\n但得古人指下趣，转觉良工心事难。\r\n欣然过我同一笑，旧曲重闻如再少，\r\n咸韶本自凤凰鸣，筝笛任夸蚯蚓窍。\r\n孺子孺子年更痴，十三在胜陶家儿。\r\n阿端不识六与七，随分牵衣觅梨栗。"
        },
        {
            "title": "赠墨手道人寄晁子止即用子止韵",
            "content": "夷门道人墨为手，艺如巫咸日中走。\r\n逢人便与墨模糊，西里自妍东里丑。\r\n不须更相邑中黔，面比乌鸦色未深。\r\n为抬墨手高处问，我手何如君子心。"
        },
        {
            "title": "挽沈提刑",
            "content": "金马堂堂有陆沉，斯人出处可重寻。\r\n豸冠议论回天力，绣节平反念母心。\r\n一代师承无别派，百年朋旧托遗音。\r\n便当佳传磨苍翠，桐桂森然欲出林。"
        },
        {
            "title": "题薛公肃问梅图",
            "content": "湖风吹衣筇九节，瘦如梅花骨欲折。\r\n诗魂别后谁与招，独立西湖树边月。"
        },
        {
            "title": "湖屿",
            "content": "我昔泛洞庭，白波大如屋。\r\n水天两相际，渺渺浸坤轴。\r\n小舟掀簸中，呕眩篷底伏。\r\n忽然得岛屿，便欲缒船宿。\r\n西归收惊魂，且濯泥土足。\r\n东湖一席地，江脉自渟蓄。\r\n烟雨相吐吞，几席染湖渌。\r\n汀洲红白花，游泳杂凫鹜。\r\n横流溢四海，未暇较吴蜀。\r\n骇我时世情，风波戒平陆。"
        },
        {
            "title": "李漕和诗次韵",
            "content": "斯文百官富，未易众目窥。\r\n共此一鸟过，谁其补三遗。\r\n粗能述前辈，抗说不敢卑。\r\n一朝得印可，宠若华衮辞。\r\n神仙点金手，为脱瓦砾姿。\r\n微吟水雪镂，落墨星虹垂。\r\n老成今几人，縻以岁月迟。\r\n未用五字工，护此两鬓丝。\r\n圣贤无尽藏，一一生物滋。\r\n丐公且藏舌，尚结他时知。"
        },
        {
            "title": "蜡梅二首",
            "content": "莫学卧鬓花，娇黄媚粉额。\r\n仙官道家妆，静处立标格。"
        },
        {
            "title": "天彭得解",
            "content": "一第枫宸岁月深，槐花杯酒喜同斟。\r\n真成冀北空群马，便作双南满地金。\r\n计上八人才子数，笔端四海状元心。\r\n蜀天九万看鹏运，侧耳潮头驾捷音。"
        },
        {
            "title": "谢杨寿卿惠香木拄杖",
            "content": "夜郎溪中七香木，长身一握如紫玉。\r\n向来蛮村已自奇，耻与龙涎鬭余馥。\r\n誓将膂力奉君子，度越山岩走穷谷。\r\n夫君得此不自珍，要当助我扶衰独。\r\n忆昨与君骑竹马，健力随群走黄犊。\r\n看看四十老形具，此物胡为苦催促。\r\n世间行险岂吾徒，且卧方舟同结足。"
        },
        {
            "title": "扇子诗",
            "content": "乱红乱紫满林塘，旋扫苔莓一迳香。\r\n寒食年年新火令，落花何必恨风狂。"
        },
        {
            "title": "三藏梨",
            "content": "沉黎厅前三藏梨，老虎须牙龙甲皮。\r\n我来与国惜乔木，尚幸出屋繁孙枝。\r\n春风千花玉叶碎，秋日万子金圆垂。\r\n问禅谁是柏树子，听讼漫逐棠阴移。"
        },
        {
            "title": "到沉黎举家瞆气上如聋者逾月乃愈医人云此瘴",
            "content": "儋史之孙病耳翁，人佯谓我与真同。\r\n蚊飞鬓外年时事，鹊噪愁边晚更空。\r\n老去鹿皮终可隐，听如龙鼻反能聪。\r\n昭文不鼓非无意，勉为慈亲奏凯风。\r\n\r\n【注释】：【原题】：\r\n到沉黎举家瞆气上如聋者逾月乃愈医人云此瘴气也"
        },
        {
            "title": "王家亭池",
            "content": "涪川胜处城之西，万松直上王家池。\r\n池心有亭无四壁，五月菡萏生沦漪。\r\n向来城中望山上，但见一抹深黛眉。\r\n却从山中望诸处，云雾平野光参差。\r\n飞鸿群往山数点，阵马万匹江东驰。\r\n眼前景物费酬答，中有隐几无言师。\r\n题诗他日要人识，君家有叔良不痴。"
        },
        {
            "title": "王晦叔许惠歙砚作诗迫之",
            "content": "书生总不羁，岂是谬进取。\r\n偶然一舟具，初不作出处。\r\n三年客江湖，风浪恣掀舞。\r\n君门九天上，一一守菟虎。\r\n是间无先容，何忍弃外府。\r\n万卷久已破，一字未及吐。\r\n归来赋蜀都，笔下带吴语。\r\n传闻两坑石，妙处天可补。\r\n试遣长须来，拜赐君已许。"
        },
        {
            "title": "扇子诗",
            "content": "芙蓉香泛白苹洲，杨柳吹花玉雪浮。\r\n且喜两边无一事，五更鼓角月当楼。"
        },
        {
            "title": "扇子诗",
            "content": "秋蕊深红胜菊黄，拒霜却是最宜霜。\r\n仲谋有子来江表，先与乔娘醉晚妆。"
        },
        {
            "title": "扇子诗",
            "content": "梅里寻酸却得香，舌根未举鼻先尝。\r\n算来大似输他眼，老去犹堪玩雪霜。"
        },
        {
            "title": "句",
            "content": "便令巴水浓如酒，巴邑巴村醉花柳。"
        },
        {
            "title": "感事",
            "content": "三起复三眠，吹花涨雨烟。\r\n浮萍增采色，轻压绿池莲。"
        },
        {
            "title": "扇子诗",
            "content": "素缣咫尺十分圆，淡墨浓阴画手传。\r\n惟恐动摇天地窄，只应掌上握山川。"
        },
        {
            "title": "题白塔古迹二首",
            "content": "塔倒峰峦影，钟埋涧谷音，\r\n二贤苔像古，四虎竹泉深。\r\n炬火推归路，经台唤隔林。\r\n人头连地脉，古迹备幽寻。"
        },
        {
            "title": "扇子诗",
            "content": "春江拍拍浴鹅儿，一夜潮生水渐肥。\r\n画舫正将桃叶渡，彩桥随处柳花飞。"
        },
        {
            "title": "扇子诗",
            "content": "爱他国色艳倾城，老衲心城百万兵。\r\n便使有情何足动，幻花况是本无情。"
        },
        {
            "title": "漱玉轩为邑之佳处顷春祝寺僧少葺之重来则眼",
            "content": "毒露炎炎海瘴浮，一轩谁与聒清秋。\r\n雨花天上清凉手，挽取银河作玉流。\r\n\r\n【注释】：【原题】：\r\n漱玉轩为邑之佳处顷春祝寺僧少葺之重来则眼界增明矣因拉王和叟刘曼卿相与碎建茗瀹之泉上石作观音像通悟禅师手琢亦甚灵异赋三绝"
        },
        {
            "title": "携子孙到四明洞节叙有感",
            "content": "四昨本山名，与洞屹相向。\r\n取山以名洞，足以迎景贶。\r\n我非济时才，香火三遣放。\r\n再为玉局吏，圣恩覃旷荡。\r\n有如鉴湖乞，均逸江海上。\r\n圆也如乃翁，历历耗心匠。\r\n三径同蒋诩，五柳比元亮。\r\n一日培壅力，百年基址壮。\r\n桃李遵旧蹊，松竹缘叠嶂。\r\n林花拂朝晴，山鸟激清响。\r\n园人收果实，夏秋各有饷。\r\n谁云橐驼种，已有猢孙藏。\r\n翁前携客来，未免策拄杖。\r\n崎岖到洞门，衰病筋力强。\r\n洞中亦虚白，喜气含万象。\r\n俎豆具仓猝，一杯复一唱。\r\n山果与山花，足以备清赏。\r\n杯盘旨味薄，笔墨醉语妄。\r\n醉中忽抬眼，云巢仍在望。\r\n投杯揽衣起，涕泪立惆怅。\r\n云巢我师友，白玉已黄壤。\r\n相距洞与山，风雨灯烛晃。\r\n有如对床夜，了不隔寻丈。\r\n他日吾子孙，丹青二老像。"
        },
        {
            "title": "扇子诗",
            "content": "吐火生热风生凉，自家富贵他人忙。\r\n不为求蛇熏老鼠，翻成打鸭惊鸳鸯。"
        },
        {
            "title": "送王应祥",
            "content": "进取虽狂我不狂，跨鳌今日郑公乡。\r\n未偕西蜀三年计，来访东湖九月霜。\r\n桃李山城漫红白，橘橙峡路看青黄。\r\n修门万里逢严助，剩剖琅玕出锦囊。"
        },
        {
            "title": "扇子诗",
            "content": "拈花示病元来怕，遇酒逃禅却未真。\r\n三古绝编徒自圣，二王书法恐非臣。"
        },
        {
            "title": "感事",
            "content": "踏碓村舂急，缲车并舍忙。\r\n雀桃红缀吻，莺粟碧成囊。"
        },
        {
            "title": "陪韩守刘村看牡丹",
            "content": "洛阳旧谱隔芳园，姚魏寻香作返魂。\r\n端为名花肯迂路，定知春色落深村。\r\n日中半醉如含恨，雨后幽姿未忍言。\r\n上怨分明有余地，野芹何独溯金门。"
        },
        {
            "title": "题苏氏巽风阁",
            "content": "巽风起东南，大地万物小。\r\n吴门共延瞩，匹练横江表。"
        },
        {
            "title": "左右生题名",
            "content": "蜀地虽远天之涯，蜀人只隔一水巴。\r\n自从文翁建此学，此俗化为齐鲁家。\r\n泮林春风桑椹熟，集鼓坎坎闻晨挝。\r\n诸生堂奥分左右，相比以立如排衙。\r\n九牧之金充岁贡，搜出精矿遗其沙。\r\n卿云褒武皆蜀秀，虎豹各自雄须牙。\r\n两京得人广数路，忍使丘中留子嗟。\r\n不然题名百许辈，无一显者何谓耶。"
        },
        {
            "title": "送浩侄成都学官",
            "content": "忆昔官博士，所得英俊多。\r\n斥去典蜀学，蜀士烦搜罗。\r\n二井转辘轳，犹能挹余波。\r\n袍子白纷纷，有如镜重磨。\r\n爱汝似二父，此地曾经过。\r\n分职有十师，圣门严四科。\r\n傥非一万卷，难取三百禾。\r\n我有十咏诗，考古烦吟哦。\r\n鼓钟乐高文，羽翼崇雄轲。\r\n似闻礼殿柏，久矣寻斧柯。\r\n古物天为惜，蒸薪鬼所呵。\r\n堂堂公议地，岁月穷羲娥。\r\n忍此恣横说，后来敢谁何。\r\n我集四库书，琬琰藏洛河。\r\n此外有石经，参酌正舛讹。\r\n熟读懋汝学，师友相切嗟。\r\n汝有屋三间，竹墅连松坡。\r\n日夜望汝成，门户高嵯峨。\r\n我贫自有道，一竿钓渔蓑。\r\n后生问老子，守死山之阿。"
        },
        {
            "title": "三游洞",
            "content": "危磴俯寒水，阴崖擘苍烟。\r\n上开水雪窟，下垂珠玉渊。\r\n何时雷斧手，拓此壶中天。\r\n自然浑沌窍，不受百巧镌。\r\n地胜集灵气，木石含清坚。\r\n三子果谁欤，流辈孰后先。\r\n我来叩玉扃，欲访云雨仙。\r\n呼龙龙未醒，日高贪睡眠。"
        },
        {
            "title": "小孤庙",
            "content": "唤作孤姑恐未讹，寄名栎社不争多。\r\n但云龙女来行水，免使牛郎暗渡河。"
        },
        {
            "title": "扇子诗",
            "content": "{左舟右同}艚市中渔者渔，茅屋岸上居人居。\r\n阳坡细草马随鹿，烟水静花鸥趁鱼。"
        },
        {
            "title": "挽船",
            "content": "群儿生长轻江湖，上船下船谁使驱。\r\n江牵百丈沙水涩，岸上风雪谦泥涂。\r\n下循枯苇鹅鸭乱，上控绝壁猿猱呼。\r\n可怜进寸得退尺，挽脚不住头欲扶。\r\n均之两两穷性命，我自有罪非尔辜。\r\n二年学省一不补，天子幸赦怜其愚。\r\n一船放归小如叶，满载岂有海上珠。\r\n琴书之外求长物，去时未有来时无。\r\n尔曹怜我共努力，归路尚远天西隅。\r\n泊船且醉花柳岸，为尔尚肯满眼沽。"
        },
        {
            "title": "送澄师还昭觉",
            "content": "远出蒙霜雪，重来历岁时。\r\n赠师拄杖子，似我簸箕儿。\r\n芳草随西度，岩花向北垂。\r\n莫忘香一瓣，沧海白鸥期。"
        },
        {
            "title": "赠钓车道人",
            "content": "铁弹牵丝响钓轮，鱼竿妙与易通神。\r\n莫将瓦卜欺天眼，误看凡夫作道人。"
        },
        {
            "title": "黄筌画屏",
            "content": "阿筌千顷本胸中，学道分明画手同。\r\n笔削来追麟获后，丹青为洗马群空。\r\n登堂欲与修遗履，空户何由返大弓。\r\n尚有沧溟垂素壁，且防蝇误污屏风。"
        },
        {
            "title": "扇子诗",
            "content": "袅袅腰枝翠拂眉，河东柳家娇女儿。\r\n江南烟雨楼百尺，楼上何人题好诗。"
        },
        {
            "title": "送勾龙教授",
            "content": "广汉川原迥，重江秋水多。\r\n桥边金作雁，湖上烟如鹅。\r\n岂有雒书出，转添巴字讹。\r\n泥涂滞行客，之子惜经过。"
        },
        {
            "title": "香橘二首",
            "content": "霜余袅袅撷秋芳，露洗娟娟百宝光。\r\n龄冷欲餐琼树玉，手温谁握洞庭香。"
        },
        {
            "title": "子夜春歌二绝",
            "content": "新挑锦字书，倒指岁月远。\r\n愁眉要深黛，灯花已堪剪。"
        },
        {
            "title": "别金颜老",
            "content": "笑傲丛林落托仙，閒心不缚十方禅。\r\n野狐岂是藏身处，水牯真成豁鼻穿。"
        },
        {
            "title": "谒武侯庙",
            "content": "此地蛟龙伏，中原蛇豕多。\r\n借君白羽扇，万马饮黄河。"
        },
        {
            "title": "双鹤",
            "content": "积雨催寒早，江湖渺障川。\r\n黄花到十月，白发已三年。\r\n酒尽迟村饷，诗成得昼眠。\r\n低回看双鹤，铩翮欲摩天。"
        },
        {
            "title": "子夜春歌二绝",
            "content": "瘦玉薄薄衫，晕灯和月冷。\r\n独夜不禁春，梨花碎帘影。"
        },
        {
            "title": "拌毫笔",
            "content": "管城无别派，毛族竞分支。\r\n公子兔三穴，大夫羊五皮。\r\n端能开句眼，未肯画愁眉。\r\n若问结绳祖，先从六画推。"
        },
        {
            "title": "到夔门呈王待制",
            "content": "手挈东风上水关，凤书迎日看新班。\r\n五湖家世乌衣巷，三峡楼台赤甲山。\r\n画戟门开春尽永，卧龙帐稳海波閒。\r\n安危大计须公等，天定应知即赐环。"
        },
        {
            "title": "送叔规",
            "content": "凤台却望桑麻川，残僧孤客同一年。\r\n我穷自取君更苦，只有布袜青行缠。\r\n松楠阴阴水边寺，一饷欵寻香火缘。\r\n笔端落尽蔬笋气，胸次不留荆棘田。\r\n穷冬衣褐露黑肘，半夜风雪寒诗肩。\r\n时于连床乞被卧，睡到日午钟鱼传。\r\n今朝别我眉色好，得得西谒骑鲸仙。\r\n自云老矣世涂熟，独有此老无人怜。\r\n更须南去共舟楫，竹火江茶谭夜禅。"
        },
        {
            "title": "次韵张当进题神君庙",
            "content": "桂楫方东泛，荷衣已出尘。\r\n曲江寻相业，犹是姓张人。"
        },
        {
            "title": "扇子诗",
            "content": "春来谁不看花忙，裓上仙风散佛香。\r\n人面何如花面好，赠君一点下禅床。"
        },
        {
            "title": "扇子诗",
            "content": "露冷蕊珠佩，五湖云水深。\r\n一枝春好在，先寄月边心。"
        },
        {
            "title": "李新仲圭同游醮坛归以诗告别次韵",
            "content": "别去名场叹滞留，肯来空谷话清幽。\r\n知君有约趋金马，笑我无心对白鸥。\r\n千顷量陂能却老，一编家学莫他求。\r\n相将杖履题诗处，跨麂山头记旧游。"
        },
        {
            "title": "扇子诗",
            "content": "蝶儿也解宿香丛，蜂子尤能醉蜜红。\r\n幻景扫除余结习，自携茗碗漱花风。"
        },
        {
            "title": "同邓使君赏双头牡丹",
            "content": "兼金必贵双，珏玉不独只。\r\n嫣然彼丛生，佳处亦求匹。\r\n沙寒水成练，雪洞山立壁。\r\n春回小洛阳，淑气自融液。\r\n主人似维摩，拈花许入室。\r\n不碍清净眼，粉黛眩青亦。\r\n联香飒轻吹，并影旭朝日。\r\n有如猗兰心，相同不相敌。\r\n偶来饮此酒，对花情有激。\r\n试哦常棣章，反经道如一。"
        },
        {
            "title": "谢王公才惠资阳梨二首",
            "content": "老火丹田热欲吹，不妨水雪重提携。\r\n金多不用千头橘，刀害无嫌三藏梨。"
        },
        {
            "title": "舟中示开并寄圆",
            "content": "三年独客思亲泪，洒作钱塘大江水。\r\n却乘此水得西归，两泪急收成一喜。\r\n庾公楼上江月春。拍手中流逢小麟。\r\n駸駸逼人出瘦骨，懔懔似我今长身。\r\n夜船灯火无乃是，犹似梦中论梦事。\r\n小鹏有翅未能来，独学膺门想憔悴。\r\n一官外物等去留，来去足喜去莫忧。\r\n虀盐敢有去国恨，菽水未免还家羞。\r\n峡江之人走云雨，送船迎船闻叠鼓。\r\n君不见并舍紫薇郎，颇愿生还见乡土。\r\n我今归来四壁空。两窗万轴南北风。\r\n杜门忍饥吾与汝，文字穮蔉祈年丰。"
        },
        {
            "title": "千叶梅",
            "content": "接花莫接南北枝，姑射仙人冰雪肌。\r\n一尘不食自然瘦，红红紫紫糠籺肥。"
        },
        {
            "title": "秦城二绝",
            "content": "泮林堂后面峥嵘，不道诗书恨未平。\r\n瓜蔓深坑余鬼哭，此间学校倚秦城。"
        },
        {
            "title": "雪二首",
            "content": "岁事频年恶，心知一饱难。\r\n只愁无此雪，得句不言寒。\r\n酒薄何妨圣，梅清合进官。\r\n老兵怜我意，赤脚唱平安。"
        },
        {
            "title": "九日四首",
            "content": "痴儿索钱要沽酒，吾岂绐儿囊已羞。\r\n乃翁作诗须汝和，觅句共登西北楼。"
        },
        {
            "title": "谢浩然以梦告且赋诗见赠次韵复之二首",
            "content": "步绕西湖九里松，归来诗句有新工。\r\n旧游开眼谁同梦，又欲携君过浙东。"
        },
        {
            "title": "扇子诗",
            "content": "鼻中出入一毫端，不论春温与夏寒。\r\n十二时间无别法，只将心事转天盘。"
        },
        {
            "title": "扇子诗",
            "content": "水浸菩提坐，风传戒定香。\r\n藕根金锁骨，花面玉毫光。"
        },
        {
            "title": "彭州上元二首",
            "content": "河汉无尘碧玉倾，万枝灯里仰天庭。\r\n吾皇慈俭如尧舜，应有天边退舍星。"
        },
        {
            "title": "次韵贾文学见赠",
            "content": "方舟不似逆风船，船上烧香稳坐禅。\r\n五鼓紞如随鸟动，一春老矣学蚕眠。\r\n黄梅半熟雨不止，白发也应天见怜。\r\n赖有比隣贾诗老，醉中相对耸诗肩。"
        },
        {
            "title": "次韵何景山爱山亭",
            "content": "好山在楼头，行人在楼下。\r\n爱山乃贵名，过者岂易假。\r\n而况主与客，君漫我亦且。\r\n九峰紫阁间，可玩不可把。\r\n岚光接云气，溜溜溢杯斚。\r\n兹山于吾人，傥有一日雅。\r\n从今两舍地，时复枉车马。\r\n何必沧洲图，醉语剩挥写。"
        },
        {
            "title": "扇子诗",
            "content": "修竿其钓莫钓，短艇似渔非渔。\r\n欸乃一声山水，杏林夫子琴书。"
        },
        {
            "title": "彭州行邑道中",
            "content": "四月少雨百草热，山中小麦皆乾枯。\r\n溪水下流牛缺饮，连耞未动妻典襦。\r\n而谷催耕鸠妇怨，早得一雨淋汝面。\r\n老夫枕书卧晚凉，农自忍饥官饱饭。"
        },
        {
            "title": "仙巢",
            "content": "仙人九天上，骖鸾绁飞虬。\r\n飘飘紫霄御，下作人间游。\r\n二十四洞天，海上横十洲。\r\n乾门凿井络，丹梯云气浮。\r\n中有三仙山，璫佩鸣琳璆。\r\n群仙各分化，一笑芳菲留。\r\n我作招仙诗，披风上巢楼。\r\n仙鸟衔玉书，仙花拂人头。\r\n手挽北斗柄，揖取银河流。\r\n六合正泥滓，一洗苍生忧。"
        },
        {
            "title": "谢彭守送花",
            "content": "别去名园走路尘，啼妆犹浥露痕新。\r\n且陪东阁诸侯客，粗了西湖一半春。\r\n试与清泉召魂魄，已惊黄蜡损精神。\r\n回头却忆风流守，金粉珊珊堕舞茵。"
        },
        {
            "title": "过永寿县",
            "content": "驱马上危坂，暮鞭摇客愁。\r\n峰峦惊满目，咫尺拟回头。\r\n红树映野店，白云藏县楼。\r\n须知此北下，地底风豳州。"
        },
        {
            "title": "荷花",
            "content": "优昙宝树作香林，佛面辉光紫磨金。\r\n峰顶莲花高十丈，便敷妙座出花心。"
        },
        {
            "title": "彭州送花",
            "content": "市上芳菲小洛阳，谁家细马走红妆。\r\n名花未恨东风老，只恨先生两鬓霜。"
        },
        {
            "title": "送王瞻叔总领",
            "content": "吴山浮海青，蜀山粘雪白。\r\n两山相西东，渺渺万里隔。\r\n一官谁卑高，博士省中客。\r\n岁月成后先，去住作分拆。\r\n先生何时来，六经尚遗泽。\r\n衣钵肯付我，颇任弟子责。\r\n须髯襄阳翁，龙凤出窟宅。\r\n典刑耆旧内，卿月耀词伯。\r\n归路入西湖，官梅已堪摘。\r\n好将软红书，博此千顷窄。\r\n夷吾王郎孙，江左书竹帛。\r\n临风失惊呼，看刷九霄翮。"
        },
        {
            "title": "德辉郎君名嘉橘其小字也书来云修嘉辰故事并",
            "content": "逐客佳晨省醉眠，出门未办杖头钱。\r\n却因厨酿分双榼，添入诗图作九仙。\r\n\r\n【注释】：【原题】：\r\n德辉郎君名嘉橘其小字也书来云修嘉辰故事并蒙惠二尊怅然有感二首"
        },
        {
            "title": "梦西曹夜直",
            "content": "再任虽祠禄，多年本为亲。\r\n青缣犹梦寐，彩服困风尘。\r\n老境人情变，韶华物色新。\r\n只堪携茗碗，禅观对幽人。"
        },
        {
            "title": "漱玉轩为邑之佳处顷春祝寺僧少葺之重来则眼",
            "content": "知是禅师琢玉工，玉声犹作水玲珑。\r\n琢成大士笑无语，只在声闻一悟中。\r\n\r\n【注释】：【原题】：\r\n漱玉轩为邑之佳处顷春祝寺僧少葺之重来则眼界增明矣因拉王和叟刘曼卿相与碎建茗瀹之泉上石作观音像通悟禅师手琢亦甚灵异赋三绝"
        },
        {
            "title": "扇子诗",
            "content": "灵枢先生出三指，看尽世间人作鬼。\r\n我有一把黄昏根，出君五臓为君洗。"
        },
        {
            "title": "山亭三首",
            "content": "小圃依山入，危亭隐磴斜。\r\n林塘扫寒雨，篱落卧疏花。\r\n处士七松宅，先生五柳家。\r\n柴门何所待，倚杖数昏鸦。"
        },
        {
            "title": "挽何与时",
            "content": "留滞周南隔要津，尚余家传付坚珉。\r\n才高未觉儒冠误，句好仍传乐府新。\r\n诸子尚能频屈指，一门今有几朱轮。\r\n吾乡水镜君尖恨，耸壑昂霄会有人。"
        },
        {
            "title": "同韩子东赏牡丹",
            "content": "呜呜晓角春风送，日日官身随鸟动。\r\n但知敲傍负佳辰，纵有芳菲难入梦。\r\n起寻北郭新雨后，愁见西山含雪冻。\r\n茅茨虽暖岂宜花，笑我此行真凿空。\r\n向来洛上定真谱，只许姚花充物贡。\r\n只今老病陪少年，驽骑何能追骏鞚。\r\n便将花裓问天女，欲返田园寻二仲。\r\n此花含笑我不言，且插一枝风帽重。"
        },
        {
            "title": "雪",
            "content": "大地纖毫色色空，寥天望极一鸿蒙。\r\n夜凝冷浸梅魂月，朝拂轻回缟带风。\r\n身世密移尘境外，乾坤收入玉壶中。\r\n虚堂瑞草琼林合，压尽蓬莱第一峰。"
        },
        {
            "title": "古柏二首",
            "content": "骄荣落尽雪霜浮，偃蹇空贻社栎羞。\r\n濡染东家虽借润，风烟西爽亦宜秋。\r\n皮灾已觉神明露，心在犹怀剪伐忧。\r\n铁鏁何当绊龙脚，夜深雷风卷潭湫。"
        },
        {
            "title": "沉黎四首",
            "content": "九折山围市，双溪水浸田。\r\n号风吹客袖，落雪舞蛮氈。\r\n塞上寻归马，波间畏跕鸢。\r\n此生随所适，老去合乘边。"
        },
        {
            "title": "大水寓武信二首",
            "content": "民无穴居智，不知彼狐狸。\r\n奔流决户入，尚怀囊橐资。\r\n仓卒老稚计，共此高树栖。\r\n茫茫无舟筏，渺渺失陵陂。\r\n号呼性命急，千钧悬一丝。\r\n引手幸免鱼，十五为流尸。\r\n古今民父母，唯有恺悌诗。\r\n吾诗本不作，聊以箴厥堤。"
        },
        {
            "title": "感怀",
            "content": "五日转一候，百年能几春。\r\n雨苔堆碧色，风蕊委红尘。\r\n神晤又何说，交疏莫强亲。\r\n杜门谁是伴，杯酒圣贤人。"
        },
        {
            "title": "一飞居忧题扇赠之",
            "content": "南山雪色老于菟，镜里功名镊髯须。\r\n袖裹白巾渠信否，樽前一掷看呼卢。"
        },
        {
            "title": "瞿唐峡",
            "content": "我行江南上峡来，系舟夜泊云雨台。\r\n行到西川一万里，杜鹃声急桃花开。"
        },
        {
            "title": "扇子诗",
            "content": "斯文悔少作，自谓老更工。\r\n不是舍人样，合住此山中。"
        },
        {
            "title": "感事",
            "content": "近日江西将，常兵已骇闻。\r\n不知蜂虿陈，敢抗虎貔军。"
        },
        {
            "title": "王真画桃花玉颊儿扇",
            "content": "飞上桃花玉颊儿，小红轻踏碧萎蕤。\r\n莫教啄破枝头雨，怕见胭脂泪点垂。"
        },
        {
            "title": "直方大",
            "content": "梧桐角可磨，江沙玉能错。\r\n由来刚强徒，未易胜软弱。\r\n是在六二坤，对病可为药。\r\n吾生任天真，三者不自度。\r\n中年坐龃龉，出语遭击搏。\r\n官居寄委蛇，晴窗傍林壑。\r\n泉乳发深窦，竹萌抱新箨。\r\n不习其经兹，玩爻情所托。\r\n一字得一师，圣贤如可作。\r\n坐待韦编翁，为我解禅缚。"
        },
        {
            "title": "黎厅相并栽柏生意可喜",
            "content": "一级寒阶不尽登，齐腰立雪我何能。\r\n庭前柏树君知否，便是西来两代僧。"
        },
        {
            "title": "谢杨寿卿送双鸭用香木拄杖韵",
            "content": "我家群鸡真似木，君家双鸭重如玉。\r\n情如此物不敢烹，未忍戛羹求剩馥。\r\n传闻深村水田里，翠羽成群蔽溪谷。\r\n乔仙两舄不用多，尺纸长须慰幽独。\r\n墙头瓠壶舍下笋，唤作蒸鹅烹健犊。\r\n前时馋客错欢喜，益水添薪费煎促。\r\n主人此外北窗风，饭后乳瓯初睡足。"
        },
        {
            "title": "余所藏李文才画鹤甚奇伟岁久缣烂各缺一趾偶",
            "content": "高轩得意翔云间，妙画匿迹缣素残。\r\n柱头老丁留语后，兀兀无趾如叔山。\r\n不妨万里戢六翮，顾步下啄芝田宽。\r\n方舟惜鹤并惜画，一夔之足万金价。\r\n莫将凡笔补丹青，谬作身轻一鸟下。\r\n\r\n【注释】：【原题】：\r\n余所藏李文才画鹤甚奇伟岁久缣烂各缺一趾偶有善工为补之"
        },
        {
            "title": "送处道",
            "content": "上马挑书束破裘，宦情薄处不宜秋。\r\n二年拄笏山虽好，十舍浣花江合流。\r\n此处移文寻旧社，尚因奇字忆方舟。\r\n西川傥有东来雁，莫道曾无截镫留。"
        },
        {
            "title": "扇子诗",
            "content": "露叶涓涓泣素秋，旗亭樽酒解忘忧。\r\n别来频寄加餐字，莫遣新诗学四愁。"
        },
        {
            "title": "扇子诗",
            "content": "行脚归来马簸箕，重龙山上有驹儿。\r\n锹锄底下无人问，要见江湖船子师。"
        },
        {
            "title": "扇子诗",
            "content": "三召三逐去之，老眼已不识路。\r\n偶然得个渔家，此是桃溪西渡。"
        },
        {
            "title": "扇子诗",
            "content": "达摩一字无法，惠子五车著书。\r\n透关九重见虎，离钩三寸示鱼。"
        },
        {
            "title": "示郡南二孙",
            "content": "虞初秘府六百本，老子柱下五千言。\r\n吾家道学天生种，端有斯文示子孙。"
        },
        {
            "title": "颂古塔祖胜二首",
            "content": "天津桥上弄猢狲，女子从来不出门。\r\n却被罔明穿鼻孔，鬓边香撼玉梅魂。"
        },
        {
            "title": "沉黎四首",
            "content": "民俗濒蛮诏，边城异土宜。\r\n竹筒连水脉，板屋怯风吹。\r\n药叟鸦随噪，樵童虎不窥。\r\n爱山来九折，人笑此翁痴。"
        },
        {
            "title": "夜读韩子苍文二首",
            "content": "四海文章六一仙，江西名派蜀人传。\r\n从今元佑无多子，虎豹狐狸各斐然。"
        },
        {
            "title": "宿钟阳僧寺",
            "content": "远客来投宿，高人已闭门。\r\n白沙分远水，红树带烟村。\r\n僻径逢僧觅，登山见佛尊。\r\n清风惜秋稼，积雨扫云屯。"
        },
        {
            "title": "谢王公才惠资阳梨二首",
            "content": "满盘水玉岂虚投，落笔琼琚未易酬。\r\n欲写霜柑三百颗，更寻火枣八千秋。"
        },
        {
            "title": "眉州郡圃种稚柏三千",
            "content": "三千稚翠绕池亭，他日摩挲考岁星。\r\n为语邦人须耐久，春红何必似冬青。"
        },
        {
            "title": "用之相访忽忆汉孙不得一脉以死用前韵",
            "content": "叩门剥啄涕沾襟，忽忆僧孙病骨侵。\r\n壁上卧龙香线断，柱间题凤墨痕深。\r\n仓皇不瞑思君眼，辗转犹希住世心。\r\n真意自天渠信否，赠篇聊当阁中箴。"
        },
        {
            "title": "寒食",
            "content": "街头春柳弄疏柔，闭户何曾一醉谋。\r\n只道将家对寒食，三千风雨隔松楸。"
        },
        {
            "title": "扇子诗",
            "content": "引手折纖枝，月边簪玉儿。\r\n好与一杯酒，酒香知是谁。"
        },
        {
            "title": "次范宰韵",
            "content": "在仙白云乡，地与人境异。\r\n金卮老翁泉，玉盘秋水芰。\r\n谁欤肯下食，三仙入梦寐。\r\n一笑谓我言，随处类投畀。\r\n蟆颐霜雪山，危步踏森翠。\r\n山间多君子，一饭岂易致。\r\n诗书宽褐姿，曾何问名位。\r\n家传元佑学，口语自妩媚。\r\n颇识李夫子，一官若无意。\r\n善恶政亦殊，天心各缘类。\r\n大哉圣人经，春秋不书瑞。\r\n但得好麦禾，风雨烦笔记。\r\n屡书不一书，金玉文彩被。\r\n物物胡为来，根荄异形气。\r\n便欲献天子，明时乞宣示。\r\n斯文傥有作，士子歌既醉。\r\n我亦采民言，请付图牒吏。"
        },
        {
            "title": "次牟朝佐见赠韵",
            "content": "郡斋冷秋菰，饭客比僧供。\r\n如何虀盐厨，便谓酒肉梦。\r\n此间百战场，肥瘠较轻重。\r\n霜花气未暖，水澌砚含冻。\r\n窗梅眩书灯，厌听晓角弄。\r\n乡心竞节物，椒盘已可颂。\r\n一堂元佑师，翠竹忍留凤。\r\n取材有成约，浮海谁与从。\r\n翻然著鞭先，逸足未易鞚。\r\n他日仇池书，为记小有洞。"
        },
        {
            "title": "扇子诗",
            "content": "战叶初收两点稀，入帘花影碎晴晖。\r\n莫留一物遮人眼，展出青天放鹤飞。"
        },
        {
            "title": "扇子诗",
            "content": "黑风吹海立，云水渺三韩。\r\n蓑笠渔舟里，无心下钓竿。"
        },
        {
            "title": "公寿送蒲萄以酒答之二首",
            "content": "一宿逡巡为酒忙，暗泉倾乳听糟床。\r\n南隣无物酬佳伴，依旧岩花酿蜜香。"
        },
        {
            "title": "扇子诗",
            "content": "涪上拾遗今日，泉声一炷青云。\r\n会道伤春作别，世间惟有司勋。"
        },
        {
            "title": "苦胃不出二首",
            "content": "眇小酲醲总见欺，颠狂苦诉有谁知。\r\n五音莺自调歌舌，百药蜂能酿蜜脾。\r\n世态只堪春睡美，鬓丝偏与落花宜。\r\n欲因耆旧寻乡路，投劾翻然恐未迟。"
        },
        {
            "title": "扇子诗",
            "content": "积雨莓苔色，秋风松桂林。\r\n莫随蓬鬓改，黄落见真心。"
        },
        {
            "title": "同王夔州探梅",
            "content": "莫因红紫媚楼台，洁白光中处处栽。\r\n香骨未应春雪妒，素心偏向暖风开。\r\n清樽妙赏今谁健，晓角年光不用催。\r\n别后西归玉堂约，诗筒只有月边来。"
        },
        {
            "title": "扇子诗",
            "content": "猛火横秋如烁，银河冷浸月脚。\r\n三更独立梧桐，不恨夜凉衫薄。"
        },
        {
            "title": "扇子诗",
            "content": "饤饾蛛丝织网罗，坐看牛女夜斜河。\r\n只今颇怪人间巧，见说天孙巧更多。"
        },
        {
            "title": "苦胃不出二首",
            "content": "鸣禽百啭柳三眠，窗户阴晴任雨烟。\r\n芍药樱桃春殿后，芎藭麦曲病争先。\r\n奉亲满眼欠一饱，去国忧心今五年。\r\n南北风尘江两岸，不妨明月钓鱼船。"
        },
        {
            "title": "扇子诗",
            "content": "亲风庐山面目来，翻经台上月轮开。\r\n山间长物浑无用，多斫云根入蜀栽。"
        },
        {
            "title": "次韵孙翊尉",
            "content": "刍狗分明迹已陈，凿开七窍是天真。\r\n低枝斥鷃从渠笑，深水蛟龙得自神。"
        },
        {
            "title": "公实公衍伯仲相访云木犀再花香橘新摘也并以",
            "content": "桂屏立壁杳难攀，画舫层层碧玉栏。\r\n未觉香风披蕊晚，向来白雪避花繁。\r\n秋深犀子仍奔殿，夜迥珠星得走盘。\r\n二妙沓来成伯仲，恨无琼玖出毫端。\r\n\r\n【注释】：【原题】：\r\n公实公衍伯仲相访云木犀再花香橘新摘也并以为惠且将以佳篇因次韵"
        },
        {
            "title": "扇子诗",
            "content": "东海夜潮舂枕，西湖晓雪窥窗。\r\n香佩幽兰开国，褐衣明月迷邦。"
        },
        {
            "title": "扇子诗",
            "content": "锦暖海棠欲睡，絮浓杨柳初眠。\r\n蝶老鬭高屡舞，莺雏学语如弦。"
        },
        {
            "title": "东湖感事二首",
            "content": "一官职檄冷秋水，尽日量书接夜灯。\r\n老去髭须无可染，秋来面目自生憎。\r\n湖通堰尾听泉激，日出山尖见雪层。\r\n结习未除江海客，不忘回首梦觚棱。"
        },
        {
            "title": "瞿唐峡",
            "content": "花开归去客在船，人道云安有杜鹃。\r\n峡山无路续百丈，胡猕上树拊联天。"
        },
        {
            "title": "谢处道贶墨用与德醇韵",
            "content": "十八公家四十围，凌烟勋业在临池。\r\n掌中乌玉劳分饷，世上玄经只自知。\r\n颇觉陈人空面目，谁能闹处损心脾。\r\n又须什袭牢藏苦，共看河沙指后期。"
        },
        {
            "title": "诸友惜别夜坐德行堂饮茶",
            "content": "一舟海角到天涯，春信江南梅欲花。\r\n莫道别时无酒语，与君剪烛夜烹茶。"
        },
        {
            "title": "扇子诗",
            "content": "冷著松声似雨，冻教井水成冰。\r\n猛火烧天烧地，清凉谷里閒僧。"
        },
        {
            "title": "夏旱",
            "content": "四月旱火坤西维，湫潭百丈沧江湄。\r\n潭中老龙帝所御，偃蹇不任世俗羁。\r\n招呼频费香火诚，去则甚速来何迟。\r\n炎官火伞日轮午，一尘不动天琉璃。\r\n火光之中兴白雾，风伯鼓鞴雷奋椎。\r\n黑云压城白昼暝。倒泻银汉倾天池。\r\n帝勅九乌以震死，血饱龙吻纷淋漓。\r\n再拜谓龙曷少霁，龙与我职均有司。\r\n商霖傥可通帝梦，正直炯炯唯龙知。"
        },
        {
            "title": "感事",
            "content": "一水遮金骑，诸州办甲衣。\r\n书生投笔砚，随口说兵机。"
        },
        {
            "title": "送程荣州被召二首",
            "content": "客向江南去，人言冀北空。\r\n贾生前席念，严助荐贤衷。\r\n画舫摇澄绿，飞车近软红。\r\n旧游应未改，尺纸问归鸿。"
        },
        {
            "title": "题金马碧鸡神祠",
            "content": "持节使者来自天，玉皇遣问金碧仙。\r\n蜀山嵯峨九折外，琼楼绛阙迷风烟。\r\n騑騑蹴踏长楸道，喔喔下鸣芝草田。\r\n汉家一瑞恐难致，杀人自要身长年。\r\n麒麟凤凰不知爱，仙物未忍随拘牵。\r\n至今滇昆水含怒，怒迸海脉浮平川。\r\n资中男子文章伯，执笔金銮殿中客。\r\n碧鸡飞去却飞来，此地遂为金马宅。"
        },
        {
            "title": "春水",
            "content": "倚杖河边记水痕，眼明喜见白鸥群。\r\n雨声夜向九峰泻，江势朝来三堰分。\r\n窟宅蛟龙元自擅，邻家鸡犬要相闻。\r\n我师一饱关天意，收拾晴风放密云。"
        },
        {
            "title": "扇子诗",
            "content": "一叶梧桐一片云，秋风江上日纷纷。\r\n鸦来鸦去吾何预，不向声尘著意闻。"
        },
        {
            "title": "钓车道人远来再以前韵赠之",
            "content": "泥行草屩自扶轮，来上平冈问谷神。\r\n要识方舟老博士，卢敖元是避秦人。"
        },
        {
            "title": "寄知来弟",
            "content": "霏霏寒日陨清霜，勃勃阴风出土囊。\r\n尺木未阶龙久蛰，衔芦不稳雁斜行。\r\n仕涂田舍成三已，世态江湖合两忘。\r\n无术忧民缘底瘦，一杯豆粥爇心香。"
        },
        {
            "title": "金山驿",
            "content": "晚泊金山驿，风生玉宇秋。\r\n荒苔蚀佳句，乔木惜名流。\r\n鼠穴飞泉入，蛛丝积雨收。\r\n何须叹人物，华屋与山丘。"
        },
        {
            "title": "大雨水忧三堰决坏且念吾挺之在病无与共此忧",
            "content": "人道西山有龙穴，雷霆动江二水深。\r\n龙仙且莫坏我堰，我堰一决人陆沉。\r\n\r\n【注释】：【原题】：\r\n大雨水忧三堰决坏且念吾挺之在病无与共此忧者四走笔为问四首"
        },
        {
            "title": "坚老师相访诵法华经如流",
            "content": "八十童颠抹霜雪，琉璃碧眼莲华舌。\r\n不将象步蹴驴骡，坐与如来过小劫。"
        },
        {
            "title": "送新赵宰",
            "content": "身作涪江未归客，更送行人出南陌。\r\n行人磊落高皇孙，桃李賨城看朱白。\r\n高才触事无不尔，百里莫嫌民社窄。\r\n鲁恭卓茂意何者，岂有居官名赫赫。\r\n不须打鸭惊鸳鸯，抵几疾书呼五百。\r\n阿奴公退在眼底，可以弹琴把书册。\r\n此时尚及诗筒来，谈笑千山万山隔。"
        },
        {
            "title": "扇子诗",
            "content": "数竿修竹荫庭宇，上有真禽百般语。\r\n避人飞去却匆匆，惊落枝头夜来雨。"
        },
        {
            "title": "扇子诗",
            "content": "海鸟已飞空自苦，池鱼虽美可长欺。\r\n白君须发知多少，是我山斋睡熟时。"
        },
        {
            "title": "史宰北湫祷雨",
            "content": "龙卧西山护密阴，肯来北洞礼观音。\r\n便分杨柳军持水，与作商岩旱岁霖。"
        },
        {
            "title": "扇子诗",
            "content": "机锋相拄不争多，父舞三台子唱歌。\r\n若问一时同啐啄，菩提般若六波罗。"
        },
        {
            "title": "软条蜡梅",
            "content": "南衙柔软北萦纡，霜碧霜青各立株。\r\n但得东皇均一笑，黄梅吹蜡白软酥。"
        },
        {
            "title": "祷雨",
            "content": "吾家何必自耕耘，淮上新添战马群。\r\n圣水洑流天汉永，颠风扇雪地炉焚。\r\n但教东海无冤气，便可西郊放密云。\r\n浪遣蛇医与龙鬭，邈然天听若无闻。"
        },
        {
            "title": "罗真人祠诗二首",
            "content": "老木深龛阅岁年，我来何处觅飞仙。\r\n叶边蝉翳此其地，根底龙蟠合上天。"
        },
        {
            "title": "木兰",
            "content": "大渡河边瘴雾浓，邛崃关下木兰红。\r\n得州自昔连江雨，此地仍多出窍风，\r\n一笑萱花亲念远，三生藜杖子心同，\r\n莫缘险阻欺方寸，忠信元来处处能。"
        },
        {
            "title": "谢夏彦博知县惠落雁木并紫筍茶绿菜二首",
            "content": "入用定知材见伐，不鸣仍以雁遭烹。\r\n漆园二物都疑著，老去从军得细评。"
        },
        {
            "title": "扇子诗",
            "content": "夜凉红藕六铢衣，露滴银床树影稀。\r\n醉把玉箫风鬓乱，乘鸾初自月归来。"
        },
        {
            "title": "感事",
            "content": "请借三分势，仍分七路兵。\r\n是儿虽乳臭，莫近吕蒙营。"
        },
        {
            "title": "杨尉三和篇补其二以为答不敢虚盛意",
            "content": "前时赤旱要刑鹅，今日平田涨绿波。\r\n不特蛟龙偏得意，可知蚯蚓亦能歌。"
        },
        {
            "title": "诸葛菜",
            "content": "郡圃耡荒雪，家山斸浅沙。\r\n只今诸葛菜，何似邵平瓜。\r\n小摘情何厚，长斋气自华。\r\n官烹与私炙，随处即生涯。"
        },
        {
            "title": "忧旱",
            "content": "清和气始交，候火未可炽。\r\n雨师偶失职，焰焰使人畏。\r\n东湖冷如水，舍此谁止沸。\r\n猊吻呀不吐，浊泥点枯翠。\r\n农田不难料，焦灼凛生意。\r\n西南有重屯，百万方振臂。\r\n自今数秋成，一饱傥可冀。\r\n蛟龙卧慵懒，朱鸟夸羽翅。\r\n吾生老文园，肺渴不自慰。\r\n安得挽天河，并为洗兵气。"
        },
        {
            "title": "扇子诗",
            "content": "柳间坐锻嵇叔夜，过眼余子何人哉。\r\n卿亦安用识我辈，所见所闻无去来。"
        },
        {
            "title": "扇子诗",
            "content": "八尺藤床六月天，林间风露饱鸣蝉。\r\n手挥如意葛巾堕，谁诵黄庭惊昼眠。"
        },
        {
            "title": "武侯祠",
            "content": "风弄波涛鼓角喧，蜀江犹有阵图存。\r\n纶巾羽扇人何在，眼看群儿戯棘门。"
        },
        {
            "title": "海山堂",
            "content": "海水际天水，海山蔚空青。\r\n万里供远目，随处来户庭。\r\n庭中森紫翠，户内含虚明。\r\n澄波汲引入，螺黛叠甃成。\r\n空光集云气，岑碧延日星。\r\n逍遥等一物，大小随所经。\r\n高霞渺三韩，众水涵四溟。\r\n仙驭来何迟，上天跨鲲鲸。\r\n用意敢自隘，万虑凝秋清。\r\n夙缘有悟契，矫首鸿鹄征。"
        },
        {
            "title": "东湖探梅",
            "content": "短短青蒲浅浅沙，春风不隔水仙家。\r\n一枝未报江南信，旋琢湖水看雪花。"
        },
        {
            "title": "西堂前老松状如偃盖或云即摩顶松也松产茯苓",
            "content": "阿师从何来，最是两肩苦。\r\n一头载梵书，一头荷慈母。\r\n至今江上松，东西随仰俯。\r\n此松岂有情，摩顶记佛语。\r\n松根白衣仙，日夜瑞光吐。\r\n翩然紫霄上，蛰龙起雷雨。\r\n我来悟前缘，父老指环堵。\r\n风花即几席，经草随步武。\r\n重栽渺生意，合抱阶尺土。\r\n他年十八公，此地记初祖。\r\n\r\n【注释】：【原题】：\r\n西堂前老松状如偃盖或云即摩顶松也松产茯苓为人窃去松今不存因栽数小松补其处书此诗壁上"
        },
        {
            "title": "犒蛮给衣",
            "content": "毡裘重译裹风腥，改袭衣冠拜舞轻。\r\n不是两阶蒙圣化，应将五饵笑书生。"
        },
        {
            "title": "赠张听声",
            "content": "人言鼻听无如龙，听不以耳乃反聋。\r\n未若水母本无目，隔水响应相鸣雄。\r\n我持此理问张瞍，废目任耳偏能聪。\r\n忍闻此声亦愦愦，俗嚣政在群鸣中。\r\n枉将蚁动作牛鬭，妄遣蚊聚成雷公。\r\n昔人乐归瞽其职，五音六律诗人矇。\r\n我琴三尺玉横膝，欲广舜孝歌时雍。\r\n游鱼舞兽解人意，此意忧乐斯民同。\r\n瞍乎洗耳试一听，莫似北客歌南风。"
        },
        {
            "title": "扇子诗",
            "content": "峡围碧玉裹青天，栈道凌虚迸出泉。\r\n只有好山须强勉，为渠开眼冒风烟。"
        },
        {
            "title": "閒居二首",
            "content": "七岁投閒日，浑如未第初。\r\n牛衣困褴缕，鹤饭愧粗疏。\r\n圣有杯中露，朝无别后书。\r\n温寻皆旧学，风雨岁时余。"
        },
        {
            "title": "题白塔古迹二首",
            "content": "境物三禅胜，丛林十里村。\r\n寺僧晨扫地，樵客夜过门。\r\n瑞像西山映，乾文北斗翻。\r\n名场薰灶突，怅望塔中尊。"
        },
        {
            "title": "黎墨",
            "content": "少休大夫封，应梦上公禄。\r\n向来岩壑姿，高节媲青竹。\r\n低徊文绣地，自谓迁进速。\r\n迩者为客卿，翰苑文史足。\r\n炎炎虽可鄙，炳炳有足录。\r\n一朝污浊流，钱券满吾蜀。\r\n童山要进取，万石压车轴。\r\n通侯宠富民，都慰侈搜粟。\r\n虽蒙须臾荣，不盖平生辱。\r\n社栎乃天全，不及不才木。\r\n春秋戒求名，吾诗纪山麓。"
        },
        {
            "title": "千叶梅",
            "content": "一株女仙琼玉蕊，千叶化佛冰雪团。\r\n且袖今时宰相手，领取前辈儒生酸。"
        },
        {
            "title": "送范至能制置",
            "content": "孔子不到秦，右军念西岷。\r\n剑关铁岭江，与世隔红尘。\r\n天变惜秘境，我岂世间人。\r\n天上紫微郎，笔端演丝纶。\r\n跨象桂林郡，骑鲸芙蓉津。\r\n五岭与三峡，缘云蹑星辰。\r\n忆公玉帐初，草木生华春。\r\n豢龙赤城家，长生定前身。\r\n扁舟载西子，五湖浮海滨。\r\n莫作去来想，雪山轻重均。\r\n况从尺一招，甘泉问鬼神。\r\n庙谟蓍龟旧，鼎味桃李新。\r\n虞衡备编载，我亦愿卜邻。"
        },
        {
            "title": "九日与一飞诸友饮菊",
            "content": "五年去国若为欢，九日逢秋强自宽。\r\n树搅冰霜惊岁晚，山围雾雨试朝寒。\r\n不关鸟帽随风落，只把红萸对俗看。\r\n惟有东湖无可遣，一杯香泛落英餐。"
        },
        {
            "title": "感事",
            "content": "老大年光迫，纖花又一春。\r\n鹊占风外岁，鸡唱雨中晨。"
        },
        {
            "title": "眉州鹿鸣宴",
            "content": "六六成鳞吹，呦呦赋鹿鸣。\r\n三仙随劝驾，千佛要题名。\r\n俎豆初筵秩，衣冠习俗荣。\r\n便须烦举送，我亦鲁诸生。"
        },
        {
            "title": "喜雨谣",
            "content": "春水摇冻春水肥，小风卷沙梅雪飞。\r\n东皇劝人作耕织，天雨粒粒机中丝。\r\n田家喜说新年话，苔青映门竹枝亚。\r\n有钱输官官不嗔，满地黄金不论价。"
        },
        {
            "title": "扇子诗",
            "content": "一卷赤松桥上老，三杯玉案瓮中仙。\r\n骑驴出去知何日，跨鹤归来得几年。"
        },
        {
            "title": "立春",
            "content": "群儿彩胜竞芳菲，我向新年补旧衣。\r\n五十九的蘧伯玉，不知谁是更谁非。"
        },
        {
            "title": "扇子诗",
            "content": "碧海鲸鱼掣约纶，后生立意要求新。\r\n求新未必胜如旧，苏李元来是古人。"
        },
        {
            "title": "扇子诗",
            "content": "众妙香中出佛身，小儿造化不能嗔。\r\n要知白塔降魔手，黑鬼元来怕黑神。"
        },
        {
            "title": "舟次湖口追忆任明府",
            "content": "重来又十年，山水故凄然。\r\n独雁仍为旅，双凫已作仙。\r\n浊流分蜀派，青色聚淮烟。\r\n石上罾鱼者，犹言县令贤。"
        },
        {
            "title": "千叶梅",
            "content": "野芋接花一日事，刻玉作楮三年工。\r\n此家妙有转物手。老圃宽褐藏春风。"
        },
        {
            "title": "访范师山房",
            "content": "野不山围合，春生物自欣。\r\n溪声如听雨，松色欲摩云。\r\n谢客推门入，支郎半坐分。\r\n林间携小队，不敢散鸦群。"
        },
        {
            "title": "次蒲尉韵",
            "content": "斯言诚虚筌，遮眼漫盈纸。\r\n冷暖当自知，此味如饮水。\r\n谁肯落骄荣，还来共枯悴。\r\n待渠转船头，著力与风值。\r\n最怜气炎炎，可上不可下。\r\n青天与白日，信有覆杯夜。\r\n空林鸟雀喧，村巷牛羊窄。\r\n童子候檐楹，喜此扣门客。\r\n客来踏青苔，曳杖入林薄。\r\n只许老梅官，谓我门无杂。\r\n我贫无娱客，相视笑不止。\r\n向来诸阮间，容我亦与此。\r\n陶然见天真。客亦怜我醉。\r\n罢休明复来，酒贱肯勤置。"
        },
        {
            "title": "长松奉寄郑察院",
            "content": "汉使西来雪瘴深，龙蛇窟宅费披寻。\r\n只知筇竹通中国，何似长似种上林。\r\n槐省衔杯蒙旧识，枫庭蹑履听归音。\r\n昔人九折回东地，笑我何由慰母心。"
        },
        {
            "title": "邓通城",
            "content": "相公旧筑与云平，千载毡裘尚震惊。\r\n多少金钱满天下，不知更有邓通城。"
        },
        {
            "title": "赠开元观李法师",
            "content": "射虎将军须发白，老作三茅洞中客。\r\n群仙呼去问姓名，谓是前时李八百。\r\n天孙乞与云锦衣，白日化为仙鹤飞。\r\n赤城山下百花市，卖符卖药沽酒归。"
        },
        {
            "title": "次韵赵彦肤柏梁体送张道录",
            "content": "烊铜作梁剑栈编，峡江百丈青云缘。\r\n峡山鸟道飞翩翩，蜀仙自得壶中天。\r\n丈人口诀谁与传，青城一炷心香烟。\r\n萦藤络蔓紫翠牵，清河链师天上仙。\r\n玉华楼高瞰平川，白日下界黑鬼缠。\r\n帝曰汝往予详延，鼎转九丹书八篇。\r\n清风来翔明月前，夏日不暍冬不绵。\r\n青骡白鹤忘岁年，是家仙种张祖先。\r\n椒子红熟丹浴泉，酿成白酒斗十千。\r\n先生日日贪醉眠，为我寄语来日边。"
        },
        {
            "title": "题师永锡知县画老竹枯木二首",
            "content": "霜雪倚岩树，雾云秋水槎。\r\n且须高著眼，上有昙钵花。"
        },
        {
            "title": "扇子诗",
            "content": "栩栩齁齁睡足仙，华山浓睡一千年。\r\n龟儿不食龙儿蛰，睡里人间变海田。"
        },
        {
            "title": "扇子诗",
            "content": "蜂蜜新房日课，燕泥旧垒年劳。\r\n睡起香炉圆觉，醉中山芋离骚。"
        },
        {
            "title": "试严志行笔",
            "content": "龙跳虎卧王右军，蚕头隼尾始逼真。\r\n不恨臣无二人法，但恨二人不似臣。"
        },
        {
            "title": "虾蟆碚",
            "content": "水晶宫中玉虾蟆，多年栖息嫦娥家。\r\n忍饥不及一夜啗明月，天帝怒尔谪下三峡脚手犹爬沙。\r\n婪酣大肚饱清气，但见琼流珠液百尺垂唅呀。\r\n峡人只作泉水看，不知元和漱咽犹是月之华。\r\n从来至味不可说，陆羽只作第四夸。\r\n可怜提瓶肥羜子，强饮百斛莫救肝胆邪。\r\n我闻老蟾之酥乃仙药，能使风草化作黄金芽。\r\n何如闭口自润泽，换尔丑质生角牙。\r\n会当骑尔却上月宫去，下看桑海渺渺凌苍霞。"
        },
        {
            "title": "扇子诗",
            "content": "负笈无他奇货，笔端有力躬耕。\r\n僰道颇思山谷，兰陵一变荀卿。"
        },
        {
            "title": "九日类试院雨中制司送酒关子二首",
            "content": "学省三年别，文闱九日同。\r\n登高迟曲糵，避湿到芎藭。\r\n田舍飘零后，江湖震荡中。\r\n忍将忧国泪，滴向菊花丛。"
        },
        {
            "title": "资圣看画",
            "content": "资圣名蓝妙画窟，前佛峥嵘连后佛。\r\n栴檀级上金琅璫，五月寒风吹佛骨。\r\n我来看画瞻仙容，丹青古殿开天龙。\r\n檐卜花开日亭午，妙音破睡闻鸣钟。"
        },
        {
            "title": "扇子诗",
            "content": "先睡也须先觉，多文也须多学。\r\n如此没量大人，不知可畏可藐。"
        },
        {
            "title": "石蒙恩召还以病留滞度岁赋此诗道别呈诸同官",
            "content": "三驰旌聘合翻然，万里君恩荷记怜。\r\n肯许老饕同守岁，且因春酒介新年。\r\n风传鹢首五湖浪，雪涨蟆颐一脉泉。\r\n他日堂中元佑脚，只堪诵说学苏仙。"
        },
        {
            "title": "题阴山七骑图",
            "content": "回岩客子卖墨人，诸孙卖笔笔有神。\r\n墨翁已入蓬莱殿，笔孙有愧中书君。\r\n迩来小孙兼好画，两幅溪藤七匹马。\r\n虎狼避路狐免藏，逆风吹沙霜满野。\r\n邛崃关头大渡河，使君五马千丈坡。\r\n猎将一围看蛮走，醉敲铜鼓蛮踏歌。\r\n急收此画人莫识。矍铄之翁夸笔墨。\r\n不知再泛洞庭船，袖中一剑随飞仙。"
        },
        {
            "title": "扇子诗",
            "content": "无心已作不鸣雁，恃气多惭反走鸡。\r\n大道三杯仙落托，随斋一钵佛菩提。"
        },
        {
            "title": "次韵何思召求中江县学额",
            "content": "九州多士各有贡，大小之物随土宜。\r\n养材学校此其本，背本逐末宁不悲。\r\n偏将土木奉释老，尽室奔走愚无知。\r\n君子居乡有宓贱，小人愿学如樊迟。\r\n圣门二者今战胜，文星不用天盘推。\r\n一朝化出孔子庙，唾手如有神明司。\r\n文翁以来节度府，羽翼此邑天西维。\r\n春秋俎豆列二祀，昼夜几砚严十师。\r\n荀卿许从异户入，子贡只得肩墙窥。\r\n我生一官五讲席，所至冻誉栖寒枝。\r\n自从上庠吏外学，行德自谓心无欺。\r\n眼看旄头拂紫彗，左文右武今何时。\r\n涂侯居乡足领袖，金橐相与倾其私。\r\n自闻盛事喜欲舞，出力敢后吾人期。\r\n黄庭细书不足道，笼鹅尚可寻羲之。\r\n澹台斩龙由搏虎，书成有似二子为。\r\n高山仰止不无意，鹏翼九万云天垂。"
        },
        {
            "title": "扇子诗",
            "content": "十日五日愁良工，白团扇子月面同。\r\n一螺黛墨洞房手，为君小笔开眉峰。"
        },
        {
            "title": "扇子诗",
            "content": "缺月空云弄晚晴，读书灯影度微明。\r\n梧桐未肯收残雨，犹作窗间打叶声。"
        },
        {
            "title": "再以韵谢吴美仲和篇茶樽之贶",
            "content": "东屯花恼只颠狂，五柳门前翠著行。\r\n更遣大瓢来断送，忍教醒醉问渔郎。"
        },
        {
            "title": "谢胜老惠胡桃",
            "content": "浮海黄池近，还山白雪高。\r\n禅如石佛样，学带楚人骚。\r\n我欲怀金橘，师能遗木桃。\r\n钓鱼船上客，此句可连鳌。"
        },
        {
            "title": "大渡河鱼甚美皆巨口细鳞鳜也本草以鳜为石桂",
            "content": "小跃水泉玉不如，细生仍得芼春蔬。\r\n莫将北海金虀脍，轻比西江石桂鱼。\r\n\r\n【注释】：【原题】：\r\n大渡河鱼甚美皆巨口细鳞鳜也本草以鳜为石桂鱼"
        },
        {
            "title": "北田梅",
            "content": "乱插繁花霁影中，忍教雪片扫狂风。\r\n从今准拟青梅子，雨点梅尖醉颊红。"
        },
        {
            "title": "蜂蚁",
            "content": "乳蜂十蚁围，小蜂两翼弱。\r\n三蚁制蜂首，四蚁曳蜂脚。\r\n三蚁相后前，捍圉行且却。\r\n蜂母正凭怒，有虿无敢作。\r\n相视母子心，如被蛇豕虐。\r\n蚁行蜂母随，众力岂易拨。\r\n彼嫌大树小，且幸神龙涸。\r\n自谓无谁何，利吻得所嚼。\r\n蝇虎伺其便，儇然才一跃。\r\n中道取蜂去，意外可遥度。\r\n蚁群不自量，出力互相搏。\r\n蝇虎跳掷高，细碎纷迸落。\r\n余党尚未解，尺寸归路邈。\r\n三帅本伐戴，反为郑所掠。\r\n孟明意取郑，二{左肴右竖}遭晋薄。\r\n世路蜂蚁群，巇险逞攘攫。\r\n向来驺虞仁，未似蚁虎恶。\r\n吾诗傥可佩，捧腹聊一噱。"
        },
        {
            "title": "送陆务观",
            "content": "近别已不易，远别良更难。\r\n莫作远近想，便觉宇宙宽。\r\n聚散与出处，等以道眼看。\r\n君去便乡国，我留为亲欢。\r\n吴蜀视旅亭，随处寓以安。\r\n谁能诧凡见，鷃翮齐鹏抟。\r\n是家限门地，羽仪耀朝端。\r\n竹西丞相客，冀北幕府官。\r\n清庙瑚琏器，仙人承露盘。\r\n谈笑翰墨香，芳佩杂茝兰。\r\n雪山笏拄颐，碧玉高巑岏。\r\n锋车促收召，买舟系江干。\r\n瞿塘浪粘天，怒涛驾风湍。\r\n西湖软红路，塔级层旃檀。\r\n还来捧御床，剖腹呈琅玕。\r\n前修席玉铉，旧事追金銮。\r\n潦倒困灾患，名节空雕残。\r\n不假子夏盖，敢弹贡禹冠。\r\n隔濶如昨梦，道义期岁寒。\r\n日边一纸书，时烦问加餐。"
        },
        {
            "title": "大雨水忧三堰决坏且念吾挺之在病无与共此忧",
            "content": "淫雨不止已及月，扊扅供釁无宿烟。\r\n池蛙齐声振鼓吹，苔藓一色堆金钱。\r\n\r\n【注释】：【原题】：\r\n大雨水忧三堰决坏且念吾挺之在病无与共此忧者四走笔为问四首"
        },
        {
            "title": "九日游天竺",
            "content": "霞影塔觜红，岚光佛头绿。\r\n沙明疏柳外，寻路绕湖曲。\r\n远客谁与俱，斯游未为独。\r\n佳处心自领，未易语童仆。\r\n应接敢惮烦，山水相追逐。\r\n此间有鱼鸟，怪我来不速。\r\n都城无閒官，旬谒废休沐。\r\n幸兹九日临，及此秋气淑。\r\n醺酣岂无分，登眺宁免俗。\r\n起行九里松，试插一枝菊。\r\n西风莫欺客，破帽双鬓秃。\r\n未敢醉向人，藕泉漱新馥。"
        },
        {
            "title": "扇子诗",
            "content": "风雨楼上笛，烧春宽作程。\r\n眉峰须小蹙，梅子弹九青。"
        },
        {
            "title": "秋月二首",
            "content": "江草半黄落，江雨催授衣。\r\n衣中有断线，客子秋念归。"
        },
        {
            "title": "送杨德源",
            "content": "葛楠合翠盖，上有菩提坊。\r\n大江仅一线，风动云气祥。\r\n地灵生俊杰，酝酿成文章。\r\n墨池子云家，在蜀无他杨。\r\n君家好兄弟，接武游名场。\r\n我昔梦见之，青衫水仙郎。\r\n修廉贯白日，孝义感雨暘。\r\n官满喜可贺，彩衣得升堂。\r\n迟君台阁归，侍立香案傍。\r\n寄书问衰疾，老矣慰苍浪。"
        },
        {
            "title": "大水寓武信二首",
            "content": "前时布谷鸣，早种不入土。\r\n翻然变阴沴，两旬作淫雨。\r\n半夜水囓堤，一决不及御。\r\n贫民无灯火，下应酬已没股。\r\n晓登树杪呼，出没见屋膂。\r\n舟车或幸灾，桂玉岂易煮。\r\n天数苟有定，民患谁适与。\r\n我穷一席地，此忧岂暇汝。\r\n为汝愁天公，闭户不欲语。"
        },
        {
            "title": "扇子诗",
            "content": "烟雨青丝百尺楼，江南树树拂人头。\r\n此间岂是藏樽处，醉里一声黄鷅鹠。"
        },
        {
            "title": "与程端卿相另峡中共系船瀼东留一日",
            "content": "宦路随惊鹊，家山隔断鸿。\r\n荒椽秋雨过，疏竹暗泉通。\r\n千骑寻城北，双舟忆瀼东。\r\n我诗虽未好，聊为使君穷。"
        },
        {
            "title": "杨德彝立春日携诗远访次韵",
            "content": "鞭笞土牛子，鼓舞勾芒神。\r\n初开一岁籥，已有五日陈。\r\n胡为松桂老，强逐桃李新。\r\n自言草玄客，颇爱郑子真。\r\n虽云公卿贵，虚名竟成尘。\r\n况我已三黜，素志无一伸。\r\n遂去田舍畔，得与渔樵亲。\r\n奉母缺禄食，菜饱不敢嗔。\r\n夫君亦人子，等是我辈人。\r\n青鞋裹白足，乌帽遮长身。\r\n襟期访郑老，酒伴寻南隣。\r\n吾文天未拯，古道日以堙。\r\n登坛要先歃，更约明年春。"
        },
        {
            "title": "石室",
            "content": "来为人所爱，去为人所思。\r\n君看文与高，慈惠蜀之师。\r\n至今窟中像，凛凛建立时。\r\n知非伯有室，定是桐乡祠。\r\n蜀人爱二公，远与千载期。\r\n其间几灰劫，付与一炬吹。\r\n保此岁峥嵘，不动山四维。\r\n东家好邻里，岂任恶少窥。\r\n祠前二古柏，外乾中不萎。\r\n勿作剪伐想，恐是神明遗。\r\n可怜墙壁间，峨冠剑拄颐。\r\n烈士不平气，好在淮西碑。"
        },
        {
            "title": "扇子诗",
            "content": "未容谷雨泪胭脂，且趁晴风小小吹。\r\n镜里日高酣睡起，也须瘦了一分肌。"
        },
        {
            "title": "问赵有方乞琴",
            "content": "公子年时尚奇伟，大剑横腰发冲起。\r\n自言学道晚有得，心静无波古潭水。\r\n平戎万卷喑不吐，蟠向胸中作宫徵。\r\n眼明惯识峄阳材，手制教成古绿绮。\r\n人生会费几两屐，巧处才容一张纸。\r\n许多黑瘦肯忍饥，枵腹悲鸣聒人耳。\r\n公子公子赠我来，明珠白璧遭沉埋。\r\n我家老马解仰秣，渠家煮鹤充枯柴。"
        },
        {
            "title": "公寿送蒲萄以酒答之二首",
            "content": "老眼黄昏眩著花，鼻头白昼梦南华。\r\n一杯世味蒲萄熟，薄薄分明胜煮茶。"
        },
        {
            "title": "扇子诗",
            "content": "钏动香飘麝，簪低鬓拂鸦。\r\n休遮笑里用，用此庭前花。"
        },
        {
            "title": "鸡鸣关",
            "content": "关路入云平，泥涂自送迎。\r\n书生无马癖，客子效鸡鸣。"
        },
        {
            "title": "再用九日韵答何邵卿二首",
            "content": "老蝶凌风作晚狂，小春争得媚寒乡。\r\n池边团碧擎残雨，林末轻红拒薄霜。\r\n笑我何时书竹帛，似君依旧踏槐黄。\r\n相寻一醉能来否，枉费公家压酒囊。"
        },
        {
            "title": "题王氏欵竹亭",
            "content": "夏虫不知水，朝菌不见月。\r\n吹息天地间，随分了寒热。\r\n谁为欵岁晚，久久媲清节。\r\n君家不令君，千金僦别业。\r\n不殊山阴宅，孙子今几叶。\r\n胜取三百廛，共坐六十劫。\r\n春林扇温风，夏簟落苍雪。\r\n重来得更仆，千偈不须说。"
        },
        {
            "title": "秋晓",
            "content": "床头窗眼白，秋曙溜以光。\r\n暗蛩亦念晓，唧唧话夜长。\r\n披衣看天东，谁与搴扶桑。\r\n急风吹云翳，高树摇青苍。\r\n疏疏沍寒蕊，散作菊雨凉。\r\n此景岂虚属，老火候已藏。\r\n一室清净缘，竹阴覆缣缃。\r\n手拊霜雪枝，隐几待众芳。"
        },
        {
            "title": "扇子诗",
            "content": "冷热衰盾之日，清和夷惠之风。\r\n天运自有常度，世态人情不同。"
        },
        {
            "title": "何司法惠示乐善新编赋诗为谢",
            "content": "不读非相篇，人以谓如面。\r\n阴机蜮窥影，巧攫狙伺便。\r\n谁于牛毛端，万念回一善。\r\n此间有堂奥，次第躬履践。\r\n自言不为恶，凛凛三语掾。\r\n世涂多疾人，奇药得瞑眩。\r\n贻我南阳书，补作东平传。\r\n鲁国焉取斯，为语宓子贱。"
        },
        {
            "title": "谢冯济远惠端砚",
            "content": "学道本屡空，所积岂为贫。\r\n我生无长物，有辄恐累身。\r\n挟块公子伯，陶土帝者仁。\r\n可惜水玉姿，下与瓦砾亲。\r\n吾子泮林旧，文采含青春。\r\n江湖挹余波，谓此席上珍。\r\n方正自温润，玉德如其人。\r\n潦倒竟何用，厚德山岳均。\r\n愧非笔札才，不堪演丝纶。\r\n三召已三逐，琬琰甘猥法抆拭置前列，\r\n濯以天汉津。斯文傥未丧，\r\n六经要铺陈。大易伏羲祖，\r\n春秋丘明臣。琢磨三益友，\r\n几案增日新。定非注虫鱼，\r\n与世忆凤麟。"
        },
        {
            "title": "郭补生朝",
            "content": "汾阳家世郎官星，百里隐隐闻雷声。\r\n德人所至有别样，不向尺箠求能名。\r\n上官嗔骂吏束湿，日下廪庾堆如京。\r\n此时桃李出谈笑，溪邑井井山风清。\r\n东林香火远公社，长官得暇来寻盟。\r\n云间春茗试新瀹，月里禅心须细评。\r\n今朝还有寿者相，松椿龟鹤纷喧争。\r\n高人著意供一默，富贵浮云双眼明。"
        },
        {
            "title": "方舟二首",
            "content": "颇笑方舟拙，聊因拙自夸。\r\n家无三日谷，园有四时花。\r\n池静鱼吞墨，松高鹤护砂。\r\n著书逢好处，快痒得仙爬。"
        },
        {
            "title": "题马仲友画花下猫二首",
            "content": "黄鷅鶹鸣处处闻，花开时候度重门。\r\n啄花莫啄枝头锦，留与东皇覆酒樽。"
        },
        {
            "title": "扇子诗",
            "content": "眠界琉璃鸟度，腹中沉瀣蝉清。\r\n猗兰羲献父子，瘦竹夷齐弟兄。"
        },
        {
            "title": "礼殿圣贤图",
            "content": "成都名画窟，所至妙宫墙。\r\n风流五代余，轨躅参隋唐。\r\n其间礼殿晋画为鼻祖，未数后来鸿雁行。\r\n画者果谁欤，或云名收人姓张。\r\n右军问蜀守，墨帖求缣缃。\r\n乃知前辈人，不受时世妆。\r\n范琼杜措李怀衮，仙荒佛怪驱喝雷电笔意窥渺茫。\r\n不若收所画，上自皮羽之服下至垂衣裳。\r\n盘古众支派，帝霸皇与王。\r\n君臣分圣贤，有如虎豹龙凤殊文章。\r\n视之若有见，日月星象空中垂耿光。\r\n听之如有闻，衔牙玉佩鸣以锵。\r\n三古以降历今世，视听所感犹一堂。\r\n乃知此画自神品，碌碌余子非所望。\r\n吾道久已屈，二氏争颉颃。\r\n岂唯牧也见绌余子下，而有公议老我双鬓苍。"
        },
        {
            "title": "送吴道明推官并问赵庄叔何公礼兄弟",
            "content": "送客涪水上，我家珠水湄。\r\n我适归未得，此别那不思。\r\n高才府从事，芙蕖映清池。\r\n堂堂万卷书，乐此簿领卑。\r\n公退得绕膝，戏彩笑脱颐。\r\n山路宿雨乾，篱落黄橘垂。\r\n归鞍三百里，处处吟酒旗。\r\n赵子与南阳，衡门各栖迟。\r\n下马恐问及，说与黄梅期。\r\n尚念鸿雁行，冷落秋风吹。"
        },
        {
            "title": "天彭受代迁静正堂以代者未到漫兴二首",
            "content": "客宦去未得，山风来不迟。\r\n东湖霜后冷，北斗夜深移。\r\n老桧新翻叶，狂花故著枝。\r\n忧时恐无补，只益鬓丝垂。"
        },
        {
            "title": "扇子诗",
            "content": "芳草递春风，三山立桂丛。\r\n柳条随驾绿，花蕊上林红。"
        },
        {
            "title": "次韵冯涪州见府",
            "content": "寄语巴中客，频频镊鬓霜。\r\n峡云春梦远，江月夜珍藏。\r\n才刃应多暇，词锋恨太刚。\r\n僧邻雨花地，何日再长堂。"
        },
        {
            "title": "扇子诗",
            "content": "蜡面吹香细细斟，青梅不厌绿杯深。\r\n莺儿燕子能饶舌，要问先生学醉吟。"
        },
        {
            "title": "扇子诗",
            "content": "杨柳飞时春睡浓，老夫无力看春红。\r\n一杯径尽卧禅榻，高下任意吹花风。"
        },
        {
            "title": "市进马寒甚",
            "content": "边云寒色与愁浓，酒味何由入颊红。\r\n眼看飞鸢来堕水，心随去骑欲追风。\r\n亲朋立望千山外，笑语殊思一饷同。\r\n问舍求田吾已决，不于湖海较穷通。"
        },
        {
            "title": "扇子诗",
            "content": "月波半浸杨柳，谷雨初匀牡丹。\r\n夜酒只堪允酌，春罗不耐轻寒。"
        },
        {
            "title": "杨尉三和篇补其二以为答不敢虚盛意",
            "content": "湖亭饮酒对新鹅，金错杯中卷白波。\r\n村鼓冬冬更堪忆，画船照水采菱歌。"
        },
        {
            "title": "扇子诗",
            "content": "子美来投蜀锦坊，蜀人满口说文章。\r\n卿云已后成机杼，不是无才赋海棠。"
        },
        {
            "title": "送周行可",
            "content": "国风惆怅黍离离，只有周郎五字诗。\r\n得见大巫今索矣，可怜小子孰裁之。\r\n心如废井凭谁汲，语到修门未可期。\r\n此别更须留好句，梅花窗外见相思。"
        },
        {
            "title": "扇子诗",
            "content": "野色桥边绿划新，小园胜绝可寻春。\r\n花间蜡屐蜂随步，竹外题诗月傍人。"
        },
        {
            "title": "扇子诗",
            "content": "鼻端栩栩师南华，脚步落落邱东家。\r\n一春多病守窗户，仰看蛛网粘杨花。"
        },
        {
            "title": "山亭三首",
            "content": "春日山亭饭，青枝古树阴。\r\n亲朋知老病，田舍岂初心。\r\n月白水泉莹，花多烟雾深。\r\n酒边防恶俗，醉语费披寻。"
        },
        {
            "title": "眉州鹿鸣宴",
            "content": "大比周三岁，登名蜀一涯。\r\n圣贤元佑学，父子老苏家。\r\n类省登槐市，清秋艳桂华。\r\n生平晁董业，亲策对褒嘉。"
        },
        {
            "title": "寄题用之太丞真意阁",
            "content": "真医曾活水中龙，三卷奇书玉笈中。\r\n酒熟定应登杰阁，与龙对酌海螺红。"
        },
        {
            "title": "寄贾元镇并问杨似贤谭德称",
            "content": "客子推移地，闻鸡敢晏眠。\r\n酒楼春夜雨，柳岸早行天。\r\n龙卧风雷宅，蚕丛绵绣川。\r\n谭杨两州教，记我别时年。"
        },
        {
            "title": "冯震野航",
            "content": "蓬莱弱水三万里，片帆风便一日耳。\r\n世间众水集枯沟，{上圭下黾}黾自夸河伯秋。\r\n况于平地凿户牖，此岂有水仍推舟。\r\n先生弹铗太不恶，昔人野航今改作。\r\n明知此意不为鱼，船头船尾千卷书。\r\n笭箵活计大如斗，欲驾雷电凌空虚。\r\n白波涨天须少待，小动未迟苍鬓改。\r\n安排去作踏浪儿，几度桑田变成海。"
        },
        {
            "title": "采桑",
            "content": "笼钩在手茜裙襦，蚕老风暄日欲晡。\r\n我是采桑菩萨女，不烦下担捋髭须。"
        },
        {
            "title": "礼殿",
            "content": "雨老苔荒墨色昏，汉人两序姓名存。\r\n六经丝竹升堂后，千古衣冠此地尊。\r\n但使高文无废祀，只今扬马未招魂。\r\n寥寥蜀学谁为倡，东去江流注海门。"
        },
        {
            "title": "游黄州东坡",
            "content": "斯文元佑间，一代人物好。\r\n我生嗟已后，不及见此老。\r\n朅来东坡上，雪堂亚荒草。\r\n此州三家村，大江流浩浩。\r\n四海矜重名，六丁护残藁。\r\n伤心逐客令，失脚空山道。\r\n昔为魑魅憎，今作神明祷。\r\n小桥行吟处，风叶付谁扫。"
        },
        {
            "title": "次张益州芝草十二韵",
            "content": "绍兴己卯武成庙，庙殿之栋三秀芝。\r\n学官奔走暨多士，日绕百匝不暂离。\r\n欲奏九重望恩幸，寒饿水火如切肌。\r\n先期到堂白宰相，宰相曰可甚易为。\r\n乐工伶伦饰金玉，拟荐清庙裁歌诗。\r\n石时官忝博士职，岂敢立论超等夷。\r\n曰此五行金沴木，木不曲直尝闻之。\r\n将军鹰扬兆异气，弄兵往往忧潢池。\r\n矧今裕民民未裕，圣虑日轸天下饥。\r\n斯言一出自拭目，再召再逐弥岁时。\r\n山东山西将与相，一天雨露均无私。\r\n喜闻谋帅用乡士，乖崖以来无此奇。\r\n目之所睹世有异，口不敢言人更知。\r\n顷年喋血岷峨下，启此厉阶端自谁。\r\n种芋从今我田喜，沤麻却得吾水滋。\r\n中和薰蒸感瑞物，雪山增重阴云披。\r\n昔人佳政喜传授，便谓子产胜子皮。\r\n江南诸子识我语，帐下未忍骄群儿。\r\n商山一曲似可作，出处恐笑山翁痴。\r\n不如去学赤松子，掉舌三寸为帝师。"
        },
        {
            "title": "谢浩然尝为余作异梦余再被召浩然有诗次韵复",
            "content": "岩栖谁似昔人贤，好梦通灵莫浪传。\r\n号召我令成再往，飞鸣君已及三年。\r\n\r\n【注释】：【原题】：\r\n谢浩然尝为余作异梦余再被召浩然有诗次韵复之二首"
        },
        {
            "title": "远去亲侧浩然归心再用韵",
            "content": "指点西来海上峰，此间魑魅我能逢。\r\n果何所补身先老，岂不怀归意已浓。\r\n骐骥群中怜短褐，龙蛇窟里倚长松。\r\n一堂四相经行处，洒扫云烟觅旧踪。"
        },
        {
            "title": "扇子诗",
            "content": "茶郊君子之淡，酒饮圣人之清。\r\n醉为天下大老，睡则吾辈神兵。"
        },
        {
            "title": "羽扇亭",
            "content": "十里山光绀碧围，瘴烟收尽溢春晖。\r\n黄紬睡美闻卫唱，白羽风高入指挥。\r\n楼角片云随雁去，谿头骤雨送龙归。\r\n君王若问安边策，苜蓿漫山战马肥。"
        },
        {
            "title": "送客",
            "content": "送客川原路，怜渠田舍秋。\r\n沙晴分野径，林断出溪流。\r\n马瘦诸公后，鸱夷一醉谋。\r\n泮林无酒伴，颇为老兵留。"
        },
        {
            "title": "扇子诗",
            "content": "六月三伏猛火燃，卧龙无雨口生烟。\r\n蜩蝉何事得美荫，聒聒不上高树颠。"
        },
        {
            "title": "送僧南游",
            "content": "天下香火如东林，雷刘胜迹犹可寻。\r\n阿师跳出矮屋下，万里抱被云水深。\r\n汝家老演旧行处，江梅树树前时吟。\r\n可怜此老今已矣，门户久冷怀语音。\r\n去年送圭今送汝，演子两虎不易擒。\r\n吾诗最悭亦何用，且为向来衣钵重。\r\n逢圭问我强健时，犹抱黄经恋虀瓮。"
        },
        {
            "title": "和杨子土牛之什",
            "content": "陌上花开又一春，起来酒伴觅南邻。\r\n烟霞笑我虽成疾，霜雪于君恐不仁。\r\n柏叶殊思金马旧，柳枝偏向土牛新。\r\n相忘已约形骸外，老守先能堕醉巾。"
        },
        {
            "title": "蛮王妻俗呼县君来黎州锦领乌氈自跨马而至",
            "content": "一自昭君向北迁，花魂千载却南旋。\r\n歌声不动先含笑，粉面无施任自然。\r\n羞整云鬟多戴笠，欲呈锦袖漫开氈。\r\n夜来大渡河边过，青盖金羁稳上船。"
        },
        {
            "title": "扇子诗",
            "content": "山阴五月雪芬芳，猛火丛中雪放光。\r\n比似瑞花成六出，夜深更与佛烧香。"
        },
        {
            "title": "小桃",
            "content": "方春花气苏，谁忍犯霜晓。\r\n漫山千树桃，缩颈听春鸟。\r\n独此开数株，此桃也不小。\r\n晨霞碎林霏，绛雪压枝袅。\r\n梅魂正零落，月影夜悄悄。\r\n陈新接物态，俯仰映池沼。\r\n蓬莱有大桃，岁月较多少。\r\n自从偷儿得，弱水隔浩渺。\r\n且与倾绿尊，乍见喜围绕。\r\n尚有芥子微，须弥寄毫杪。"
        },
        {
            "title": "扇子诗",
            "content": "三秋桂子玉舒花，天上楼台出帝家。\r\n只许阿兔操杵臼，不知更有玉虾蟆。"
        },
        {
            "title": "题扪参亭",
            "content": "林盘谷转走萦纡，两腋乘风上太虚。\r\n尘世似将玄圃隔，仙宫元在赤城居。\r\n著鞭欲跨鸾凰去，舐鼎曾嫌鸡犬余。\r\n尺帚何当上霄汉，夜扪星斗步庭除。"
        },
        {
            "title": "九日四首",
            "content": "昔人卧听门前酒，我亦坐看篱下花。\r\n不是雨多门自掩，情知岁恶酒难赊。"
        },
        {
            "title": "扇子诗",
            "content": "师资为学之规，朋友为学之劝。\r\n说与润屋千金，何似传家万卷。"
        },
        {
            "title": "栽橘",
            "content": "封君培雍百年心，准拟霜秋色更深。\r\n办取数钱收一掬，此奴随处即成林。"
        },
        {
            "title": "出舫",
            "content": "君家屋中作山舫，开窗看山篷背上。\r\n两峰高并玉玲珑，大孤小孤无此样。\r\n主人酿酒书满船，读书饮酒酣且眠。\r\n应笑周郎赤壁下，龙骧万斛风动天。"
        },
        {
            "title": "蜡梅",
            "content": "霜林作缬菊成长，只道花多缘叶稀。\r\n辛苦为他成蜜后，蜡蜂犹是趁花飞。"
        },
        {
            "title": "骤雨",
            "content": "荒风吼其间，大雷击其后。\r\n人言黄昏雨，此意无乃骤。\r\n飘飘岂恶声，侧耳听檐溜。\r\n一睡喜暂凉，破窗落星宿。\r\n明朝看东方，老火已复昼。\r\n起行视畦陇，微露泫深秀。\r\n枯沟涩不流，焦块濡未透。\r\n看看岁云秋，槁死念谁救。\r\n滥兴桑羊诛，妄使土龙鬭。\r\n彼巫乃诬尔，拜舞杂符呪。\r\n举头亦茫茫，万一幸天漏。\r\n云行则雨施，坎画自羲后。\r\n为霖有真源，中路困坑窦。\r\n眼前苍狗姿，津润岂能漱。\r\n何当卷江海，九万广天覆。\r\n有祷恐未迟，帝阍吾欲叩。"
        },
        {
            "title": "扇子诗",
            "content": "上头圆盖下方盘，中夹痴憨白肉圆。\r\n九窍八骸浑不识，更来底处觅心安。"
        },
        {
            "title": "边州警报",
            "content": "翠围矗直乱山稠，蜑雨蛮烟冻不收。\r\n赤白囊来逢此岁，青黄谷熟又深秋。\r\n一官忍耻随人后，数口全生敢自谋。\r\n蚁虱有心空地上，苍生难答两宫忧。"
        },
        {
            "title": "墨池",
            "content": "寂寞遗风草玄客，载酒重来寻旧宅。\r\n千年公议闃无人，往往更嘲池水白。"
        },
        {
            "title": "扇子诗",
            "content": "月树吾人倾盖，风蝉老子闻韶。\r\n唤起江湖春梦，几番鼓角秋潮。"
        },
        {
            "title": "扇子诗",
            "content": "花自为王橘自奴，便应次第问东湖。\r\n芳菲未碍沧浪色，照水吟诗镊白须。"
        },
        {
            "title": "盖公堂",
            "content": "林静有集鸟，水濶多潜鱼。\r\n未能急期会，乃更谈清虚。\r\n吾家柱下史，不读城旦书。\r\n偶挟一语契，到官十日初。\r\n仙人水雪容，访我云霞居。\r\n扫地荫修竹，引水浇芙蕖。\r\n吏最果不足，丞负良有余。\r\n深文到穴鼠，百巧呈山狙。\r\n从今结绳内，只可禁网疏。\r\n虽非胶西室，有此指南车。"
        },
        {
            "title": "一笑",
            "content": "一笑真成亟负作，可人懒散费招呼。\r\n忘言摩诘元无病，健倒卢仝不用扶。\r\n野葛三餐莫予毒，桃花几度约吾徒。\r\n杜门人与春偷老，风雨声中长白须。"
        },
        {
            "title": "扇子诗",
            "content": "神农医王七十毒，金粟如来四百病。\r\n未如一卷混沌书，淡饭粗羹学清净。"
        },
        {
            "title": "扇子诗",
            "content": "本来骑鹤上扬州，不学老君夸白头。\r\n丈夫要活三百岁，独在中书二十秋。"
        },
        {
            "title": "至喜亭",
            "content": "归路巴人处处逢，巴人舟楫语音同。\r\n雪霜寒谷残年后，云雨阳台昨梦空。\r\n沙水清有延月白，峡林香欲试春红。\r\n饭山虽瘦无奇语，至喜亭中著醉翁。"
        },
        {
            "title": "扇子诗",
            "content": "蚤来晚去海波生，蛮触封疆不足争。\r\n袖手更须饶一著，也知竖子要横行。"
        },
        {
            "title": "伊川祠呈程咏之",
            "content": "弹我清风弦，酌我明月樽。\r\n栖迟元佑鬼，零落伊水魂。\r\n金玉百世师，丹青几代孙。\r\n水雪耀荒谷，云雾迷空村。\r\n斯人阨衰世，吾道谁与论。\r\n仙人白石溪，夫子青山根。"
        },
        {
            "title": "扇子诗",
            "content": "海濶千江辏，风翻大浪随。\r\n六鳌元未足，不是下钩迟。"
        },
        {
            "title": "题环碧亭",
            "content": "十里涟漪陆瑁湖，一亭幽绝重先居。\r\n云根数朵排青闼，泉沫双流溅绿裾。\r\n竹锁断桥飞雁鹜，荷侵凉槛荫龟鱼。\r\n洛园还许人同乐，时向林间望小车。"
        },
        {
            "title": "红梅阁二首",
            "content": "试来红阁觅飞仙，花落花开不记年。\r\n未问庭前几枯树，已将身世等桑田。"
        },
        {
            "title": "扇子诗",
            "content": "手栽杨柳唤春归，唤得黄鹂语碧枝。\r\n惊起南窗一觉睡，满庭花影日高时。"
        },
        {
            "title": "祷雪堋口庙",
            "content": "岷峨皎皎玉千峰，只欠平川一尺融。\r\n土雾不成云外霰，江沙半杂夜来风。\r\n针头可惜丘中麦，堋口来祈应上公。\r\n饱死侏儒果何意，连年调年战声中。"
        },
        {
            "title": "送黄安国同年",
            "content": "沙水夜仍白，江月晓未收。\r\n联船共一岸，撼枕闻开头。\r\n五湖翻然归，凫雁芦花秋。\r\n低徊弄水雪，笑面会有由。\r\n有如此江波，大小同一浮。\r\n纖花不自惜，风卷随轻鸥。\r\n谁能徇残啄，五羖肥几牛。\r\n我欲知行津，上峡询耡耰。"
        },
        {
            "title": "水仙花二首",
            "content": "碧云玉搔头，对景山月皎。\r\n霜静在更深，风香我先晓。"
        },
        {
            "title": "扇子诗",
            "content": "止息未论山水音，有弦无弦只此琴。\r\n一杯山芋午茶罢，膝上南风慈母心。"
        },
        {
            "title": "宇文子友以诗来觅酒",
            "content": "玻璃江深麦初熟，引水细舂比炊玉。\r\n老守斋钵自有余，端为吾民忧不足。\r\n荔枝堂前红数栽，倚树读书门不开。\r\n收麦入厨催酿酒，客问遣骑何时来。"
        },
        {
            "title": "閒居二首",
            "content": "吠亩三番聘，林泉一客通。\r\n君方借唇吻，我自惜头颅。\r\n日月松偕老，江湖橘可奴。\r\n昭文虽未鼓，洗耳即良图。"
        },
        {
            "title": "雪",
            "content": "羡他雪色一般同，点缀苍苍滓太空。\r\n白比虾蟆终蚀月，轻如蝴蝶乱随风。\r\n不容著迹无人处，漫借作光似我穷。\r\n翠竹疏梅成佛地，未嫌冻立此山中。"
        },
        {
            "title": "大雨水忧三堰决坏且念吾挺之在病无与共此忧",
            "content": "君今已作十日病，我去颇觉三秋迟。\r\n俸钱不来水破灶，君自不饱我忍饥。\r\n\r\n【注释】：【原题】：\r\n大雨水忧三堰决坏且念吾挺之在病无与共此忧者四走笔为问四首"
        },
        {
            "title": "天彭受代迁静正堂以代者未到漫兴二首",
            "content": "罢戍成迁次，投閒想帮居。\r\n风霜欺老大，书信卜交疏。\r\n黄叶频供扫，青山炯自如。\r\n斯文身健在，归及岁之余。"
        },
        {
            "title": "扇子诗",
            "content": "秋扇秋风不怕寒，喜攀明月傲霜团。\r\n自知夺{左火右胥}无他过，造命何如活命丹。"
        },
        {
            "title": "题海棠二首",
            "content": "林光皎皎弄青枝，颇怪东风解冻迟。\r\n一夜前溪流雪汁，余花别岸不须吹。"
        },
        {
            "title": "扇子诗",
            "content": "蕲竹皮肤事业，齐统手腕工夫。\r\n跳出二乘火宅，直饶一段水壶。"
        },
        {
            "title": "送程荣州被召二首",
            "content": "出处人情异，寒暄节物殊。\r\n脚轻贪远路，眼转隔重湖。\r\n近例占郎宿，频年已守符。\r\n盛时人与地，尺一费招呼。"
        },
        {
            "title": "谢刘韶美送酒",
            "content": "别恨连湖海，惊心阅岁年。\r\n思君愁北阙，将母上西天。\r\n更酌鹅黄酒，如浮鸭绿川。\r\n不须忧九折，忠孝得双全。"
        },
        {
            "title": "扇子诗",
            "content": "竹影千林一族，此中孝子门家。\r\n释老曾经抱送，诗书便是生涯。"
        },
        {
            "title": "扇子诗",
            "content": "隐几今昔两个，卧床左右一边。\r\n正要脚根著地，莫教火焰烧天。"
        },
        {
            "title": "彭门春日",
            "content": "不似閒人立道傍，岂将老眼眩韶光。\r\n沟塍绿涨春容润，篱落红披晓吹狂。\r\n薄有生涯随处是，苦无心绪逐人忙。\r\n西归官路成迁次，回指江湖似故乡。"
        },
        {
            "title": "彭州上元二首",
            "content": "蜀川东抱战声流，元夕来监舍畔州。\r\n莫把华灯照人泪，只堪掩面替民愁。"
        },
        {
            "title": "沉黎四首",
            "content": "古屋云栖洞，深湖水拍桥。\r\n吏閒知学稼，民乐自歌樵。\r\n官监频添牧，蕃商不费招。\r\n老夫便午睡，风恶任飘摇。"
        },
        {
            "title": "扇子诗",
            "content": "危冠广袖楚宫妆，独步閒庭伴夜郎。\r\n自把玉簪敲砌竹，清歌一曲月如霜。"
        },
        {
            "title": "周参政惠书唁及亡儿开二首",
            "content": "取士平轩鉴，吾儿死布衣。\r\n招魂荒草墓，冤鬼泣松扉。\r\n推挽无遗力，挤排已觉非。\r\n存亡佩陈谊，舍此更谁归。"
        },
        {
            "title": "扇子诗",
            "content": "江海翱翔地，舟行岸自移。\r\n无心波浪里，鸥鸟不须疑。"
        },
        {
            "title": "石经堂",
            "content": "我来一登石经堂，从以诸生行两庑。\r\n诸生读经半白头，问以始终箝不语。\r\n我闻此经昔中都郎中所隶乃其祖。迩来离乱已亡失，\r\n楷本仅能传蜀土。蜀王闰位供扫除，\r\n独此仍为盛时取。为将严鐍守重扃，\r\n护以缭垣崇邃宇。列之学官岂无意，\r\n不但阙文存夏五。大开明镜别妍媸，\r\n时扣洪钟谐律吕。后生不复事丹铅，\r\n抵死唯知守藤楮。字音随口妄蜺霓，\r\n点画分毫谬鱼鲁。日月当天空委照，\r\n盲俗相欺纷莫睹。石经虽古奈尔何，\r\n人竞传今不传古。行行矧肯捩眼觑，\r\n藓剥苔封费撑拄。坚鑱仅免饱蟫鱼，\r\n隘道争来宅狐鼠。此间邹人傥借问，\r\n为问石经谁是主。忆昨敲门肆诃斥，\r\n几度循墙夸伛偻。登登阁阁隐金槌，\r\n耳聒散空垂雹雨。蜡薰煤染连作卷，\r\n玉轴锦装如束杵。岂无一物媚权豪，\r\n几纸才堪博圭组。尔之所得固么麽，\r\n我则何由宽击拊。一槌只作一字讹，\r\n讹至万千那复数。石经之害此其大，\r\n给有鬼神谁可御。忆昔尝为博士官，\r\n首善堂中容接武。心知不是世间书，\r\n云汉森然城百堵。恢恢帝所有余地，\r\n忍使石经留外府。便当连舸下瞿塘，\r\n飞上三山如插羽。缣缃舛谬钟鼎暗，\r\n天罅岂容无一补。巍巍玉帝殿中央，\r\n河洛东西翼龙虎。虽然斯文属兴废，\r\n帝既有心天亦许。作诗未用拟韩公，\r\n考篆庶几追石鼓。"
        },
        {
            "title": "出塞/谒金门",
            "content": "花树树。吹碎胭脂红雨。将谓郎来推绣户。暖风摇竹坞。睡起栏干凝伫。漠漠红楼飞絮。划踏袜儿垂手处。隔溪莺对语。"
        },
        {
            "title": "谢池春",
            "content": "烟雨池塘，绿野乍添春涨。凤楼高、珠帘卷上。金柔玉困，舞腰肢相向。似玉人、瘦时模样。离亭别後，试问阳关谁唱。对青春、翻成怅望。重门静院，度香风屏障。吐飞花、伴人来往。"
        },
        {
            "title": "捣练子",
            "content": "红粉里，绛金裳。一卮仙酒艳晨妆。醉温柔，别有乡。清暑殿，藕风凉。鸡头擘破误君王。泣梨花，春梦长。"
        },
        {
            "title": "卜算子",
            "content": "密叶蜡蜂房，花下频来往。不知辛苦为谁甜，山月梅花上。玉质紫金衣，香雪随风荡。人间唤作返魂梅，仍是蜂儿样。"
        },
        {
            "title": "渔家傲",
            "content": "西去征鸿东去水。几重别恨千山里。梦绕绿窗书半纸。何处是。桃花溪畔人千里。瘦玉倚香愁黛翠。劝人须要人先醉。问道明朝行也未。犹自记。灯前背立偷弹泪。"
        },
        {
            "title": "捣练子",
            "content": "心自小，玉钗头。月娥飞下白苹洲。水中仙，月下游。江汉佩，洞庭舟。香名薄幸寄青楼。问何如，打泊浮。"
        },
        {
            "title": "醉蓬莱",
            "content": "望长江东去，逐客西来，几逢秋杪。江草江花，约鬓丝俱老。朝士红萸，佳人雪藕，别後忍孤欢笑。楚水楼台，巫山宫殿，五湖烟渺。又是征帆，万里行去，旧恨鲈鱼，昔日鸥鸟。九日江南，上蓬莱仙岛。三度刘郎，黄花醉里，问我几时来到。寄语西风，饶他老子，莫欺乌帽。"
        },
        {
            "title": "雨中花慢",
            "content": "潋滟云霞，空濛雾雨，长堤柳色如茵。问西湖何似，粉面初匀。尽道软红香土，东华风月俱新。旧游如梦，尘缘未断，几度逢春。蓬莱阁上，风流二老，相携把酒论文。最好是、四娘桃李，约近东邻。别後使君须鬓，十分白了三分。是人笑道，醉中文字，更要红裙。"
        },
        {
            "title": "八声甘州",
            "content": "向吴天万里、一叶归舟。岁月尽悠悠。有清歌一曲，醉中自笑，酒醒还愁。几度春莺啭午，塞雁横秋。渔笛蓑衣底，依旧勾收。多谢飞来双鹤，□水边林下，伴我遨游。笑老莱晨昏，色笑为亲留。有向来、素琴三尺，枕一编、周易在床头。君知否，家山梦寐，浑胜瀛洲。"
        },
        {
            "title": "西江月",
            "content": "一脉分溪浅绿，数枝约岸猗红。小船横系碧芦丛。似我江湖春梦。晒网渔归别浦，举头雁度晴空。短蓑独宿月明中。醉笛一声风弄。"
        },
        {
            "title": "南乡子",
            "content": "裹帽拈吟须。我是蓬莱旧酒徒。除了茅君谁是伴，麻姑。洞里仙浆不用沽。弱水渺江湖。醉里笙歌醉里扶。纵饮菊潭餐菊蕊，茱萸。医得人间瘦也无。"
        },
        {
            "title": "南乡子",
            "content": "十月小春天。红叶红花半雨烟。点滴红酥真耐冷，争先。夺取梅魂斗雪妍。坐待晓莺迁。织女机头蜀锦川。枝上绿毛幺凤子，飞仙。乞与双双作被眠。"
        },
        {
            "title": "木兰花/玉楼春",
            "content": "一春闲却花时候。小阁幽窗长独守。晴云南浦梦还空，初月西楼眉也皱。马嘶何日门前柳。脉脉盈盈相见後。心头有事不难知，面上看谁真个瘦。"
        },
        {
            "title": "木兰花/玉楼春",
            "content": "辘轳轭轭门前井。不道隔窗人睡醒。柔弦无力玉琴寒，残麝彻心金鸭冷。一莺啼破帘栊静。红日渐高槐转影。起来情绪寄游丝，飞绊翠翘风不定。"
        },
        {
            "title": "满庭芳",
            "content": "江草抽心，江云弄碧，江波依旧东流。别筵初散，行客上兰舟。休唱阳关旧曲，青青柳、无限轻柔。应争记，三年乐事，珠翠拥鳌头。离愁。知几许，花梢著雨，红泪难收。看烟火吴天，万里悠悠。一望珠宫绛阙，蓬莱路、应在皇州。仍回首，蜀山万点，明月满南楼。"
        },
        {
            "title": "临江仙",
            "content": "九九之年逢降庆，生年生日同时。金花紫诰鬓银丝。乞身香火地，日戏老莱衣。浑舍集成千岁会，子孙三世庭闱。共将春酒祝金卮。蟠桃三月暮，莫怪看花迟。"
        },
        {
            "title": "临江仙",
            "content": "有宅一区家四壁，年年花柳深村。父兄随处宴鸡豚。折腰归去，何苦傍侯门。拟射九乌留白日，假饶立到黄昏。卧龙老矣及三分。不如把手，堂上宴芳尊。"
        },
        {
            "title": "临江仙",
            "content": "八曲阑干垂手处，烛光花影疏疏。一尊共饮记当初。彩毫浓点，双带要人书。日暮不来朱户隔，碧云高挂蟾蜍。琴心密约总成虚。醉中言语，醒後忆人无。"
        },
        {
            "title": "临江仙",
            "content": "烟柳疏疏人悄悄，画楼风外吹笙。倚阑闻唤小红声。熏香临欲睡，玉漏已三更。坐待不来来又去，一方明月中庭。粉墙东畔小桥横。起来花影下，扇子扑飞萤。"
        },
        {
            "title": "醉落魄/一斛珠",
            "content": "天低日暮。清商一曲行人住。著人意态如飞絮。才泊春衫，却被风吹去。朝期暮约浑无据。同心结尽千千缕。今宵魂梦知何处。翠竹芭蕉，又下黄昏雨。"
        },
        {
            "title": "一翦梅",
            "content": "百濯香残恨未消。万绪千丝，莲藕芭蕉。临岐犹自说前时，轻翦乌云解翠翘。雨意重来风已飘。南陌行人折柳条。此间无计可留连，枕上今宵。马上明朝。"
        },
        {
            "title": "一翦梅",
            "content": "红映阑干绿映阶。闲闷闲愁，独自徘徊。天涯消息几时归，别後无书有梦来。後院棠梨昨夜开。雨急风忙次第催。罗衣消瘦却春寒，莫管红英，一任苍苔。"
        },
        {
            "title": "朝中措",
            "content": "凌波庭院藕香残。银烛夜生寒。两点眉尖新恨，别来谁画遥山。南楼皓月，一般瘦影，两处凭阑。莫似桃花溪畔，乱随流水人间。"
        },
        {
            "title": "朝中措",
            "content": "绿杨庭院觉深沈。曾听一莺吟。今夜却成容易，双莲步步摇金。歌声暂驻，颦眉又去，无计重寻。应恨玉郎殢酒，教人守到更深。"
        },
        {
            "title": "朝中措",
            "content": "飘飘仙袂缕黄金。相对弄清音。几度教人误听，当窗绿暗红深。一声梦破，槐阴转午，别院深沈。试问绿杨南陌，何如紫椹西林。"
        },
        {
            "title": "乌夜啼",
            "content": "绣阁和烟飞絮，粉墙映日吹红。花花柳柳成阴处，休恨五更风。絮点铺排绿水，红香收拾黄蜂。留春尽道能留得，长在酒杯中。"
        },
        {
            "title": "乌夜啼",
            "content": "鸾镜愁添眉黛，罗裙瘦减腰肢。一回见了一回病，弹指误佳期。醉里懵腾泪洗，梦中著摸魂飞。一春多少闲风雨，亭院落花时。"
        },
        {
            "title": "乌夜啼",
            "content": "红软榴花脸晕，绿愁杨柳眉疏。日长院宇闲消遣，荔子赌樗蒲。莹雪凉衣乍浴，裁冰素扇新书。绣香熏被梅烟润，枕簟碧纱厨。"
        },
        {
            "title": "长相思",
            "content": "红藕丝。白藕丝。艾虎衫裁金缕衣。钗头双荔枝。鬓符儿。背符儿。鬼在心头符怎知。相思十二时。"
        },
        {
            "title": "长相思",
            "content": "花飞飞。絮飞飞。三月江南烟雨时。楼台春树迷。双莺儿。双燕儿。桥北桥南相对啼。行人犹未归。"
        },
        {
            "title": "捣练子",
            "content": "腰束素，鬓垂鸦。无情笑面醉犹遮。扇儿扇，瞥见些。双凤小，玉钗斜。芙蓉衫子藕花纱。戴一枝，薝卜花。"
        },
        {
            "title": "捣练子",
            "content": "斟别酒，问东君。一年一度一回新。看百花，飘舞茵。斟别酒，问行人。莫将别泪裛罗巾。早归来，依旧春。"
        },
        {
            "title": "生查子",
            "content": "荷花人面红，月影波心见。扇子倒拈来，敲落红香片。窗下翦灯花，今日眉深浅。留得镜中看，蹙破春山远。"
        },
        {
            "title": "生查子",
            "content": "今年花发时，燕子双双语。谁与卷珠帘，人在花间住。明年花发时，燕语人何处。且与寄书来，人往江南去。"
        },
        {
            "title": "生查子",
            "content": "新花上苑枝，枝上娇莺语。日日抱花心，啄破燕脂雨。莺飞莺去时，谁与花为主。守等却飞来，再见花开处。"
        },
        {
            "title": "如梦令",
            "content": "忆被金尊劝倒。灯下红香围绕。别後有谁怜，一任春残莺老。烦恼。烦恼。肠断绿杨芳草。"
        },
        {
            "title": "生查子",
            "content": "小桃小杏红，和雨和烟瘦。不是点燕脂，素面偏宜酒。也是惯伤春，可惜闲时候。正要画眉人，与作双蛾斗。"
        },
        {
            "title": "如梦令",
            "content": "桥上水光浮雪。桥下柳阴遮月。梦里去寻香，露冷五更时节。胡蝶。胡蝶。飞过闲红千叶。"
        },
        {
            "title": "长相思",
            "content": "花深红。花浅红。桃杏浅深花不同。年年吹暖风。莺语中。燕语中。唤起碧窗春睡浓。日高花影重。"
        }
    ]
}