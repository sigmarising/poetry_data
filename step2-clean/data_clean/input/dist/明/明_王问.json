{
    "dynasty": "明",
    "author": "王问",
    "intro": "",
    "items": [
        {
            "title": "杨村驿与镇山秉烛言怀",
            "content": "北路饶长风，方舟成奄泊。\r\n迟迟通路亭，弥弥活水曲。\r\n辛勤洲渚间，委心在行役。\r\n俱抱虚旷怀，己志在空谷。\r\n羲和无停轨，己事如转瞩。\r\n长庐犹为谬，而况杞人哭。\r\n嘉德为我怜，良晤行可续。\r\n勿忘秉烛言，皓首以自勖。"
        },
        {
            "title": "怅陈山人不至",
            "content": "寂寂复寂寂，山深无行迹。\r\n有客期不来，值此风雨夕。\r\n斋中阙晤言，阴虫鸣四壁。\r\n出门还入门，黯黯烛光灭。"
        },
        {
            "title": "顾影自叹",
            "content": "几番梦里脱根尘，觉后翻嫌再有身。\r\n今夜月明还在地，任渠明灭影中人。"
        },
        {
            "title": "树下课诸孙",
            "content": "茅茨宴荒径，独有嘉树存。\r\n藏书子能读，复以训诸孙。\r\n义孙读《论语》，颇将孝理敦。\r\n道孙诵《大学》，路孙初学言。\r\n言念里中儿，顾复但知恩。\r\n渐次长骄仿，耻僇难具论。\r\n蹇性厌华缛，嗣引希后昆。\r\n慎尔守纯素，顾名思默浑。"
        },
        {
            "title": "夏日洞虚道院楼上示诸生",
            "content": "炎月苦不辍，暇日登兹楼。\r\n高栋多凉气，户牖辟四周。\r\n俯槛见方塘，渊然与心谋。\r\n游鱼不惊人，藻下自沉浮。\r\n自予弃簪组，简牍寡所投。\r\n永谢车马客，澹然无世忧。\r\n溽暑自昏剧，吾意良悠悠。\r\n偕汝二三子，常得来宴游。"
        },
        {
            "title": "雨后喜杨世卿至",
            "content": "久旸郁成暑，一雨递微凉。\r\n琴书忽无绪，绳床幽梦长。\r\n草径暮生霁，客来还命觞。\r\n帘帷逗疏影，竹日含苍苍。"
        },
        {
            "title": "闻警",
            "content": "皇家设险在居庸，薄伐谁当上将功。\r\n胡骑尽从青海至，边烽遥傍黑山红。\r\n蓟门羽士颁新竹，辽水征书下朔风。\r\n闻道移营向山后，可令坚垒白羊东。"
        },
        {
            "title": "往山舍值雨不得至",
            "content": "轻舷迟出溪，玄云黯如墨。\r\n率彼泾水涘，霡霂凉树积。\r\n湖口跂予望，弥弥浪花白。\r\n郁哉西山岑，云林坐相失。\r\n怅然命回桡，乃与初志别。\r\n契契终有怀，抚事重叹息。"
        },
        {
            "title": "洞虚钱道士楼居",
            "content": "凉风动高梧，登楼挹清暑。\r\n于心无所营，永日自闲处。\r\n流云生远空，当昼忽微雨。\r\n江禽带湿回，枝上相对语。"
        },
        {
            "title": "赠吴之山",
            "content": "城柝声悲月未央，江云初散水风凉。\r\n看君已是无家客，犹自逢人说故乡。"
        },
        {
            "title": "南庄观获作",
            "content": "畇畇上田，粒养岁所需。\r\n黾勉事朝夕，聊尔谋一盂。\r\n归来已十年，取足不愿余。\r\n泽泽稼事劳，念尔苦沾涂。\r\n予也观厥成，雰彼荷徒。\r\n四体不常勤，而有此廪庾。\r\n长日茅茨下，击缶歌乌乌。\r\n上以供粢盛，下以奉亲娱。\r\n以惠我周亲，布德赒比闾。"
        },
        {
            "title": "斋中听谈琴师弹归去来辞",
            "content": "闲斋白日静，时至变鸣禽。\r\n凯风来自南，飘飘吹带襟。\r\n谈师本道流，窗下拂素琴。\r\n历历七弦上，泠泠发清音。\r\n唯有归来曲，可以写吾心。"
        },
        {
            "title": "官军来",
            "content": "白鹤铺前沙日黄，湖渚草长倭走藏。\r\n柘林旧贼骄不去，新舶正发南风狂。\r\n宝带桥西蛟起舞，白石山边逐虓虎。\r\n湖南六郡多旌旗，贼势西来疾风雨。\r\n城头戍鼓声如雷，十城九城门不开。\r\n刲羊宰牛具宿酒，日夜只望官军来。"
        },
        {
            "title": "呈李阁老",
            "content": "明星烂烂回银河，紫微宫中瑞气多。\r\n勤政楼前曙色动，洞开阊阖奏云和。\r\n日临虎陛黄金戺，花映鸳联白玉珂。\r\n共瞻玉柱承乾栋，白日丹霄俨不动。\r\n论道常参太上谋，风淳露满琉璃瓮。\r\n朝罢委蛇下紫宸，重瞳天子临轩送。\r\n泰阶六符光上浮，古来相业唯伊周。\r\n黄阁文章拖绿綟，出入四朝今黑头。\r\n愿祈灵寿齐天历，千秋高岁歌同游。"
        },
        {
            "title": "团兵行",
            "content": "销镵?，铸刀兵，佃家丁男县有名。\r\n客兵贪悍不可制，纠集乡勇团结营。\r\n宁知县官不爱惜，疾首相看畏占籍。\r\n奔命疲劳期会繁，执戟操场有饥色。\r\n星火军符到里门，结束戎装蚤出村。\r\n将军令严人命贱，一身那论亡与存。\r\n保正同盟卫乡里，何期远戍吴淞水。\r\n极目沙堧白骨堆，向来尽是良家子。"
        },
        {
            "title": "洞虚道院访鹤山道士",
            "content": "洞虚清寒十二时，绛楼帘幕镇长垂。\r\n庭中槭槭卷风叶，玉露雕落青梧枝。\r\n身骑飞龙逐流电，闻君受法通明殿。\r\n万里云霄鹤一声，夜静归来月如练。"
        },
        {
            "title": "白苎辞",
            "content": "吴姬将白苎，裁为歌舞衣。\r\n烛花铢铢夜凝辉，玉纤停弦宝瑟希。\r\n舞筵络绎锦匝围，掌中参差燕双飞。\r\n吴王正拥西施醉，月落江波未放归。"
        },
        {
            "title": "绣岭下吊施子羽",
            "content": "述者终已矣，存者日以衰。\r\n秋风感人情，胡能不悲思。\r\n胤子至我前，楚楚有令仪。\r\n谓从嘉祥月，奉君掩累。\r\n托体青山阿，夜台甗音辉。\r\n昔君常相近，今者隔泉闱。\r\n陇下一杯酒，酹君讵能知。"
        },
        {
            "title": "久雨新霁访施子羽洞虚道院",
            "content": "迢递思吾子，春晴坐绛纱。\r\n回风凄径竹，积雨滞林花。\r\n落日过仙院，吹笙隔紫霞。\r\n相逢不尽意，一倍惜年华。"
        },
        {
            "title": "恭谒孝陵",
            "content": "皇祖仗黄钺，奋起逐天狼。\r\n腥风一以荡，功烈冠百王。\r\n明明二三臣，规画参世纲。\r\n关石与和钧，仰成维后皇。\r\n神京控六服，松柏郁崇冈。\r\n一朝鼎湖升，珠襦永斯藏。\r\n玄居肃休穆，瞻礼虔弗遑。\r\n小臣守末位，愿言觐耿光。"
        },
        {
            "title": "露坐观星",
            "content": "秋风吹衣带，凄凄生微凉。\r\n络纬啼井阑，玄蝉噪疏杨。\r\n仰观河汉间，星辰烂高张。\r\n三台明泰阶，齐色俨成行。\r\n朱鸟藩臣位，轨道向中央。\r\n此时自许箕山隐，少微含光射东畛。\r\n五斗曾经叹折腰，归扫松筠伴蝼蚓。\r\n萝屋柴门逐浦沙，具区之上几千家。\r\n楂头每斫银丝脍，圃内常生五色瓜。\r\n绮错沟塍桑竹映，山中岂解歌尧舜。\r\n万树桃花洞口迷，春来莫遣渔郎问。"
        },
        {
            "title": "大司马统师至姑苏久旱霖雨适降",
            "content": "方召佐周宣，王师动以天。\r\n式瞻灵雨降，恰在福星前。\r\n杀气穷桑海，华滋润芋田。\r\n山农有谣颂，应并凯歌传。"
        },
        {
            "title": "赠山阴陈海樵",
            "content": "十年制一斧，三日采一薪。\r\n白石自堪煮，赤松为尔邻。\r\n入市尝闻卜，移家非避秦。\r\n独乘辽东鹤，高揖谢时人。"
        },
        {
            "title": "渔舟",
            "content": "出郭尽渔家，家家飞楝花。\r\n溪鲭酣涨水，村罟上浮槎。\r\n近墅戎戎乱，冲波片片斜。\r\n予非羡鱼者，相伴立平沙。"
        },
        {
            "title": "早秋泾上作",
            "content": "兹晨暑气平，泾上自容与。\r\n返照入柴扉，蝉声在高树。\r\n泾水静不流，蘋花发西渡。\r\n五湖秋色中，欲乘扁舟去。"
        },
        {
            "title": "湖上",
            "content": "山水多清赏，幽情更闲适。\r\n归来慰夙心，湖中趣非一。\r\n穷月微苦风，芦叶鸣淅淅。\r\n鯈鱼冰上潜，罧穴丙尾集。\r\n裘笠在扁舟，偏宜钓寒雪。"
        },
        {
            "title": "泾上观菊",
            "content": "泾上一老人，爱菊如爱稼。\r\n踏叶到林丘，散襟茅茨下。\r\n青柯吐芳英，采采渐盈把。\r\n眷言五色姿，阳春似相假。\r\n晚节良可亲，予怀自舒写。\r\n有物苟会心，那辞在荒野。\r\n岁晏不可留，紫车夙云驾。\r\n奕奕车马客，谁解闲行者。"
        },
        {
            "title": "樊司马草堂雪霁歌",
            "content": "太白楼前风猎猎，骠骑营中冻旗立。\r\n岱岳晨光结作霞，绿野云开雪在沙。\r\n司马碧油寒未起，日射辕门虎士喜。\r\n新从淮蔡破虏归，拟将银甲天河洗。\r\n节钺时闻丹壑游，林间散骑卸吴钩。\r\n飞尘一道连清济，中使西来为赐裘。"
        },
        {
            "title": "秋陌",
            "content": "肃霜雕枯杨，城门飞黄叶。\r\n客子衣裳单，陌上饶风色。\r\n草短思故园，芳歇听鹈渼。\r\n悲伤捣衣妇，乱砧响寒月。"
        },
        {
            "title": "秋千行顾园作",
            "content": "东风桃李斗芳辰，城边陌上啼莺新。\r\n当窗美人罢针线，并结秋千招比亲。\r\n百尺长绳挂香雾，结束衫裙学仙举。\r\n一回蹴踏一回高，渐绝飞尘逼清宇。\r\n幼女十五才出闺，举步娇羞花下迷。\r\n自矜节柔绝轻趫，不倩人扶独上梯。\r\n春意撩人重离析，每出邀欢不知夕。\r\n柳暗沙昏未肯归，汗湿鲛绡不爱惜。\r\n此戏曾看北地多，三三五五聚村娥。\r\n笑声远出垂杨里，倦游归客意如何。\r\n今日江南初见此，丽人如花映瑶水。\r\n金饰丹题彩作绳，宜在君家院墙里。"
        },
        {
            "title": "春山独步",
            "content": "春深原树绿初齐，山拥芙蓉水漫溪。\r\n独自携筇上山去，小亭犹在万峰西。"
        },
        {
            "title": "画松下老人歌",
            "content": "朝来写素绢，夭矫为长松。\r\n须臾变精思，松下貌一翁。\r\n形如列仙双玉瞳，常随野鹿披蒙茸。\r\n此翁腹中何所储，曾读黄虞千卷书。\r\n一乘轩车意不乐，荷衣早拂身岩居。\r\n此翁室中何所有，三尺囊琴一斗酒。\r\n倚醉高歌三径纡，风流岂落柴桑后。\r\n我欲招之翁不言，松阴槁坐静于禅。\r\n不觉对此意转澹，掷笔牖下风泠然。"
        },
        {
            "title": "宿庄严寺与僧",
            "content": "落日荒江外，春风野寺中。\r\n蓬心无定着，萍迹任西东。\r\n近墅莺犹涩，绕堤花欲红。\r\n惟应把明烛，一宿与谈空。"
        },
        {
            "title": "山中陡寒",
            "content": "居人忘岁年，忽闻寒风发。\r\n晓起衣裳单，呼儿理新袷。\r\n香粳应时刈，坏室初置臿。\r\n一饱仍偃卧，山中意已洽。"
        },
        {
            "title": "早起闻雀声",
            "content": "朝闻寒雀喧，薄暮亦来归。\r\n鸣啄自无患，丛竹欣相依。\r\n凉风吹衡宇，明月照素帷。\r\n寄傲此窗下，太息往事非。\r\n今兹已息交，门外车马稀。\r\n慰我闲居夕，岁寒良不违。"
        },
        {
            "title": "芳树",
            "content": "园中芳树，靓妆春驻。\r\n拂槛临池杂俎新，佳辰常与东风遇。\r\n树下双鬟云雾绡，湿红新巘蔷薇露。\r\n珠箔银床独自栖，陌上才人暗相许。\r\n只愁花信妒风多，晓来忘却啼莺处。"
        },
        {
            "title": "自山中泛湖归",
            "content": "登践穷幽深，下山日已晚。\r\n余照留青蘋，归云度苍絺。\r\n对此生远心，返棹意自缓。\r\n川涂风浪平，沿流弄清浅。"
        },
        {
            "title": "九里泾怀陈山人",
            "content": "扰扰风尘后，重来泾上宫。\r\n门临寒水次，秋尽叶声中。\r\n岁序忽复暮，幽怀谁与同。\r\n思君西岭下，蓬户掩深松。"
        },
        {
            "title": "始至山家",
            "content": "斜日挂西岭，林影初在地。\r\n鸥散曲湖阴，鸭眠莎草际。\r\n风急露蝉沈，径纡竹门闭。\r\n豹脚飞幽房，山猃窦中吠。"
        },
        {
            "title": "与客夜登开利寺观鹅亭",
            "content": "野寺寒云外，犹传晋永和。\r\n逢君非有约，踏月偶相过。\r\n废沼水棱浅，荒亭霜气多。\r\n怀思倚栏者，书罢独笼鹅。"
        },
        {
            "title": "南庄示子侄",
            "content": "归来南城隅，幽怀似堪写。\r\n言有二子俱，岂谓俦侣寡。\r\n庭花发故丛，新雏乱檐瓦。\r\n日抽架上书，方春已徂夏。\r\n出户更萧散，瞩目向平野。\r\n人耘舍北田，鸟泛青蒲下。\r\n乔木荫古台，长日自休暇。\r\n吾自爱吾庐，非因傲世者。"
        },
        {
            "title": "翠翠辞",
            "content": "翠翠复翠翠，双飞亦双止。\r\n西风吹老芙蓉枝，水冷河清鱼不起。\r\n朝从南海去，暮仍珠树归。\r\n娟娟波心影，氄氄身上衣。\r\n今日沙头忽不见，点上吴宫美人面。"
        },
        {
            "title": "与诸从游登燕子矶",
            "content": "西曹日休暇，出郭偕所欢。\r\n朝云结轻阴，微雨洒缨冠。\r\n历石乃澄霁，始惬昭旷观。\r\n隔浦净风烟，上流明百峦。\r\n回眺都城壮，皇图正全安。\r\n列堠靡一警，军?静江干。\r\n将军肆高会，虎士有余间。\r\n智者见日中，君子防未患。\r\n吾无东山略，能不怀素餐。"
        },
        {
            "title": "吴姬",
            "content": "少小入金宫，皃如芙蓉姿。\r\n明晨趋兰殿，暮归华清池。\r\n零露凄皓腕，弄波月上时。\r\n芙蓉卷秋水，幽芳良自持。"
        },
        {
            "title": "将至徐作",
            "content": "平生秉微尚，况是多疢疾。\r\n弱冠弄柔翰，名忝荐贤籍。\r\n辞归班生庐，无事缠胸臆。\r\n闲居五六年，门无车马客。\r\n亲友劝我出，结束赴朝列。\r\n驱车入市门，悲鸣衢路侧。\r\n回回历三春，僶俛就兹役。\r\n于心已不竞，亦复滞文墨。\r\n幸存昔贤轨，吾愿自此毕。"
        },
        {
            "title": "杨山人寻仙歌",
            "content": "鬒发尽白雪垂肩，玉颜桃花如少年。\r\n人言世事了不对，坐中往往爱逃禅。\r\n一朝寻仙游五岳，踏穿芒鞋不停脚。\r\n朝登快阁挹流霞，暮宿云房捣灵药。\r\n会言曾见裴庆父，弃妻走入真人府。\r\n卧处草深三尺余，每入空山骑饥虎。\r\n陌上忽逢铜鼓张，一片青毡单掩阳。\r\n暝归岩洞抱龙宿，腥涎满身闻异香。\r\n大岳人传大造化，夜走深山及奔马。\r\n人问真言一字无，只把圆圈手中画。\r\n后来作者张雪樵，雪山枯坐影萧萧。\r\n自云参透元宫事，已见三花顶上飘。\r\n龙宫主人杨伯雨，啬精炼形如处女。\r\n百尺梯桥万丈潭，携至希夷讲经处。\r\n七星岩下张光明，施药归来眼倍青。\r\n怪松无枝洞底黑，日日鞭龙上太清。\r\n大聂小聂见最晚，气爽神清意诞散。\r\n半榻山云千卷书，相过一饱黄精饭。\r\n归来招予早避名，人间寂寞道初成。\r\n盘陀石上跏趺坐，固守虚无专养婴。"
        },
        {
            "title": "泾上与田父言",
            "content": "归来葺旧庐，场圃向东阡。\r\n聊为卒岁谋，耕凿自年年。\r\n充腹不愿余，短褐庶自完。\r\n泾水饶灌溉，自足泾上田。\r\n田夫就饷罢，树下来憩眠。\r\n霡霡甘雨后，话岁共欣然。"
        },
        {
            "title": "阅军后坐凭虚阁",
            "content": "崇坛建牙旗，虎帐罗干将。\r\n甲士既森列，车骑亦腾骧。\r\n回翔云鸟合，翕忽风雷张。\r\n军容虽具陈，畴为选其良。\r\n阁中见双阙，省署郁相望。\r\n忆昔定鼎年，我武正维扬。\r\n亦有熊罴士，勇略靖百疆。\r\n今时且宁谧，所志在张皇。\r\n秩卑力不任，凭槛虚感伤。"
        },
        {
            "title": "宴徐将军园林作",
            "content": "白日照名园，青阳改故姿。\r\n瑶草折芳径，丹梅发玉墀。\r\n主人敬爱客，置酒临华池。\r\n阶下罗众县，堂上弹清丝。\r\n广筵荐庶羞，艳舞催金卮。\r\n国家多闲暇，为乐宜及时。\r\n徘徊终永晏，不惜流景驰。"
        },
        {
            "title": "过府博旧舍",
            "content": "不见侯门护，言过水曲居。\r\n门仍旧时竹，壁有故人书。\r\n稚子能留客，闲庭只种蔬。\r\n登堂一洒泪，尚忆夜相於。"
        },
        {
            "title": "抱一庐绎志",
            "content": "上古一真人，容若春华敷。\r\n忧乐通四时，动止常于于。\r\n登高靡为栗，入水不能濡。\r\n问之胡能尔，涵神同太虚。\r\n下士晚闻道，山中来结庐。\r\n苫茅蔽风雨，斩荆揉为枢。\r\n委形寄虚榻，阖户动旬余。\r\n寒梅倚清艳，素心自如如。\r\n情知无因触，悠然返其初。"
        },
        {
            "title": "春日江上别梅屋",
            "content": "改岁桃开杨子津，蔡家洲上独伤春。\r\n客怀欲向愁中尽，又折残花别故人。"
        },
        {
            "title": "山中晚归",
            "content": "早从溪上发，暮仍溪上归。\r\n每共渔樵话，莫言俦侣稀。\r\n高松延霁景，残日下山扉。\r\n回眺经行处，苍苍在翠微。"
        },
        {
            "title": "雨夜怀归",
            "content": "秋雨入幽蛩，墙阴稿乱蓬。\r\n旅人淮水上，归梦雨声中。\r\n水陇稻粱熟，山园橘柚红。\r\n竹深闲诩径，还与去时同。"
        },
        {
            "title": "溪上送陈生游湖湘",
            "content": "故园足栖遁，况值秋风时。\r\n溪鸟日来去，竹露光参差。\r\n与君心境闲，可以弹素丝。\r\n大雅久不作，高音谅难知。\r\n飘飖歧路间，日暮寒猿悲。\r\n车轮无停声，渐违空谷姿。"
        },
        {
            "title": "海鹘行赠陈少岳兵宪",
            "content": "九月十月天有风，江门万里吹云空。\r\n霜寒草枯野火灭，雉兔飞穴原田中。\r\n韝上苍鹰卸绦縼，目睛滚粟势力雄。\r\n横霄瞥电翻曙色，下捎平冈吻血红。\r\n君不见汾阳令公今在朝，两河兵甲不敢骄。\r\n又不见白衣将军世莫比，才脱兜鍪虏夜徙。\r\n何况区区东峤夷，朝食即为齑粉期。\r\n仍将大勇存恩信，载戢干戈包虎皮。"
        },
        {
            "title": "与杨世卿徐顾二生至宝界山居",
            "content": "遥水映微旭，湿云犹在山。\r\n幽居隐深谷，空濛烟树间。\r\n岁序忽复变，樵歌常自闲。\r\n与子不忍去，踌躇暮方还。"
        },
        {
            "title": "东郭见故人",
            "content": "笋舆出东郭，青阳应初候。\r\n融气薰林皋，灵风在襟袖。\r\n行至野田中，角角闻雉雊。\r\n偶见支颐人，执手叹耆旧。"
        },
        {
            "title": "湖庄观获",
            "content": "清川泛容与，轻飚动微波。\r\n霜气日夕寒，岁暮栖岩阿。\r\n遹观湖上农，子妇纷取禾。\r\n瓯娄盈筐箱，比屋廪嵯峨。\r\n醑酒燕乡社，击缶笑以歌。\r\n仰荷皇泽覃，早得谢鸣珂。\r\n绝轨车马途，何由逢轗轲。\r\n优游养余齿，但愿丰年多。"
        },
        {
            "title": "山中即事与陈山人",
            "content": "月下独乘舟，访君南陌头。\r\n松门尚未掩，移棹向中流。\r\n吟弄归草堂，君去予自寝。\r\n明日携酒来，还期石上饮。"
        },
        {
            "title": "武林登晴晖楼简臬司诸公",
            "content": "湖水明于鉴，晴晖共徘徊。\r\n洲随碧山转，寺逐金沙开。\r\n海上神山宛相似，绛楼绀绀殿虚无里。\r\n岁岁游人踏落花，日月清明与上巳。\r\n星轺西望荆湘远，犹为名湖生缱绻。\r\n随君玉节上高楼，水色山光在栏楯。\r\n尔来值春暮，水边桃杏稀。\r\n轻阴拂朝林，尚见春禽飞。\r\n春禽飞，春草碧，落花飞絮何嗟及。\r\n此中兴亡感慨多，转眼相看已成惜。\r\n君不见宋家中叶惊胡沙，南国曾经度翠华。\r\n遂将此作龙池水，一日栽遍离宫花。\r\n湖中游人洛阳客，恋却江南忘河北。\r\n芙容苑落野马嘶，常使精忠眼流血。\r\n吁嗟此情不可道，徒将宿惜伤怀抱。\r\n山中诸陵岁月长，鄂王祠在松杉老。\r\n昭代车书全盛时，况复多贤尽在兹。\r\n讼平江清出游豫，风日正与人相宜。\r\n东山出云西山雨，楼下乐鸣楼上舞。\r\n与君有酒但饮之，别后相思渺何许。"
        },
        {
            "title": "甘节堂作",
            "content": "思彼京洛间，田窦势莫伦。\r\n托婚椒兰殿，甲第上干云。\r\n昼日再三接，广衢翻朱轮。\r\n倾城咸来趋，綦履填高门。\r\n委心事罄折，愿假一顾恩。\r\n一举起穷废，荣枯立可分。\r\n谁为脱屣人，清风振高旻。\r\n长谣《归去来》，甘心守柴藩。\r\n江东与栗里，千载此道存。"
        },
        {
            "title": "蔚林州",
            "content": "旧属苍梧郡，今通南海军。\r\n峒中风转恶，岭外气全分。\r\n怪蟒呼人姓，阴蛟吐瘴云。\r\n夷歌起樵牧，几度隔墟闻。"
        },
        {
            "title": "越女辞",
            "content": "盈盈越川女，川上采莲花。\r\n花深隐红妆，轻风吹臂纱。\r\n花叶纠零乱，隔浦弄明霞。\r\n日暮独归去，云门是妾家。"
        },
        {
            "title": "吕道士楼怅然有作",
            "content": "洞府湛清虚，楼居镇常寂。\r\n髹几检道书，露台点羲易。\r\n倏尔四十年，重来感陈迹。\r\n落日照轩棂，分明睹畴昔。\r\n玄侣故相知，常得分讲席。\r\n向予展殷勤，往事犹记忆。\r\n尔颜向衰槁，黄白竟何益。\r\n别去一潸然，遥天度云碧。"
        },
        {
            "title": "固穷居士歌",
            "content": "居士幼哭父失聪，长拙生理，以善楷法游于贵卿之门。\r\n嘉靖己未，年六十，为作是歌。\r\n固穷居士黔娄风，鬓毛毵毵两耳聋。\r\n人言世事不可对，揶揄一笑轻贵公。\r\n邑中昔日连云第，荒井今朝草不薙。\r\n落日萧萧院壁空，凄风入栏花委地。\r\n固穷居士心悠悠，暇日常穿敝穀游。\r\n人生取足一饱耳，何必营营执算筹。"
        },
        {
            "title": "潘海痴",
            "content": "潘海痴，发离披，行年五十而无雌。\r\n踏伏烧营贼皱眉，口不要赏索餔醨。\r\n三千广兵帅者谁？错金刀头市上嬉。\r\n射雉城南夜黑归，大呼城门将吏欺，岁给巨万奚以为！"
        },
        {
            "title": "筑城谣常熟县作",
            "content": "筑城入荒草，白沙无烟莽浩浩。\r\n筑城上高山，崩崖错崿青冥间。\r\n我生不辰可奈何，昔日防胡今备倭。\r\n冯冯一杵复一杵，丁夫如云汗如雨。\r\n星火出门露黑归，野田苗稀黄雀飞。\r\n今年县官复征税，城下相逢只垂泪。"
        },
        {
            "title": "大洪行",
            "content": "君不见石龙嵚崎蹙海鲸，伏甲尽是苍山精。\r\n帝遣石龙镇东海，势拔十州倾五城。\r\n又不见河伯狂奔自西极，独挽黄流向东射。\r\n两雄相遇未肯降，谁哉凿断石龙眷。\r\n龙门碻磝秋水高，千载犹闻石怒号。\r\n峡声如雷日酣战，斗落千尺飞鸣涛。\r\n银河倒青天，并作三洪水。\r\n滟滪瞿塘不足方，挽舟咫尺论千里。\r\n尔来云帆接帝州，上洪下洪俱稳流。\r\n儋耳明珠贡万斛，江东玉粒宽九愁。\r\n君不见应图真宰持天纪，石龙低首黄龙徙。"
        },
        {
            "title": "观束薪",
            "content": "山椒露未晞，松约多樛枝。\r\n林疏古苔出，错崿云根僛。\r\n坐此观捆载，落日樵腹饥。\r\n归爨秋篱下，薪湿烟火迟。"
        },
        {
            "title": "落叶",
            "content": "枕上闻朔风，夜半声策策。\r\n晓来繁林空，落叶卷庭石。\r\n乘运固其然，芬菲岂自惜。\r\n悟彼归根言，独与至人说。"
        },
        {
            "title": "禅悦院与叶殷二生",
            "content": "暇日自娱乐，步入西山中。\r\n山木敷清华，群卉亦青葱。\r\n僧堂昼逾静，闲斋来清风。\r\n吾子事幽讨，坟典历三冬。\r\n岂止别同异，亦复求其宗。\r\n皇家设圭组，稷下尽才雄。\r\n莫负今所学，肉食但怀荣。\r\n吾衰久无梦，晞发沧海东。"
        },
        {
            "title": "江郊",
            "content": "江郊四月时，蚕老麦始熟。\r\n隔竹啼青鸠，远村出黄犊。\r\n台上夏阴浓，护田溪水绿。\r\n径畔无人行，鸣鸡上墙屋。"
        },
        {
            "title": "雪泊溪上",
            "content": "乘舆晚出溪，雨雪暝前路。\r\n遂违青山期，系船溪边树。\r\n柔橹时一鸣，归渔投冻浦。\r\n晤言夜未央，萧萧烛花吐。"
        },
        {
            "title": "元夕",
            "content": "南国首时雍，共此清夜娱。\r\n倾城出游观，士女塞庄衢。\r\n灯火九霄通，绮纨三市俱。\r\n就中谁最奢，五侯声价殊。\r\n过门夸结乘，入市耀先驱。\r\n邀宾高堂上，酒浆盈玉壶。\r\n燃灯如白日，照耀红氍毹。\r\n歌曲绕飞梁，舞者名都姝。\r\n中厨荐丰膳，枥下秣华驹。\r\n清漏渐向尽，但乐不知徂。"
        },
        {
            "title": "山行阻风宿湖口",
            "content": "早从泛舟役，湖水白弥弥。\r\n山程无喧呼，沿洄摘芳芷。\r\n风水无常期，扣舷亦自喜。\r\n向晦焚膏油，独卧深苇里。"
        },
        {
            "title": "彼倭行",
            "content": "去年倭奴劫上海，今年绎骚临姑苏。\r\n横飞双刀乱使箭，城边野草人血涂。\r\n五郡陈红王外廪，洪武以来无一警。\r\n自从妖啸失农耕，伐鼓敲金穷旦暝。\r\n四月五月圩水平，甿丁悉索驱上城。\r\n官军岂无一寸铁，坐劝彼倭来横行。"
        },
        {
            "title": "赠俞宪部谪武昌",
            "content": "送子南迁路，悠悠逼岁除。\r\n遥看帆挂处，常是听猿初。\r\n汉口故人远，荆门古树疏。\r\n兹行独有咏，须寄武昌鱼。"
        },
        {
            "title": "雨中怀陈山人",
            "content": "冥冥湿云流，漠漠飞白鹭。\r\n寒生湖上村，雨暗山中路。\r\n眷彼空谷人，缠绵结中慕。\r\n怅望松岭东，沮洳不可度。"
        },
        {
            "title": "山中赠友人",
            "content": "情性各有营，繄予在山水。\r\n昔出暂相违，今兹返桑里。\r\n鲈鳜正鲜肥，扁舟自能理。\r\n与君衡门下，行歌互相倚。\r\n下渚乱凫飞，湖中夕风起。"
        },
        {
            "title": "送陈鸣野还稽山旧庐",
            "content": "溪上与君饮，即从溪上归。\r\n溪云向暮生，飘飖随君衣。\r\n渺渺越江渡，遥遥想容辉。\r\n草《玄》心自苦，常掩子云扉。"
        },
        {
            "title": "闺情",
            "content": "月隐雕栊光有无，刺绣沉吟栖凤孤。\r\n空床凄凄湘簟冷，愁心断续随金壶。\r\n妾容误比春花色，朝来撷锦暮飞雪。\r\n留将铅粉待君归，金鹊台前不自识。"
        },
        {
            "title": "书似楼卷呈古冲太宰",
            "content": "君不见沧海沤，聚珠如山瞥眼收。\r\n又不见青山云，长空去住徒氤氲。\r\n人生如寄亦何有，世上荣华只翻手。\r\n五陵原上秋田儿，昔日华驹金作羁。\r\n秋风萧萧吹白草，空留径路令人悲。\r\n咸阳宫殿亦消歇，麟阁云台总骚屑。\r\n世上认假皆成真，鹿梦还从梦中说。\r\n君家茅屋山之幽，仿佛天边十二楼。\r\n谿风徐来帘上钩，落叶满山松竹秋。\r\n何时与君携手登上头，当窗浩歌消百忧。\r\n胡为劳形死不休，醉看蜃海成山丘。"
        },
        {
            "title": "临高台送乔景叔之金陵",
            "content": "临高台，瞻帝里，五侯七贵歌钟起。\r\n陌上黄尘飞塞天，大车央央续车前。\r\n朝游斗鸡坊，暮入长楸里。\r\n少年宝剑青丝囊，锦帐如云百余里。\r\n临高台，岁将暮。\r\n西风川上旌，吹向维扬渡。\r\n金陵草色半青青，槛外长江百丈清。\r\n白鹭洲前官舸发，石头城下暮潮平。\r\n回眺雒城中，万事予何有。\r\n身上鹔鹴裘，可换新丰酒。\r\n为予买却清江槎，逢君须及白门花。\r\n江上莼鲈秋更美，早看君去倍思家。"
        },
        {
            "title": "寄赠华鸿山学士",
            "content": "忆昔步薇省，羡君专白麻。\r\n自君解龟后，并艺东园瓜。\r\n湖上偶相见，阅兹三岁华。\r\n陋庐依岩竹，自比颜阖家。\r\n闭门常觅句，几度落藤花。"
        },
        {
            "title": "洗桐",
            "content": "梧桐生高冈，菶々贻夏阴。\r\n挹取叶上露，为予洗其心。\r\n有时藉稿君，闲情寄徽音。\r\n何以报尔德，激泉濯朝林。\r\n永日影相对，勿使尘涴侵。"
        },
        {
            "title": "自述",
            "content": "老氏之流沙，庄生蘧然卧。\r\n寥寥宇宙间，畴能体纯素。\r\n大道本无垠，阴阳互为户。\r\n有欲观化枢，无名探气祖。\r\n心生如有因，亦复为心误。\r\n少小涉人涂，蹀躞半生度。\r\n终将契玄虚，愧此衰年悟。"
        },
        {
            "title": "江南乐影城作",
            "content": "朔风吹沙暗河县，隔水桃花不相见。\r\n江南春早花满蹊，上枝下枝莺乱啼。\r\n此时水曲豪华盛，碧榭红楼相隐映。\r\n浦口浮桡兰桂香，陌上流车翡翠光。\r\n三吴贵游秦川女，流盼山隅隔花语。\r\n邀入紫云吹凤箫，风飘歌曲度寒宵。\r\n千金激赏双鸳起，今日花前为君死。\r\n楼船锦筵犹夜开，烛光清凝绿水回。\r\n美人醉后金钿落，忘却银筝在山阁。"
        },
        {
            "title": "谒功臣庙",
            "content": "清高崇庙貌，阶下礼元公。\r\n佐圣恢皇造，同心缵武功。\r\n裔封垂帝德，岁荐启祠宫。\r\n会睹过周历，栖神万树中。"
        }
    ]
}