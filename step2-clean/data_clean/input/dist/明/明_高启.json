{
    "dynasty": "明",
    "author": "高启",
    "intro": "明代诗人。高启著作,诗歌数量较多,初编有5集,2000余首；后自编为《缶鸣集》，存937首。景泰元年(1450),徐庸搜集遗篇，编为《高太史大全集》，今通行《四部丛刊》中，《高太史大全集》即据此影印。高启的词编为《扣舷集》，文编为《凫藻集》，另刊于世。",
    "items": [
        {
            "title": "姑苏杂咏 甫里即事四首",
            "content": "唼唼绿头鸭斗，翻翻红尾鱼跳。\r\n沙宽水狭江稳，柳短莎长路遥。\r\n人争渡处斜日，月欲圆时大潮。\r\n我比天随似否，扁舟醉卧吹箫。¤"
        },
        {
            "title": "送证上人住持道场",
            "content": "緌公昔年住宝坊，龙象蹴踏腾毫芒。\r\n袈裟曾侍玉座旁，万众闤听讲仁王。\r\n弟子如云来四方，朝钟暮鼓鸣高堂。\r\n西归葱岭今几霜，钵传昙师道弥昌。\r\n丛林主教遇圣皇，紫衣朝阙随班行。\r\n上人继吐三叶芳，衲中长系摩尼苍。\r\n人间万念俱已忘，独好游戏谈文章。\r\n我来京师寄禅房，每邀看月开修廊。\r\n手横蝇拂坐绳床，竹间风吹煮茗香。\r\n侍僮触屏睡欲僵，高殿宿鸟惊琅珰。\r\n诗成金磬韵尚扬，清才未必惭支汤。\r\n有时夜剪园韭尝，灯悬西斋雨浪浪。\r\n人生聚散不可常，翩然东游主道场。\r\n道场乃在云水乡，碧澜堂前去路长。\r\n江湖寒缩蛟蜃藏，枫桕正赤橙柑黄。\r\n烟销日出闻渔榔，洲渚宛转山低昂。\r\n萧然瓶锡随经囊，留宿肯恋林中桑。\r\n兵余莫嗟梵宇荒，胜景未逐楼台亡。\r\n寺门无人闭夕阳，芋栗收作山中粮。\r\n好说千偈恢禅纲，麾斥佛祖谁敢当。\r\n我方无用糜太仓，叨逐剑佩趋明光。\r\n醉歌欲觅玄真狂，怀恩未得寻归航。\r\n明朝举首空相望，云飞笠泽天茫茫。"
        },
        {
            "title": "江村",
            "content": "南囿薰风吹葛衣，汀花未露岸花稀。\r\n水神庙下莎侵路，江叟门前柳映矶。\r\n犊卧已知耕耒歇，鸥惊长见钓船归。\r\n天随宅畔吾曾住，留得闲絪挂夕晖。"
        },
        {
            "title": "送茅侯",
            "content": "欲知难别意，孤棹去还停。\r\n候吏分遥迩，离人杂醉醒。\r\n城临秋水渡，树带夕阳亭。\r\n后夜看吟烛，怜君宿郡厅。"
        },
        {
            "title": "姑苏杂咏 剑池",
            "content": "干将欲飞出，岩石裂苍矿。\r\n中间得深泉，探测费修绠。\r\n一穴海通源，双崖树交影。\r\n山中多居僧，终岁不饮井。\r\n杀气凛犹在，栖禽夜频警。\r\n月来照潭空，云起嘘壁冷。\r\n苍龙已何去，遗我清绝境。\r\n听转辘轳声，时来试幽茗。"
        },
        {
            "title": "金征士玟雨中见过留宿（二首）",
            "content": "夜窗同听雨中猿，风物凄凉异故园。\r\n旧事堪愁今懒说，相看不是解忘言。"
        },
        {
            "title": "江上偶见",
            "content": "阿姬不畏晚寒多，绿舫红衣柳下过。\r\n满浦秋衣已零落，如何犹唱采莲歌。"
        },
        {
            "title": "桐树",
            "content": "晴粉朝英坠，凉琼夏叶舒。\r\n鸟啼高树早，蟾转薄疏虚。\r\n朱弦未荐曲，彤管屡题诗。\r\n坐恐销华泽，商吹起前除。"
        },
        {
            "title": "题张校理画",
            "content": "寒色初凝野，秋声忽在林。\r\n遥山不能见，只为晚烟深。"
        },
        {
            "title": "过北塘道中（四首）",
            "content": "未得看春愁不禁，此日聊复试幽寻。\r\n行人入村花宛宛，吠犬隔水树深深。"
        },
        {
            "title": "答高廉同饮后见寄",
            "content": "竹林清暑宴，客散独归时。\r\n愁寄欢余别，醒惭醉后诗。\r\n蝉催斜景急，鸟度广川迟。\r\n何事闻钟处，劳君尚远思。"
        },
        {
            "title": "送顾别驾之边郡",
            "content": "故人虽尽别，相去独君赊。\r\n缘路云千堠，临边树一家。\r\n渡江船载马，到馆烛惊鸦。\r\n莫叹孤城废，春来尚有花。"
        },
        {
            "title": "晚坐南斋写怀",
            "content": "雁过南斋暮，魂消默坐中。\r\n贱贫长作客，愁病欲成翁。\r\n窗洒侵灯雨，庭翻走叶风。\r\n山妻犹解事，未遣酒樽空。"
        },
        {
            "title": "姑苏杂咏 涵空阁（在灵岩寺）",
            "content": "衮衮波涛漠漠天，曲阑高栋此山颠。\r\n置身直在浮云上，纵目长过去鸟前。\r\n数杵秋声荒苑树，一帆暝色太湖船。\r\n老僧不识兴亡恨，只向游人说往年。"
        },
        {
            "title": "溪上",
            "content": "秋色共溪长，游人笑语凉。\r\n萍开天倒影，莲堕水流香。\r\n鱼罶和星漉，禽罝带雨张。\r\n从今摇桂棹，不必问潇湘。"
        },
        {
            "title": "燕燕于飞",
            "content": "燕燕何处飞，相见江南路。\r\n薲香细雨春，柳色芳烟暮。\r\n才从箔外归，复向舟前度。\r\n莫入未央宫，身轻有人妒。"
        },
        {
            "title": "姑苏杂咏 慧聚寺次张祐韵",
            "content": "烟敛城初出，朝来野欲吞。\r\n危樵缘磴角，倦衲憩松根。\r\n刹表藏林寺，钟闻隔海村。\r\n画龙飞去久，空掩殿堂门。"
        },
        {
            "title": "次韵春日谩兴四首奉酬外舅达翁",
            "content": "雨多池馆草毵毵，酒色寒销旧舞衫。\r\n燕子似怜花落地，殷勤长带软泥衔。"
        },
        {
            "title": "赠炼师祷雨",
            "content": "白头道士骑一鹤，手把青莲下寥廓。\r\n人间又见海田枯，十丈黄尘没城郭。\r\n昔年服事茅长君，能役鬼神呼风云。\r\n下为群生扫旱沴，雨工驱起如羊群。\r\n阴雷填填天欲怒，灵飙吹旗紫坛暮。\r\n书入重关虎豹开，璧沉古井蛟龙护。\r\n须臾甘澍何滂沱，十日不雨应无禾。\r\n祠官空为大雩舞，觋女羞作迎神歌。\r\n明朝师归定何许，云里悬珠火如黍。\r\n更烦夜起把天瓢，翻作东南洗兵雨。"
        },
        {
            "title": "姑苏杂咏 师子林十二咏 立雪堂",
            "content": "堂前参未退，立到雪深时。\r\n一夜山中冷，无人祇自知。"
        },
        {
            "title": "得家兄在远消息",
            "content": "江上有归舟，传兄在石头。\r\n知安虽暂喜，念远更成愁。"
        },
        {
            "title": "榴花",
            "content": "日炙态常醺，香生若自焚。\r\n夜来端午宴，淡却美人裙。"
        },
        {
            "title": "秋日江居写怀（七首）",
            "content": "舌在休夸术未穷，且将踪迹托渔翁。\r\n芙蓉泽国弥漫雨，禾黍田苗掩冉风。\r\n身计未成先业废，心怀欲说旧交空。\r\n楚云吴树无穷恨，都在萧条隐几中。¤"
        },
        {
            "title": "送梅侯赴钱塘",
            "content": "一鹤随车到郡朝，剩山残水尚萧条。\r\n碗藏秋冢金方出，箭插寒沙铁未销。\r\n重见花开非旧赏，初闻麦秀是新谣。\r\n几时南作诸侯客，酾酒江亭看晚潮。"
        },
        {
            "title": "送朱谢二博士进贺冬至表赴京师听宣谕毕还吴",
            "content": "驿骑双驰捧绿章，都门逢旧喜洋洋。\r\n小儒方幸瞻天近，远使初来贺日长。\r\n仗下丹墀晴雪尽，朝回紫陌晓尘香。\r\n承宣归去难留驻，乞报平安到故乡。"
        },
        {
            "title": "送僧恬归灵隐",
            "content": "游方应未久，柳色变新年。\r\n在路逢春雪，还山访冷泉。\r\n钟催投寺锡，灯照泊江船。\r\n法意休多问，无言即是禅。"
        },
        {
            "title": "郊墅杂赋（十六首）",
            "content": "纷纷谢人役，寂寂恋吾居。\r\n细雨春雩后，斜阳社饮余。\r\n岸花飞趣蝶，池叶堕惊鱼。\r\n好了公家事，休令吏到庐。¤"
        },
        {
            "title": "姑苏杂咏 天平山",
            "content": "入山旭光迎，出山月明送。\r\n十里松杉风，吹醒尘土梦。\r\n兹山凡几到，题字遍岩洞。\r\n阳崖树冬荣，阴谷泉下冻。\r\n怪石立谁扶，灵草生岂种。\r\n白云蓊然来，诸峰欲浮动。\r\n高鹘有危栖，幽禽无俗哢。\r\n凌藓知履滑，披岚觉裘重。\r\n尝登最上颠，远见湖影空。\r\n渔樵渡溪孤，鸟雀归村众。\r\n还寻老僧居，隔竹听清诵。\r\n慰我跻攀劳，为设茶笋供。\r\n几年历忧欢，造物若揶弄。\r\n迷途远山林，迟暮堪自讼。\r\n难追谢公游，空发阮生恸。\r\n身今解组绂，明时愧无用。\r\n闲持九节筇，寻访事狂纵。\r\n石屋秋可眠，山猿许分共。"
        },
        {
            "title": "送张司勋宝庆同知",
            "content": "乍出司勋幕，还乘别驾车。\r\n按图犹汉地，输布尽蛮家。\r\n山热蛇悬树，江晴鹤浴沙。\r\n郡楼回首处，北斗近京华。"
        },
        {
            "title": "姑苏杂咏 练渎",
            "content": "吴越水为国，行师利舟战。\r\n夫差开此河，艅艎试亲练。\r\n十万凌潮儿，材比佽飞健。\r\n鼓棹激风涛，扬舲逐雷电。\r\n当时意气盛，谓已无句践。\r\n鸥避去沙洲，龙愁闭渊殿。\r\n恃强非伯图，倏忽市朝变。\r\n台上失娇姿，泉间掩惭面。\r\n至今西山月，恨浸秋一片。\r\n犹有网鱼人，时时得沉箭。"
        },
        {
            "title": "读周记室荆南集",
            "content": "生别犹疑不再逢，楚天云树隔重重。\r\n愁来读尽荆南稿，风雨空斋掩暮钟。"
        },
        {
            "title": "闻长枪兵至出越城夜投龛山",
            "content": "列藩遏戎乱，驻钺实此州。\r\n如何杀大将，王师自相仇。\r\n我来乱始定，城郭气尚愁。\r\n又闻有邻兵，仓卒岂敢留。\r\n促还出西门，天寒绝行甗。\r\n古戍暗雨雪，旌旗暮悠悠。\r\n野屋闭不守，泽田弃谁收。\r\n居人且奔逃，游子安得休。\r\n逶迤苍山去，泱漭玄云福人虎争夜行，风榛啸岩幽。\r\n我徒戒相亲，一失未易求。\r\n饥拾谷口栗，寒烧涧中槱。\r\n神迷路多迂，再宿达海陬。\r\n虽尝登顿劳，幸免迫辱忧。\r\n圣尼畏于匡，嗟我敢有尤。\r\n但惭去越早，不遂名山游。"
        },
        {
            "title": "夜写家书",
            "content": "月淡梧桐雨后天，萧萧络纬夜灯前。\r\n谁怜古寺空斋客，独写家书犹未眠。"
        },
        {
            "title": "姑苏杂咏 师子林十二咏 师子峰",
            "content": "风生百兽低，欲吼空山夜。\r\n疑是天目岩，飞来此山下。"
        },
        {
            "title": "吴仲圭枯木竹石",
            "content": "丛筿倚乔柯，秋阴雨尚多。\r\n风霜莫摇落，留荫石边莎。"
        },
        {
            "title": "晚登南冈望都邑宫阙（二首）",
            "content": "秦金不厌气佳哉，紫盖黄旗此日开。\r\n残雪已销褵鹊观，浮云不隐凤凰台。\r\n山如雊下层层出，江自巴中渺渺来。\r\n六代衣冠总尘土，幸逢昌运莫兴哀。"
        },
        {
            "title": "西清对雨",
            "content": "楚台云起远，汉苑雨来微。\r\n晓湿宫城旆，寒沾陛楯衣。\r\n沟中随叶堕，炉畔带烟飞。\r\n坐咏西清暇，君王召对稀。"
        },
        {
            "title": "田家行",
            "content": "草茫茫，水汩汩。\r\n上田芜，下田没。\r\n中田有禾穗不长，狼藉只供凫雁粮。\r\n雨中摘归半生湿，新妇舂炊儿夜泣。"
        },
        {
            "title": "送人游湘中",
            "content": "离恨挂帆樯，随君远入湘。\r\n飞花荡春影，江水不胜长。"
        },
        {
            "title": "正月十六日夜至京师观灯",
            "content": "天街争唱《落梅》歌，绛阙珠灯万树罗。\r\n莫笑游人来看晚，春风还似昨宵多。"
        },
        {
            "title": "得家书",
            "content": "未读书中语，忧怀已觉宽。\r\n灯前看封箧，题字有平安。"
        },
        {
            "title": "剡原九曲（九首）",
            "content": "入江水稍决，霜降未可涉。\r\n颇闻往来人，出门即舟楫。\r\n前飞惊鹭远，下饮垂猱倢。\r\n何处问兴公，风吹赤棠叶。\r\n\r\n【注释】：【注释】：\r\n（水通鄞江，晋孙兴公尝种甘棠于此。）"
        },
        {
            "title": "赋得履送衍上人",
            "content": "稳称游方脚，新编楚岸蒲。\r\n滑欺峰顶石，危怯世间途。\r\n轻曳愁妨蚁，高飞笑化凫。\r\n上堂声每众，度岭影还孤。\r\n著处朝行道，抛时夜结趺。\r\n空山欲相访，落叶去踪无。"
        },
        {
            "title": "睡觉",
            "content": "垆熏霭宿润，秋满床屏里。\r\n曙色透窗来，幽人眠未起。\r\n风惊露树怯，日出烟禽喜。\r\n却忆候东华，朝衣寒似水。"
        },
        {
            "title": "堂上歌行",
            "content": "堂上歌，歌南山，主人为欢仰客颜。\r\n翠帷夜卷出两鬟，移尊更饮花树间。\r\n花树间，有明月。\r\n客不醉，歌不歇。"
        },
        {
            "title": "何隐君小墅",
            "content": "移家营别墅，□径竹扉开。\r\n泉满疏渠放，花多借地栽。\r\n壁间田器挂，窗里浦帆来。\r\n自恋居幽乐，谁言是弃材。"
        },
        {
            "title": "雨篷",
            "content": "楚雨满汀洲，潇潇洒客舟。\r\n梦惊孤枕夜，愁掩一篷秋。\r\n苇叶寒相战，滩声暗共流。\r\n此时湘浦上，同听只沙鸥。"
        },
        {
            "title": "新荷",
            "content": "如盖复如钿，初生雨后天。\r\n叶低浮水上，茎弱袅风前。\r\n乍覆游鱼戏，难藏宿鹭眠。\r\n佳人休便折，留荫采莲船。"
        },
        {
            "title": "江上寄王校书行",
            "content": "寥落旧欢违，江边独掩扉。\r\n邻家闻暮笛，客舍试春衣。\r\n宿鸟归山乱，行人渡水稀。\r\n相思比花絮，斜日绕城飞。"
        },
        {
            "title": "姑苏杂咏 师子林十二咏 含晖峰",
            "content": "演漾弄晴晖，江山秋敛霏。\r\n我吟康乐句，日暮澹忘归。"
        },
        {
            "title": "刘松年画",
            "content": "樵青刺篙胜摇桨，船头分流水声响。\r\n青山渺渺波漾漾，白鸥飞过时一两。\r\n载书百卷酒十壶，日斜出游女儿湖。\r\n邻舟买得巨口鲈，醉拍铜斗歌呜呜。\r\n此乐除却江南无。"
        },
        {
            "title": "江上逢旧妓李氏见过（四首）",
            "content": "玉筝红烛艳春罗，惯向高堂听汝歌。\r\n今夕相逢为重唱，孤舟江冷月明多。"
        },
        {
            "title": "姑苏杂咏 太湖",
            "content": "长溪如白虹，分走荆霅派。\r\n具区纳群流，襟带三郡界。\r\n太虚混鸿蒙，元气流沆瀣。\r\n初疑溟渤宽，稍觉云梦隘。\r\n茫茫雁飞迟，飒飒帆度快。\r\n雨来鼍报鸣，风起鸥惊迈。\r\n神龙作渊都，岂复数鳞介。\r\n珠光照水府，不受白日晒。\r\n朝看炮车云，云浪动澎湃。\r\n声吹地将浮，势击山欲坏。\r\n黄头虽轻生，捩柁不敢懈。\r\n有时湛明镜，峰吐青几块。\r\n烟中树若莎，波上舟如芥。\r\n渔就沙岸炊，客来水祠拜。\r\n震泽思禹功，夫椒记吴败。\r\n白鱼逢夏出，黄柑待秋卖。\r\n我性好游观，夙负云水债。\r\n欲寻鸱夷舸，不顾涉险戒。\r\n人生亦何为，世故自拘械。\r\n万事风飘花，百年露垂曌。\r\n何当叩林屋，秉炬访仙怪。\r\n试探不死方，为人起疴瘵。"
        },
        {
            "title": "和友人过采石",
            "content": "山暝断矶头，猿声两岸愁。\r\n柳间娼女酒，月下估人舟。\r\n擒虎嗟横渡，骑鲸忆醉游。\r\n停桡正怀古，风急苇花秋。"
        },
        {
            "title": "甘露寺",
            "content": "胜地江山壮，名林岁月遥。\r\n刹藏京口树，钟送海门潮。\r\n月黑龙光发，天清蜃气销。\r\n何当寻狠石，闲坐话前朝。"
        },
        {
            "title": "观鹅",
            "content": "交睡春塘暖，苹香日欲曛。\r\n嫩怜黄似酒，净爱白如云。\r\n击乱思常侍，笼归忆右军。\r\n沧波堪远泛，莫入野凫群。"
        },
        {
            "title": "读史十首 晏婴",
            "content": "一裘身着久经年，禄米分炊几户烟。\r\n尽说大夫能养士，却于尼叟惜封田。"
        },
        {
            "title": "感旧酬宋军咨见寄",
            "content": "我酒且缓倾，听君放歌行。\r\n君歌意何苦，慷慨陈平生。\r\n少为斗鸡儿，鲜裘夺春明。\r\n走马出飞弹，撇捩夸身轻。\r\n气服诸侠徒，不倚父与兄。\r\n落花锦坊南，美人理妆迎。\r\n绿云晚不度，楼上鸣瑶筝。\r\n酒酣迸五木，脱帽呼输嬴。\r\n及壮家已破，狂游耻无成。\r\n太白犯紫微，三辰晦光精。\r\n金镜偶沦照，干戈起纷争。\r\n中原未失鹿，东海方横鲸。\r\n遂寻鬼谷师，从之学言兵。\r\n石室得《阴符》，龙虎随权衡。\r\n业成事燕将，远戍三关营。\r\n岩谷雨雪霏，哀兽常夜鸣。\r\n抚剑起流涕，军中未知名。\r\n奇勋竟难图，回临石头城。\r\n石头何壮哉，山盘大江横。\r\n黄旗想王气，玉树闻歌声。\r\n晚登临沧观，恻怆怀古情。\r\n览时识祸机，不因忆莼羹。\r\n飘然别戎府，震泽还东征。\r\n归来访乡闾，乱余掩蓬荆。\r\n旧宅人已改，荒池泉尚清。\r\n瘦妻倚寒机，正叹伊威盈。\r\n从兹谢行役，闲园事躬耕。\r\n懒求荐辟书，傲然揖公卿。\r\n衰蕙吊蟋蟀，柔桑唤鹂珝。\r\n闭门节屡变，壮魄空潜惊。\r\n昔同徒步人，十年拥麾旌。\r\n鸿毛独未顺，蹭蹬违霄程。\r\n知音竟为谁，四海嗟惸惸。\r\n齐竽不解奏，楚璞何由呈。\r\n顾余虽腐儒，当年亦峥嵘。\r\n小将说诸侯，捧槃定从盟。\r\n大欲千万乘，献策登蓬瀛。\r\n洪澜阻川途，浮云蔽天京。\r\n终焉困泽畔，日暮吟蓠蘅。\r\n贱贫此时居，复与丧乱并。\r\n何殊九月中，严霜折枯茎。\r\n颇闻君子心，道穷贵益贞。\r\n己志不获施，安用轩裳荣。\r\n今晨喜逢君，有壶对前楹。\r\n风日初澹沲，樱桃作繁英。\r\n適意不一醉，屑屑徒悲萦。\r\n达人若相遇，大笑绝冠缨。"
        },
        {
            "title": "送易从事祖饮南渚",
            "content": "疏杨映老荷，别处最秋多。\r\n送客年年路，愁人日日波。\r\n霞明添醉色，风急断离歌。\r\n莫为官程促，青山易看过。"
        },
        {
            "title": "剡原九曲（九首）",
            "content": "欲知溪流长，百转来越峤。\r\n舟行安能极，岚路入斜照。\r\n清景不足娱，昔人岂辞诏。\r\n石砚久谁磨，空林闭遗庙。¤"
        },
        {
            "title": "和周山人见寄寒夜客怀之作",
            "content": "乱世难为客，流年易作翁。\r\n百忧寻岁暮，孤梦怯山空。\r\n门掩云峰里，灯明雪竹中。\r\n无因乘夜访，相慰一尊同。"
        },
        {
            "title": "题倪云林画赠因师",
            "content": "含晖峰下路，树石尽垂藤。\r\n欲认莓苔迹，相寻行道僧。"
        },
        {
            "title": "山寺冒雨还西郭",
            "content": "栗叶翻翻满寺秋，出门风雨未全收。\r\n自惭骑马非闲客，可是山僧不解留。"
        },
        {
            "title": "闰三月有感二首",
            "content": "绿树残莺偶一鸣，听来方解忆山行。\r\n今年不是逢余闰，已过春光半日程。"
        },
        {
            "title": "废宅芍药",
            "content": "昔年花发要人催，今日无人花自开。\r\n犹有园丁怜国色，时容闲客借看来。"
        },
        {
            "title": "饮酒乐",
            "content": "七弦五弦角奏，一觞两觞羽行。\r\n且乐眼中人聚，莫忧头上天倾。"
        },
        {
            "title": "与诗客七人会饮余司马园亭居皆在北郭",
            "content": "情与酒兼和，园亭驻晚珂。\r\n家同榆社近，人比竹林多。\r\n短景催长宴，醒吟杂醉歌。\r\n乱离欢易失，无厌数相过。"
        },
        {
            "title": "读史十首 王章",
            "content": "外家势重直言稀，京兆书陈蹈祸机。\r\n合浦老妻须莫怨，绝胜卧病死牛衣。"
        },
        {
            "title": "赋得蟹送人之官",
            "content": "吐沫乱珠流，无肠岂识愁。\r\n香宜橙实晚，肥过稻花秋。\r\n出簖来深浦，随灯聚远洲。\r\n郡斋初退食，可怕有监州。"
        },
        {
            "title": "舟中早行",
            "content": "隆隆津鼓动，江火留余闪。\r\n人家未起耕，近水寒扉掩。\r\n船开凫鸭散，树吐烟霏敛。\r\n东郭去方遥，青山见孤点。"
        },
        {
            "title": "姑苏杂咏 南峰寺",
            "content": "樵归众山昏，天峰尚余景。\r\n欲投石门宿，更度西南岭。\r\n远闻云间钟，萝径入寺永。\r\n悬灯照静室，一礼支公影。\r\n鸟鸣涧壑空，泉响窗户冷。\r\n对此问山僧，何如沃州境？"
        },
        {
            "title": "赋永上人纸帐",
            "content": "剡藤裁素帱，坐使诸尘隔。\r\n冬室自生温，寒窗屡更白。\r\n不随直省被，长覆栖禅箦。\r\n思曾雪夜时，宿伴山中客。"
        },
        {
            "title": "练圻老人农隐",
            "content": "我生不愿六国印，但愿耕种二顷田。\r\n田中读书慕尧舜，坐待四海升平年。\r\n却愁为农亦良苦，近岁征役相烦煎。\r\n养蚕唯堪了官税，卖犊未足输米钱。\r\n虬须县吏叩门户，邻犬夜吠频惊眠。\r\n雨中投泥东凿堑，冰上渡水西防边。\r\n几家逃亡闭白屋，荒村古木空寒烟。\r\n君独胡为有此乐，无乃地迩秦溪仙。\r\n门前流水野桥断，不过车马唯通船。\r\n秧风初凉近芒种，戴胜晓鸣桑头颠。\r\n短衣行陇自课作，儿子馌后妻耘前。\r\n白头虽复劳四体，若比我辈宁非贤。\r\n旅游三十不称意，年登未具粥与灊。\r\n便投笔砚把耒耜，从子共赋《豳风》篇。"
        },
        {
            "title": "姑苏杂咏 叠韵吴宫词",
            "content": "筵前怜婵娟，醉媚睡翠被。\r\n精兵惊升城，弃避愧坠泪。"
        },
        {
            "title": "谑柳",
            "content": "何恨苦长颦，纤姿妩媚春。\r\n惯愁行路客，羞比舞筵人。\r\n乱叶斜斜雨，狂花衮衮尘。\r\n残蝉来噪日，应落汉潭滨。"
        },
        {
            "title": "龙门飞来峰",
            "content": "风吹峨眉云，东依此山住。\r\n我来不敢登，只恐还飞去。"
        },
        {
            "title": "金进士宿江馆阻雨连夕二首",
            "content": "莫辞同宿掩书帏，兵后萧条故旧稀。\r\n预恐明朝风雨歇，满江春水送君归。"
        },
        {
            "title": "姑苏杂咏 要离墓",
            "content": "弱夫杀壮士，谁敢婴余怒。\r\n今日古城边，耕人肆侵墓。"
        },
        {
            "title": "郊墅杂赋（十六首）",
            "content": "移家到渚滨，沙鸟便相亲。\r\n地僻偏容懒，村荒却称贫。\r\n犬随春馌女，鸡唤晓耕人。\r\n愿得无愁事，闲眠老此身。¤"
        },
        {
            "title": "喜从兄远归",
            "content": "闻汝归舟到，相迎只恐迟。\r\n方当见时喜，还忆别时悲。"
        },
        {
            "title": "暂宿行营舟中二首",
            "content": "角声未起大星低，夜静寒营独马嘶。\r\n树叶萧萧霜后堞，河流汩汩露中堤。\r\n一军睡枕谁能稳，数里归舟自欲迷。\r\n起望此时忧更切，边烽不隔远峰西。"
        },
        {
            "title": "读史十首 孔明",
            "content": "莫恨流星堕渭滨，出师未捷已沾巾。\r\n天应留取生司马，归作他年取魏人。"
        },
        {
            "title": "姑苏杂咏 五坞山五首 芳桂坞",
            "content": "欲攀淮南树，人去山寂寞。\r\n袅袅凉风生，疏花月中落。"
        },
        {
            "title": "送王稹赴大都（至正庚子作）",
            "content": "王郎歌莫哀，且酌姑苏台。\r\n独客自伤别，诸侯谁爱才。\r\n关河千里去，宫阙五门开。\r\n未肯轻齐虏，新从下土来。"
        },
        {
            "title": "姑苏杂咏 韩蕲王墓",
            "content": "宋室中兴日，将军武略优。\r\n功宜超贾邓，名耻并张刘。\r\n白马空前渡，黄龙竟北游。\r\n誓擒诸部种，还报两宫仇。\r\n朝使颁金册，边人识锦裘。\r\n跃戈冲野阵，横楫截江流。\r\n残虏亡魂走，中原指掌收。\r\n未终藩阃寄，已惑庙堂谋。\r\n坐散熊罴士，甘臣犬豕酋。\r\n和戎辞易屈，复汉志难酬。\r\n阙耸吴山晓，陵荒巩树秋。\r\n廉颇归未老，郭令罢谁留。\r\n折槛言徒切，藏弓势可忧。\r\n俄看星陨垒，永使陆沉舟。\r\n感慨思前代，凄凉吊古丘。\r\n剑花埋虎气，碑藓剥螭头。\r\n石兽嘶风雨，山僧护楸。\r\n鼓旗何寂寂，简册漫悠悠。\r\n父老悲犹在，英雄事已休。\r\n栖霞岭前墓，闻说更堪愁。"
        },
        {
            "title": "秋日江居写怀（七首）",
            "content": "葭菼连秋渺渺长，归舟犹叹滞江乡。\r\n客衣欲冷邻机急，农事初成野饭香。\r\n千里断云随雁骛，半村残照送牛羊。\r\n有愁不解登高赋，空使频回宋玉肠。¤"
        },
        {
            "title": "姑苏杂咏 偃松行（在天平山西，旧文正书院",
            "content": "龙门西冈魏公祠，祠前有松多古枝。\r\n长身蜿蜒横数亩，巨石作枕相撑持。\r\n春泥半封朽死骨，冻藓全聚皴生皮。\r\n无心昂耸上霄汉，偃仰独向荒山垂。\r\n蛰雷振岳撼不动，一载一梦醒何迟。\r\n政如卧龙未起日，深意有待风云期。\r\n太湖月出照夜魄，天峰雪积埋寒姿。\r\n涛声时吼若鼾息，野老惊起山僧疑。\r\n左仰右屈各异态，天自出巧非人为。\r\n画师安能把笔写，稚子岂敢操斤窥。\r\n杜陵枯楠已憔悴，蜀相老柏非瑰奇。\r\n何如此树怪且寿，呵卫定想烦灵祇。\r\n不知已阅几人代，游客过尽今存谁。\r\n明堂屡兴不见取，得全正爱同支离。\r\n我尝来观忍遽反，醉坐其上高吟诗。\r\n葛陂筇竹亦腾化，神物终去可久羁。\r\n何当一叱使飞起，载我万里游天池。\r\n他年还访旧城郭，正是白鹤归来时。\r\n\r\n【注释】：【原题】：\r\n姑苏杂咏 偃松行（在天平山西，旧文正书院前）"
        },
        {
            "title": "送史丞之海门史淮东人",
            "content": "黄茅连雾雨，此地久荒凉。\r\n月出嵎夷迩，江通渤澥长。\r\n改官非谪宦，到邑是还乡。\r\n海上遥闻说，归人已裹粮。"
        },
        {
            "title": "端午席上咏美人彩索钗符（二首）",
            "content": "臂头长命缕，百结更双蟠。\r\n怕有痕生肉，教依玉钏宽。"
        },
        {
            "title": "姑苏杂咏 望虞山辞",
            "content": "虞山峨峨兮出云油油，胡敛其施兮弗雨九州。\r\n下有蛟龙兮海波横流，谁使子来兮从伯氏以游。\r\n朝于兮望岐周，国有祀兮有何求？唐虞逝兮道阻修，惭德\r\n舆兮干戈日休。\r\n思夫人兮心焉孔忧。"
        },
        {
            "title": "雨中寄刘沈二别驾",
            "content": "漠漠春寒水绕城，谁家可作看花行。\r\n一杯不得三人共，二月都能几日晴。\r\n梦逐莺声风外断，愁兼草色雨中生。\r\n画船载妓南湖上，不似年时放浪情。"
        },
        {
            "title": "晚登南冈望都邑宫阙（二首）",
            "content": "落日登高望帝畿，龙蟠山下见龙飞。\r\n云霄双阙开黄道，烟树三宫接翠微。\r\n沙苑马闲秋猎罢，天街车斗晚朝归。\r\n明朝欲献升平颂，还逐仙班入琐闱。¤"
        },
        {
            "title": "郊墅杂赋（十六首）",
            "content": "虚阁近鸣湍，应宜把一竿。\r\n雨伤春麦烂，风折晚蒲干。\r\n抱瓮临江汲，携书入寺看。\r\n自惭何独幸，世难此偷安。¤"
        },
        {
            "title": "闻钟",
            "content": "迢迢烟际发，隐隐岩中应。\r\n初来觉寺遥，乍歇看山暝。\r\n惆怅未眠人，空斋几回听。"
        },
        {
            "title": "江寺雨中访杜二",
            "content": "几日缆归舟，同君野寺游。\r\n旧怀言未尽，不是雨相留。"
        },
        {
            "title": "慰周著作悼亡",
            "content": "笑披纱扇忆当年，只有卿卿最得怜。\r\n今日料应花不住，夜灯相伴室中禅。"
        },
        {
            "title": "姑苏杂咏 石崇墓",
            "content": "虬须欲怒珊瑚折，步障围春锦云热。\r\n真珠换妾胜惊鸿，笑踏香尘如踏空。\r\n酒阑金谷莺花醉，家逐楼前舞裙坠。\r\n财多买得东市愁，绮罗散尽余荒丘。\r\n犹怜白首同归者，夜伴游魂封树下。"
        },
        {
            "title": "送胡孝廉布东游",
            "content": "春色偏伤楚客心，日斜芳草鹧鸪吟。\r\n山遮故国千重影，云度长江一片阴。\r\n少妇自挑灯下锦，诸侯谁赠橐中金。\r\n送行只恨华觞浅，不似同袍别意深。"
        },
        {
            "title": "鸡鸣歌",
            "content": "北斗城头北斗低，万家梦破一声鸡。\r\n马蹄踏踏车辘辘，阙下连趋市中逐。\r\n雄鸡安得噤尔声，利名少息世上争，漫漫夜长人不惊。"
        },
        {
            "title": "姑苏杂咏 临顿里（十首）",
            "content": "闻说桥东地，高人旧隐居。\r\n养生应有道，觅举绝无书。\r\n爱救粘丝蝶，嗔惊出水鱼。\r\n时寻戴颙宅，自驾短辕车。¤"
        },
        {
            "title": "不见花",
            "content": "看花无计作闲身，尘土余杭暗度春。\r\n不见花开莫惆怅，花飞还得免愁人。"
        },
        {
            "title": "送石明府之昆山",
            "content": "茂苑行春罢，携琴又向东。\r\n潮声数里外，山色半城中。\r\n帆带桃花雨，衣翻柳叶风。\r\n岛夷闻善政，为有舶船通。"
        },
        {
            "title": "竹枝歌（六首）",
            "content": "枫林树树有猿啼，若个听来不惨凄。\r\n今夜郎舟宿何处，巴东不在定巴西。"
        },
        {
            "title": "题虞文靖公书所赋鹤巢诗后",
            "content": "玉堂罢直发如丝，华盖当头戴笠时。\r\n丁令去来沧海变，人间零落鹤巢诗。"
        },
        {
            "title": "逆旅逢乡人",
            "content": "客中皆念客中身，唯汝相逢意更亲。\r\n不向灯前听吴语，何由知是故乡人。"
        },
        {
            "title": "奉迎车驾享太庙还宫",
            "content": "鸣跸声中晓仗回，锦装驯象踏红埃。\r\n半空云影看旗动，满道天香识驾来。\r\n汉酎祭余清庙闭，舜衣垂处紫宫开。\r\n礼成海内人皆庆，献颂应惭自乏才。"
        },
        {
            "title": "姑苏杂咏 玉波冷双莲",
            "content": "金风暮剪双头蕊，啼脸辞秋嫣血紫。\r\n宫女三千罢笑喧，锦云阵冷鸳鸯死。\r\n满江烟玉流古香，寻魂吊影愁茫茫。\r\n吴天队露衰红湿，一夜波凉小龙泣。\r\n\r\n【注释】：【注释】：\r\n（唐处士李籝，夜游震泽，逢女郎，为歌“玉波冷双莲”\r\n之曲，曰：“此哀吴宫二队长之词。”又歌其所制“芷秀\r\n药华”之曲，盖龙女云。二曲世不传，余戏为补之。）"
        },
        {
            "title": "吴中亲旧远寄新酒（二首）",
            "content": "为念春来客思悲，欲教一醉对花枝。\r\n那知饮量新来减，不似江亭看妓时。"
        },
        {
            "title": "姑苏杂咏 斗鸭篇",
            "content": "春波漾群凫，戏斗每堪玩。\r\n宛转回翠吭，褵振文翰。\r\n声兼江雨喧，影逐浦云乱。\r\n唼喋队初交，纷披势将散。\r\n持敌忽同沉，呼俦更相唤。\r\n时陈水槛侧，或聚湖亭畔。\r\n长鸣若贾勇，远奋如追窜。\r\n荷叶触俱翻，菱丝冒齐断。\r\n鱼骇没中流，鸥惊起前岸。\r\n心逾陇雉骄，气压场鸡悍。\r\n海客朝自驱，溪娃晚犹看。\r\n稍欲碍行舟，浑忘避流弹。\r\n苦争应为食，幸胜非因算。\r\n微鸟昧全躯，临川独成叹。\r\n吴多绿头鸭，性善斗。"
        },
        {
            "title": "白傅湓浦图",
            "content": "相逢沦落总天涯，舟泊湓江近荻花。\r\n逐客青衫自多泪，伤心不用怨瑟琶。"
        },
        {
            "title": "春日忆江上",
            "content": "柳下春潮没旧矶，草堂犹在掩荆扉。\r\n如今归梦休为蝶，化作轻鸥度水飞。"
        },
        {
            "title": "观军装十咏·刀",
            "content": "大食购千金，妖精泣太阴。\r\n灯前开匣看，无限许君心。"
        },
        {
            "title": "送吕卿",
            "content": "远汀斜日思悠悠，花拂离肠柳拂舟。\r\n江北江南芳草遍，送君并得送春愁。"
        },
        {
            "title": "倒挂",
            "content": "绿衣小凤啼愁罢，瘦影翻悬桂枝下。\r\n芙蓉帐里篆消时，解敛余香散中夜。\r\n钟鼓迢迢锁禁门，宵衣未得奉明恩。\r\n五更香冷罗浮月，想忆梅花应断魂。"
        },
        {
            "title": "打麦词",
            "content": "雉雏高飞夏风暖，行割黄云随手断。\r\n疏茎短若牛尾垂，去冬无雪不相疑。\r\n场头负归日色白，穗落连枷声拍拍。\r\n呼儿打晒当及晴，雨来怕有飞蛾生。\r\n卧驱鸟雀非爱惜，明年好收从尔食。"
        },
        {
            "title": "齐宫",
            "content": "帖地黄金衬袜罗，苑中市罢合笙歌。\r\n有人解诵《西京赋》，添得楼台火后多。"
        },
        {
            "title": "看刈禾",
            "content": "农工亦云劳，此日始告成。\r\n往获安可后，相催及秋晴。\r\n父子俱在田，札札镰有声。\r\n黄云渐收尽，旷望空郊平。\r\n日入负担归，讴歌道中行。\r\n鸟雀亦群喜，下啄飞且鸣。\r\n今年幸稍丰，私廪各已盈。\r\n如何有贫妇，拾穗犹惸惸。"
        },
        {
            "title": "回文",
            "content": "风帘一烛对残花，薄雾寒笼翠袖纱。\r\n空院别愁惊破梦，东栏井树夜啼鸦。"
        },
        {
            "title": "中秋玩月张校理宅得南字",
            "content": "八月望夜天如蓝，海色卷雾山收岚。\r\n玉盘元沉龙窟底，忽起万丈谁能探。\r\n初来空中光尚湿，霜娥寒鬓风旂嵒。\r\n人言一年此最好，金精水气秋相涵。\r\n小星尽去大星在，芒角欲吐敢与参。\r\n天将洗眼照下土，啖食肯纵妖蟆贪。\r\n穿深窥暗不遗隙，罔两忌影逃岩嵌。\r\n前年客中忆见之，家人怨别方喃喃。\r\n荒山不知佳节至，垂首凭案寻书蟫。\r\n但怪流辉入败户，油灯失焰留孤龛。\r\n起行阴林不用炬，剥啄独叩峰西庵。\r\n虬蛇乱踏心胆悸，怪影走石皆枫楠。\r\n即呼道人共载酒，放舟直下夫容潭。\r\n翻翻惊鹘落树杪，吹笛正和乌飞南。\r\n今年在舍反寂寞，暗室困卧如僵蚕。\r\n乾愁无端负良夜，月固不言我则惭。\r\n人无贤愚竞玩赏，况我清景性所耽。\r\n忽忆诸君隔河水，持被就宿聆高谈。\r\n为呼老婢扫庭宇，一席盘饤梨与柑。\r\n江城重闭万家寂，楼鼓近听才挝三。\r\n空阶凄其觉露泫，虚牖窈窕疑烟含。\r\n婆娑欲留月伴影，素鸾西下烦停骖。\r\n明宵复出已难似，动别经岁嗟何堪。\r\n尊前此月又此客，世所难遇心应谙。\r\n关山几处未解兵，击柝不寐愁丁男。\r\n南邻歌舞北邻哭，月虽同照异苦甘。\r\n何人为我挥天戈，乾坤多难俱平戡。\r\n行者得还居者乐，清光所及恩皆覃。\r\n悬知此愿未易遂，忧来举盏从沉酣。\r\n须臾众散晓虫急，古桂吹落自毵毵。"
        },
        {
            "title": "王架阁家画马",
            "content": "草草髯奴绀绿衣，王家好马诧新肥。\r\n解鞍闲立斜阳里，应是城南赌射归。"
        },
        {
            "title": "送贡士会试京师",
            "content": "国家文治今百年，多士孰赉皆知天。\r\n南宫坐试二三策，能使海内无遗贤。\r\n院门晨开官烛烂，白袍鹄立人五千。\r\n上谈礼乐祖姬孔，下议制度轻雠玄。\r\n临轩曾看宰相贺，云间尽见当胪传。\r\n看花或骑太仆马，锡宴每给司农钱。\r\n登朝出牧知几辈，冠佩剑纷相联。\r\n迩来国运属中圯，争慕死节羞生全。\r\n浔阳老守血洒地，甬东大将魂沉渊。\r\n乃知儒术王政本，至此正赖扶倾颠。\r\n诸生区区抱遗籍，草莱窜亡亦可怜。\r\n南方上公境独治，鹿鸣更欲兴宾筵。\r\n张君几年客夜雨，古檠空案亲韦编。\r\n逢时颇欲见行事，岂但持作求鱼筌。\r\n入场叉手万言毕，众目一叶惊先穿。\r\n辞家又随计吏发，京城远瞻北斗连。\r\n秋风吹衣别酒冷，枯杨浅水阊门边。\r\n君行勿亟我有语，落日尚在车衡悬。\r\n窃闻天子正侧席，此去为拜彤庭前。\r\n挥毫休奏醴泉颂，给札莫赋凌云篇。\r\n但当开口论世事，号令次第宜何先。\r\n坐令王纲复大正，乾枢共仰天中璇。\r\n我今有志未能往，矫首万里空茫然。"
        },
        {
            "title": "叹庭树",
            "content": "偶移弱质傍庭皋，风露离离已便高。\r\n翻笑园中栽树者，十年犹未出蓬蒿。"
        },
        {
            "title": "夜宿太庙斋宫",
            "content": "乌散庙堧空，清香肃蠙宫。\r\n太常斋禁密，列祖享仪崇。\r\n井叩铜瓶月，墀鸣玉佩风。\r\n听钟候车驾，庭燎已烔烔"
        },
        {
            "title": "读史十首 仪秦",
            "content": "二子全操七国权，朝谈纵合暮衡连。\r\n天如早为生民计，各与城南二顷田。"
        },
        {
            "title": "宿蟾公房",
            "content": "一禽不鸣深树烟，明月下照高僧禅。\r\n独开西阁咏清夜，秋河欲堕山苍然。"
        },
        {
            "title": "转应词（二首）",
            "content": "疏雨疏雨，绿满昚芜洲渚。\r\n江南相忆故人，远水遥山暮春。\r\n春暮春暮，风急画船难渡。"
        },
        {
            "title": "夜中有感（二首）",
            "content": "倦仆厨中睡已安，吹灯呼起冒霜寒。\r\n酒醒无限悲歌意，不觅书看觅剑看。"
        },
        {
            "title": "主客行",
            "content": "主人楚歌客楚舞，落日黄云雁声苦。\r\n笑拂腰间宝剑光，美人满堂色如土。\r\n大儿北海人中奇，小儿能读曹娥碑。\r\n相逢且莫叹贫贱，但愿有酒无别离。\r\n君不见平原墓上生秋草，国士无穷道傍老。"
        },
        {
            "title": "襄阳乐",
            "content": "门前黄柳鸦雏宿，罗幌低垂婢擎烛。\r\n悬珰结佩略妆成，日莫相邀汉江曲。\r\n水静花寒月小明，舟中楼上斗歌声。\r\n肠断年年大堤路，南商行过北商行。"
        },
        {
            "title": "月林清影",
            "content": "疏林逗明月，散乱成清影。\r\n流藻舞波寒，惊虬翔壑冷。\r\n云来稍欲翳，风动纷难整。\r\n圆魄忽西倾，愁看堕空境。"
        },
        {
            "title": "夏夜宿西园酒醒闻雨（二首）",
            "content": "人睡萧萧院落空，未秋愁已怯梧桐。\r\n夜长犹幸西轩雨，一半听时在醉中。"
        },
        {
            "title": "丁孝廉惠冠巾",
            "content": "知试山人服，冠巾远寄重。\r\n佳名因子夏，旧制学林宗。\r\n裹映秋吟鬓，欹宜晚醉容。\r\n朝簪今已解，期上华阳峰。"
        },
        {
            "title": "梅花六首",
            "content": "独开无那只依依，肯为愁多减玉辉。\r\n帘外钟来初月上，灯前角断忽霜飞。\r\n行人水驿春前早，啼鸟山墙晚半稀。\r\n愧我素衣今已化，相逢远自洛阳归。¤"
        },
        {
            "title": "重过南寺寻悟公不值",
            "content": "我是钧天梦觉人，忆来松下是前身。\r\n老僧何去袈裟在，落叶斜阳满室尘。"
        },
        {
            "title": "姑苏杂咏 短簿祠",
            "content": "下马空林问庙扉，衣冠寂寞掩尘帏。\r\n不能复使桓公怒，莫怪年来祭客稀。"
        },
        {
            "title": "送周四孝廉后酒醒夜闻雁声",
            "content": "别时酒忽醒，客去唯空舍。\r\n风雪雁声来，寒生石城夜。\r\n遥忆渡江船，正泊枫林下。"
        },
        {
            "title": "结客少年场行",
            "content": "结客须结游侠儿，借身报仇心不疑。\r\n千金买得利匕首，摩挲誓许酬相知。\r\n白马缦胡缨，行行人尽止。\r\n朝游洛北门，暮醉秦东市。\r\n感君在一言，不惜为君死。\r\n朱家曾脱季将军，田光终酬燕太子。\r\n君不见魏其盛时客满门，自言一一俱衔恩。\r\n魏其既罢谁复见，养士堂中尘网遍。\r\n始知结客难，徒言意气倾南山。\r\n食君之禄有弗报，何况区区杯酒间。\r\n结客不必皆荐绅，缓急叩门谁可亲。\r\n屠沽往往有奇士，慎勿相轻闾里人。"
        },
        {
            "title": "唐昭宗赐钱武肃王铁券歌",
            "content": "妖儿初下含元殿，天子仍居少阳院。\r\n诸藩从此拥连城，朝贡皆停事攻战。\r\n岐王已去梁王来，长安宫阙生蒿莱。\r\n天目山前异人出，金戈双举风烟开。\r\n罗平恶鸟啼初起，犀弩三千射潮水。\r\n归来父老拜旌旗，酾酒槌牛宴乡里。\r\n击裘骏马骄春风，锦袍玉带真英雄。\r\n诏书特赐誓终始，黄金缕字旌殊功。\r\n虎符龙节彤弓矢，后嗣犹令赦三死。\r\n尽言恩宠冠当时，天府丹书未逾此。\r\n摩娑旧物四百年，古色满面凝苍烟。\r\n天祐宰相署名在，寻文再读心茫然。\r\n古来保族须忠节，受此几人还覆灭。\r\n王家勋业至今传，不在区区一方铁。\r\n人生富贵知几时，泰山作砺徒相期。\r\n行人曾过表忠观，风雨断藓埋残碑。"
        },
        {
            "title": "舟归江上过斜塘",
            "content": "漫漫村塘水没沙，清明初过已无花。\r\n春寒欲雨归心急，懒住扁舟问酒家。"
        },
        {
            "title": "白頠词（二首）",
            "content": "出后阁，临前楹，舞衣皎皎洁且轻。\r\n飘如白云向空行，回腰流目君已倾。\r\n华灯吐焰欺月明，喧哗不闻遗佩声。\r\n茱萸实，红兰叶。\r\n千秋欢乐长如此，妾身得向君前死。"
        },
        {
            "title": "姑苏杂咏 吴趋行",
            "content": "仆本吴乡士，请歌《吴趋行》。\r\n吴中实豪都，胜丽古所名。\r\n五湖汹巨泽，八门洞高城。\r\n飞观被山起，游舰沸川横。\r\n土物既繁雄，民风亦和平。\r\n泰伯德让在，言游文学成。\r\n长沙启伯基，异梦表休祯。\r\n旧阀凡几家，奕代产才英。\r\n遭时各建事，徇义或腾声。\r\n财赋甲南州，词华并西京。\r\n兹邦信多美，粗举难备称。\r\n愿君听此曲，此曲匪夸盈。"
        },
        {
            "title": "得亡友同记室在系所诗次韵",
            "content": "拟出罝罗再卜邻，死生俄判两吟身。\r\n百年岂料逢今日，四海何由见此人。\r\n吴地有园花已尽，楚山无冢草空春。\r\n一篇幽愤时时读，风雨寒灯夜独亲。"
        },
        {
            "title": "春日怀江上（二首）",
            "content": "一川流水半村花，旧屋南邻是钓家。\r\n长记归篷载春醉，云笼残照雨鸣沙。"
        },
        {
            "title": "晓发山驿",
            "content": "风残杏花晓，马上闻啼鸟。\r\n茅店未开门，山多住人少。"
        },
        {
            "title": "剡原九曲（九首）",
            "content": "殿中初未仕，高节振衰谢。\r\n读书在兹丘，萧然竹间舍。\r\n王来有深言，留宿山水夜。\r\n谁云南阳翁，独枉将军驾。¤\r\n\r\n【注释】：【注释】：\r\n（羲之隐此，六诏征之方起。有石砚存焉。）"
        },
        {
            "title": "湖上见月忆家兄",
            "content": "望月思兄意转迷，孤帆应宿楚云西。\r\n夜深愁向湖边立，为有寒鸿相并栖。"
        },
        {
            "title": "雪中",
            "content": "舟绝寒江冻不潮，萦沙拂柳影翛翛。\r\n才从渔浦矶边积，还向樵村竹外飘。\r\n扑马忆从年少乐，点袍曾逐侍臣朝。\r\n如今独坐吟诗句，茅屋茶烟冷未消。"
        },
        {
            "title": "江村乐（四首）",
            "content": "荷浦张弓射鸭，柳塘持烛叉鱼。\r\n天随子宅同里，陶朱公祠近居。"
        },
        {
            "title": "姑苏杂咏 师子林十二咏 吐月峰",
            "content": "四更栖鸟惊，山白初上月。\r\n起开东阁看，正在云峰缺。"
        },
        {
            "title": "春日寄张祠部",
            "content": "乌衣巷口燕来时，杨柳风多纮酒旗。\r\n远客金陵游伴少，看花惭比去年迟。"
        },
        {
            "title": "姑苏杂咏 王敬伯歌",
            "content": "舟初维，琴始荐。\r\n驿亭边，夜相见。\r\n词宛转，情绸缪。\r\n解环佩，弹空侯。\r\n调易阑，情难歇。\r\n江波寒，堕明月。\r\n绿壶再倾，芳音欲违。\r\n譬彼林鸟，逢晨各飞。\r\n罗衣沾霜，城乌忽起。\r\n明日相思，孤棹千里。"
        },
        {
            "title": "和王耕云与愚庵倡和诗二首",
            "content": "灌花移石不辞勤，苔润流泉雨后新。\r\n一坞绿杨鸡犬静，老来欣作太平人。"
        },
        {
            "title": "郊墅杂赋（十六首）",
            "content": "春泥桑下路，孤策自扶行。\r\n身贱知农事，心闲见物情。\r\n鱼鸣风欲起，牛饭月初生。\r\n渐喜无人识，何烦易姓名。¤"
        },
        {
            "title": "赠漫客",
            "content": "畸人诚达生，聱叟亦旷士。\r\n漫客乃其徒，放意在云水。\r\n有山即漫游，有竹乃漫止。\r\n漫吟不求工，漫饮不须美。\r\n与物无留情，所适皆漫尔。\r\n人生本漫寄，何事纷戚喜。\r\n与子作漫交，逍遥论兹理。"
        },
        {
            "title": "客夜闻女病（时在钱塘）",
            "content": "岁尽归期尚杳然，不知汝病复谁怜。\r\n隔邻儿女灯前笑，客舍愁中正独眠。"
        },
        {
            "title": "期袁卿见过因出失值寄诗谢之",
            "content": "非关远出负幽期，自是江边枉棹迟。\r\n谁道空回君恨切，未应如我到家时。"
        },
        {
            "title": "慰人悼亡",
            "content": "朱字箜篌委网尘，月明不见理丝人。\r\n镜台窗下樱桃树，应是当时折剩春。"
        },
        {
            "title": "夏珪风雪归庄图",
            "content": "江云粘波晚模糊，青山忽失如亡逋。\r\n乾坤莹净冰作壶，春意散入千林枯。\r\n野桥古渡行人无，清响瑟索鸣残芦。\r\n江天万里一老夫，短蓑如蚁舟如凫。\r\n鱼寒入泥不上窳，归来远识渔村孤。\r\n柴门夜叩闻犬呼，径竹压折谁相扶。\r\n山妻自炊稚子沽，不羡炙肉围红炉。\r\n嗟余客游岁屡徂，诗囊随驴走髯奴。\r\n长安何处觅酒徒，飞花扑头帽不乌。\r\n旅舍无梦还江湖，惭对《风雪归庄图》。"
        },
        {
            "title": "将赴金陵始出阊门夜泊（二首）",
            "content": "烟月笼沙客未眠，歌声灯火酒家前。\r\n如何才出阊门外，已似秦淮夜泊船。"
        },
        {
            "title": "泛南溪（二首）",
            "content": "山折水暂旋，山开水仍往。\r\n东陂汇初成，秋色弥然广。\r\n碧萝花茸茸，月映石壁上。\r\n此夕试沿洄，一理烟中舫。¤"
        },
        {
            "title": "夏夜宿西园酒醒闻雨（二首）",
            "content": "飞虫绕烛梦回迟，荷叶齐鸣雨一池。\r\n不为素纨犹在手，定疑秋夜乍寒时。"
        },
        {
            "title": "姑苏杂咏 临顿里（十首）",
            "content": "汩汩泉通圃，萧萧柳映门。\r\n折花摇树影，踏藕损莲根。\r\n饥鸭呼归舰，新蚕试浴盆。\r\n屋前高石在，知是郁林孙。¤"
        },
        {
            "title": "姑苏杂咏 临顿里（十首）",
            "content": "长物元无有，何劳犬护扉。\r\n借看高士传，学制道人衣。\r\n窗破容萤入，船空载鹤归。\r\n定缘幽事绕，不是宦情微。¤"
        },
        {
            "title": "陌上见梅",
            "content": "陌头一树带风沙，零落寒香日欲斜。\r\n车马纷纷谁暇看，当年只合种山家。"
        },
        {
            "title": "晓睡",
            "content": "野夫性慵朝不出，弊箦萧然掩闲室。\r\n村深无客早敲门，睡觉长过半檐日。\r\n林声寂寂鸟鸣少，窗影交交树横密。\r\n此时欹枕意方恬，一任床风乱书帙。\r\n昔年霜街踏官鼓，欲与群儿走争疾。\r\n如今只恋布衾温，悟从前计应多失。\r\n厨中黍熟呼未起，妻子嗔嘲竟谁恤。\r\n天能容老此江边，无事长眠吾愿毕。"
        },
        {
            "title": "期徐七游云岩",
            "content": "忆与青山别几时，云松应恨鹤归迟。\r\n少知学道贫非病，闲爱谈禅偈是诗。\r\n女浣晓江烟渺渺，人行暮苑麦离离。\r\n明朝风雨还同往，恐负高僧石上期。"
        },
        {
            "title": "上之回",
            "content": "圣主重行幸，六虬法乾旋。\r\n北巡初避暑，东祠已祈年。\r\n群官从清尘，粲若星丽天。\r\n前扬豹尾竿，左靡鱼须旃。\r\n瀚海通汉月，萧关绝胡烟。\r\n愿奉千龄乐，皇躬长泰然。\r\n\r\n【注释】：【注释】：\r\n（元世，每年孟夏驾幸滦京避暑，七月乃还。此诗云“北\r\n巡初避暑”，纪元事也。）"
        },
        {
            "title": "除夕客中与家兄守岁",
            "content": "雨雪远村中，猿鸣旅馆空。\r\n守炉消夜漏，停烛待春风。\r\n有恨能催老，无文解送穷。\r\n却怜今夕酒，还与弟兄同。"
        },
        {
            "title": "闻人唱吴歌",
            "content": "楚人不解听吴歌，我独灯前感慨多。\r\n记得通波亭下路，画船归去雨鸣荷。"
        },
        {
            "title": "寒食逢杜贤良饮",
            "content": "杨柳无烟江水长，邻家风雨杏饧香。\r\n逢君共把金陵酒，忙却今朝在异乡。"
        },
        {
            "title": "春江花月夜",
            "content": "皓月金波满，奇花玉树新。\r\n浮辉与流艳，并弄一江春。\r\n还持谁可比，结绮阁中人。"
        },
        {
            "title": "浮游花",
            "content": "宛宛庭中花，狂风忽吹去无涯。\r\n上入逍遥之云天，下没惨淡之泥沙。\r\n开落本同何足叹，升沉偶异自堪嗟。"
        },
        {
            "title": "姑苏杂咏 五坞山五首 飞泉坞",
            "content": "山空响更远，雨过流还急。\r\n余沫洒回风，一林红树湿。"
        },
        {
            "title": "过胡博士郊居胡善筮",
            "content": "头白兰陵客，幽居共一村。\r\n老来吟力退，贫去告身存。\r\n夕吹鸣梨叶，秋泉注稻根。\r\n时因来问筮，独叩树间门。"
        },
        {
            "title": "题曹氏春江云舍",
            "content": "遥波霭微云，禽寒少相语。\r\n君家在空阔，欲往迷洲渚。\r\n纷纷树离雾，稍稍花滴雨。\r\n日暮坐相思，江东渺何许。"
        },
        {
            "title": "唐宫",
            "content": "玉笛声残禁夜长，云屏月帐醉焚香。\r\n五王宴罢皆归□，大被空闲一夜凉。"
        },
        {
            "title": "梅花六首",
            "content": "翠羽惊飞别树头，冷香狼藉倩谁收。\r\n骑驴客醉风吹帽，放鹤人归雪满舟。\r\n淡月微云皆似梦，空山流水独成愁。\r\n几看孤影低徊处，只道花神夜出游。¤"
        },
        {
            "title": "芭蕉",
            "content": "静遶绿阴行，闻听雨声卧。\r\n还有感秋诗，窗前书叶破。"
        },
        {
            "title": "秋日江居写怀（七首）",
            "content": "每看摇落即成悲，况在漂零与别离。\r\n为客偶当鲈美处，思兄正值雁来时。\r\n天边暝为秋阴早，江上寒因岁闰迟。\r\n莫把丰姿比杨柳，愁多萧飒恐先衰。¤"
        },
        {
            "title": "寄题安庆城楼",
            "content": "层构初成百战终，凭高应喜楚氛空。\r\n山随粉堞连云起，江引清淮与海通。\r\n远客帆樯秋水外，残兵鼓角夕阳中。\r\n时清莫问英雄事，回首长烟灭去鸿。"
        },
        {
            "title": "送朱从事之吴兴",
            "content": "释褐方从宦，青山故郡邻。\r\n草深湖带雨，花暗驿藏春。\r\n鼓聚祈蚕女，舟逢射鸭人。\r\n幕中应待久，徒此惜离辰。"
        },
        {
            "title": "被召将京师留别亲友",
            "content": "长送游人作远行，今朝还自别乡城。\r\n北山恐起移文诮，东观惭叨论议名。\r\n路去几程天欲近，春来十日水初生。\r\n只愁使者频催发，不尽江头话别情。"
        },
        {
            "title": "太白三章",
            "content": "太白犹悬北斗没，行人衣上霜拂拂。\r\n下马饮酒歌苦声，新丰主人莫相忽。\r\n人奴亦有封侯骨。"
        },
        {
            "title": "感怀次蔡参军韵",
            "content": "击筑无人识渐离，客依孤馆独凄其。\r\n著书未解成新语，把酒聊因觅旧知。\r\n燕塞风多寒水急，梁园雪早冻云痴。\r\n年来只念江东去，下马碑阴看色丝。"
        },
        {
            "title": "姑苏杂咏 甫里即事四首",
            "content": "江上渔郎晚祭，津头估客朝过。\r\n钟边山近水近，篷底风多雨多。\r\n饥蟹衔沙落簖，黠禽映竹窥罗。\r\n丫头两桨休去，为唱吴侬棹歌。¤"
        },
        {
            "title": "泐禅师室中晚坐",
            "content": "绿阴欲满寺，禽鸣春雨余。\r\n聊因简牍暇，窗下阅僧书。"
        },
        {
            "title": "报恩寺逢蒋主簿就送还如皋",
            "content": "贪语酒寒频，新年见故人。\r\n别时烟寺晚，归路雪江春。\r\n造次灯前面，苍茫舶上身。\r\n明朝楚花发，莫叹县厨贫。"
        },
        {
            "title": "阶前苔",
            "content": "莫扫雨余绿，任满闲阶路。\r\n留着落来花，春泥免相污。"
        },
        {
            "title": "初夏江村",
            "content": "轻衣软履步江沙，树暗前村定几家。\r\n水满乳凫翻藕叶，风疏飞燕拂桐花。\r\n渡头正见横渔艇，林外时闻响纬车。\r\n最是黄梅时节近，雨余归路有鸣蛙。"
        },
        {
            "title": "题画赠别",
            "content": "扁舟暮归去，别路江南树。\r\n愁指楚山遥，明朝望君处。"
        },
        {
            "title": "舟行晚过张林",
            "content": "望山几欲去寻幽，此日虽来不暇游。\r\n一棹黄昏过山下，疏灯络纬满林秋。"
        },
        {
            "title": "九日陪诸阁老食赐糕次谢授经韵",
            "content": "叨陪讲席按词曹，晓禁霜花点素袍。\r\n院贮图书西掖静，云连宫殿北山高。\r\n故园莫忆黄花酒，内府初尝赤枣糕。\r\n最爱凤毛今复见，便令池上一挥毫。"
        },
        {
            "title": "送哲明府之新淦",
            "content": "花落春衫试剪裁，石头城下楚帆开。\r\n凭谁为报清江吏，麦雉鸣时县令来。"
        },
        {
            "title": "凉夜",
            "content": "一声远笛数声砧，月满江城夜正深。\r\n坐据胡床爱凉思，空阶移尽桂花阴。"
        },
        {
            "title": "答宗人廉夜饮王氏池亭见怀",
            "content": "遥闻池上酌，凉夜失炎天。\r\n酒碧倾当竹，衣香坐近莲。\r\n沿波人弄月，翻树鸟鸣烟。\r\n座上谁相忆，唯应是惠连。"
        },
        {
            "title": "乌夜啼",
            "content": "啼乌惊多栖未久，半起疏桐上高柳。\r\n灯下佳人颦浅眉，机中少妇停纤手。\r\n月入空闺夜欲深，数声犹似听君琴。"
        },
        {
            "title": "读道旁旧家碣上题曰宋黄澹翁先生之墓",
            "content": "古路斜阳废城，断碑荒草残茔。\r\n莫嗔童竖樵牧，不识先生姓名。"
        },
        {
            "title": "宿道王兰若",
            "content": "借榻到僧扉，虽安未是归。\r\n瞑禽愁雪意，夜筿助风威。\r\n烛尽思燃带，衾寒起覆衣。\r\n不知孤棹去，明夕更何依。"
        },
        {
            "title": "少年行二首",
            "content": "下直平明出禁门，笑提博局伴王孙。\r\n宝刀不敢将输却，明日沙场欲报恩。"
        },
        {
            "title": "陶秘书广陵送别图",
            "content": "暮雨潮生瓜步，春山树绕芜城。\r\n惆怅离舟欲发，江南烟寺钟声。"
        },
        {
            "title": "观军装十咏·矛",
            "content": "画干似蛇长，谁论半段璟。\r\n日斜亲斗罢，高宴卓沙场。"
        },
        {
            "title": "塞下曲",
            "content": "日落五原塞，萧条亭堠空。\r\n汉家讨狂虏，籍役满山东。\r\n去年出飞狐，今年出云中。\r\n得地不足耕，杀人以为功。\r\n登高望衰草，感叹意何穷。"
        },
        {
            "title": "题李迪画犬",
            "content": "矰儿偏吠客，花下卧晴莎。\r\n莫出东原猎，春来兔乳多。"
        },
        {
            "title": "次韵杨礼曹秋日见赠",
            "content": "残雨翛翛映彩虹，怜君独咏楚台风。\r\n远江帆影秋芜外，故苑砧声晚树中。\r\n壮岁渐如辞幕燕，闲身犹作蠹书虫。\r\n雅音自古无能好，莫向人夸瑟最工。"
        },
        {
            "title": "江上晚过邻坞看花因忆南园旧游",
            "content": "去年看花在城郭，今年看花向村落。\r\n花开依旧自芳菲，客思居然成寂寞。\r\n乱后城南花已空，废园门锁鸟声中。\r\n翻怜此地春风在，映水穿篱发几丛。\r\n年时游伴俱何处，只有闲蜂随绕树。\r\n欲慰春愁无酒家，残香细雨空归去。"
        },
        {
            "title": "太白三章",
            "content": "太白正高北斗低，行人出关鸡乱啼。\r\n他乡无人是知己，欲归未归东复西。\r\n弊裘愧见家中妻。¤"
        },
        {
            "title": "雨中过山",
            "content": "春云晻霭涧奔浑，风雨行人过一村。\r\n不似家山深竹里，乳鸠啼午未开门。"
        },
        {
            "title": "剡原九曲（九首）",
            "content": "清晖泛悠悠，东与班溪合。\r\n菱叶间荷花，风来秋飒飒。\r\n久行愁寂寞，忽有人烟杂。\r\n我欲发棹讴，渔郎肯相答。¤"
        },
        {
            "title": "送舒征士考礼毕归四明",
            "content": "寄语关门吏，休轻尚布衣。\r\n叔孙聊应召，周党竟辞归。\r\n赤日京城远，苍烟海树微。\r\n送君还自叹，老却故山薇。"
        },
        {
            "title": "次韵及禅师怀王水曹",
            "content": "千峰一寺远，云满跏趺处。\r\n无客伴孤禅，悬灯照深树。"
        },
        {
            "title": "凉州词（二首）",
            "content": "关外垂杨早换秋，行人落日旆悠悠。\r\n陇山高处愁西望，只有黄河入海流。"
        },
        {
            "title": "送祠江渎使者",
            "content": "源发岷峨万里通，函香迢递问斋宫。\r\n神驰白马灵光近，祝奉玄牲礼秩崇。\r\n驿下换船潮涌日，庙前沉璧水回风。\r\n重烦使者徼多福，南国无疵黍稌丰。"
        },
        {
            "title": "雪夜宿翰林院呈危宋二院长",
            "content": "偶伴王摩诘，寒宵宿禁林。\r\n院铃风外静，宫漏雪中沉。\r\n绛蜡销吟烛，青绫拥赐衾。\r\n明朝陪贺瑞，银阙晓光深。"
        },
        {
            "title": "江上逢旧妓李氏见过（四首）",
            "content": "谁识能歌旧散声，愁中听处尚分明。\r\n玲珑酒罢休催去，月落江潮尚未平。"
        },
        {
            "title": "姑苏杂咏 临顿里（十首）",
            "content": "茶租催未得，菊饵服还能。\r\n行古时人笑，文工造化憎。\r\n贫留渔艇载，老谢鹤书征。\r\n谁识先生乐，悠然卧枕肱。"
        },
        {
            "title": "与客饮西园花下",
            "content": "一壶酒正满，一树花仍新。\r\n倾壶对花树，日暮西园春。\r\n不爱枝上花，爱此花下人。\r\n相逢莫学花无赖，明日分飞随路尘。"
        },
        {
            "title": "送徐山人还蜀山兼寄张静居",
            "content": "我因解绂远辞京，君为修琴暂入城。\r\n偶尔相逢春酒熟，飘然忽去暮烟生。\r\n山头学啸犹闻响，世上留诗不写名。\r\n西涧烦询张静者，年来注《易》几爻成。"
        },
        {
            "title": "观军装十咏·弓",
            "content": "燕角号良材，楼烦劈未开。\r\n秋风悬臂出，何处一鸧来。"
        },
        {
            "title": "过旧送别处",
            "content": "前时送画船，西港柳株边。\r\n别处愁犹在，鸳鸯不肯眠。"
        },
        {
            "title": "妫蜼子歌为王宗常赋",
            "content": "妫蜼子，乃是轩辕之裔，虞鳏之孙。\r\n混沌既死一万季，独抱大存，窃伏在草野，冥心究皇坟。\r\n蚤逢三光五岳之气、乍分裂，天狼下地舐血流浑浑。\r\n鹿走秦中原，蛇斗郑国门。\r\n俎豆弃草莽，干戈欻崩奔。\r\n妫蜼子，便欲东游渡弱水，沐发沧海朝阳盆。\r\n又欲西行沂河汉，逾昆仑。\r\n山横川阻，两地俱不可以往兮，归来掩户卧旦昏。\r\n莳黍一区，注醪一樽。\r\n妻给井臼，儿收鸡豚。\r\n不诘曲以媚俗，不偃蹇而凌尊。\r\n作为古文词，言高气醇温。\r\n手提数寸管，欲发义理根。\r\n上探孔孟心，下吊屈贾魂。\r\n其质耀金石，其芳吐兰荪。\r\n叩虚答有响，斫险成无痕。\r\n陆珍杂水怪，变状弗可论。\r\n几年兀兀不肯出，坐待真主应运九五开乾坤。\r\n鹤书自天来，幽隐初见拔。\r\n使者远造庐，鸡鸣起膏辖。\r\n兴纂金匮编，尚书为给札。\r\n奸魂泣幽冢，下恐遭诛杀。\r\n书成一代进紫宸，鸾旗羽卫夹陛陈。\r\n閤门导谒称小臣，麻衣不脱拜圣人。\r\n捧函近前殿，龙颜喜回春。\r\n敕赉内帑之金与绮段，其文织作银麒麟。\r\n蒙恩乞还家，以奉白发亲。\r\n戴古弁，垂长绅，自号山泽之臞民。\r\n妫蜼子，幸际明良时无为，寂默坐老东海湄。\r\n青丘有客钝且痴，与汝欲结同襟期。\r\n左鼓清瑟，右吹鸣篪，作歌共祝天子寿，五风十雨，万国\r\n赤子同熙熙。"
        },
        {
            "title": "和陈左司夜泊桐江",
            "content": "月出钓台树，长滩秋更喧。\r\n浑如宿巫峡，唯少一声猿。"
        },
        {
            "title": "吴城感旧",
            "content": "城苑秋风蔓草深，豪华都向此消沉。\r\n赵陀空有称尊计，刘表初无弭乱心。\r\n半夜危楼俄纵火，十年高坞漫藏金。\r\n废兴一梦谁能问，回首青山落日阴。"
        },
        {
            "title": "过奉口战晨",
            "content": "路回荒山开，如出古塞门。\r\n惊沙四边起，寒日惨欲昏。\r\n上有饥鸢声，下有枯蓬根。\r\n白骨横马前，贵贱宁复论。\r\n不知将军谁，此地昔战奔。\r\n我欲问路人，前行尽空村。\r\n登高望废垒，鬼结愁云屯。\r\n当时十万师，覆没能几存。\r\n应有独老翁，来此哭子孙。\r\n年来未休兵，强弱事并吞。\r\n功名竟谁成，杀人遍乾坤。\r\n愧无拯乱术，伫立空伤魂。"
        },
        {
            "title": "夜斋见萤火",
            "content": "拂竹绿莎复点台，夜窗无月见飞来。\r\n旧书乱后都抛却，懒就微光更展开。"
        },
        {
            "title": "伐木词",
            "content": "竹担挑多两肩赤，砺斧时寻涧边石。\r\n老夫气力秋渐衰，易斫喜有枯林枝。\r\n白云无人暗空谷，远声丁丁如啄木。\r\n暮归待伴不独行，前途虎多荆棘生。\r\n长年不曾到城府，闻比山中路尤阻。"
        },
        {
            "title": "暂宿行营舟中二首",
            "content": "蒹葭霜露冷侵船，落雁惊乌总未眠。\r\n戍卒独明高栅火，居人同宿废村烟。\r\n醉中远梦欺长夜，乱里穷愁折壮年。\r\n莫问身闲何到此，久思提剑学防边。¤"
        },
        {
            "title": "和王校理夜坐",
            "content": "池暝花如雾，苍苍月照开。\r\n梁空双燕睡，帘暗一萤来。\r\n兵散谁家笛，人违此夜杯。\r\n如何对清景，愁思却相催。"
        },
        {
            "title": "游幻住精舍",
            "content": "寒扉斜向竹间推，此日重来是几回。\r\n行遍空林僧不见，慰人怜有一株梅。"
        },
        {
            "title": "谒张中丞庙",
            "content": "延秋门上乌啼霜，羯奴晓登天子床。\r\n江头老臣泪暗滴，万乘西去关山长。\r\n公卿相率作降虏，草间拜泣如群羊。\r\n当时不识颜平原，岂复知有张睢阳？孤城落日百战后，瘦\r\n马食尾人裹疮。\r\n男儿竟为忠义死，碧血满地嗟谁藏。\r\n贺兰不斩上方剑，英雄有恨何时忘。\r\n千年海上见祠庙，古苔丛木秋风荒。\r\n摩挲画壁尘网里，勇气烨烨虬须张。\r\n巫歌《大招》客酹酒，忠魂或能来故乡。"
        },
        {
            "title": "送任兵曹赴边",
            "content": "少年耻着惠文冠，幕下时时把剑看。\r\n官烛未销鸡送晓，军笳忽动马嘶寒。\r\n关连远树征途迥，塞接霜芜战地宽。\r\n见说长平门下客，奇材唯有一任安。"
        },
        {
            "title": "水上盥手",
            "content": "盥手爱春水，水香手应绿。\r\n沄沄细浪起，杳杳惊鱼伏。\r\n惆怅坐沙边，流花去难掬。"
        },
        {
            "title": "送荥阳公行边",
            "content": "风卷双旌雪覆鞯，远骑白马出行边。\r\n兵驰空壁三千帜，客宴高堂十万钱。\r\n屏里旧图鱼复阵，灯前新注《豹韬篇》。\r\n功成他日论诸将，只有荀郎最少年。"
        },
        {
            "title": "葵花",
            "content": "艳发朱光里，丛依绿荫边。\r\n夕同山蕣落，午并海榴燃。\r\n幽馥流珍簟，鲜辉照藻筵。\r\n群芳已谢赏，孤植转成怜。"
        },
        {
            "title": "闻朱将军战殁",
            "content": "江浦戈船赤帜稀，孤军落日陷重围。\r\n镜中蛇堕占应验，牙上枭鸣事已非。\r\n残卒自随新将去，老亲空见旧奴归。\r\n闻鸡此夜谁同舞，西望秋云泪洒衣。"
        },
        {
            "title": "戴叔鸾入夏江山图",
            "content": "归隐初辞荐辟章，西风黄叶满车箱。\r\n青牛只识山中路，不是无心向洛阳。"
        },
        {
            "title": "郊墅杂赋（十六首）",
            "content": "入夜潮侵户，经秋雨坏垣。\r\n里人淳少讼，田父醉多言。\r\n稻蟹灯前聚，莎虫机下喧。\r\n自应耽野趣，不是忘乡园。¤"
        },
        {
            "title": "题芭蕉士女",
            "content": "秋宫睡起试生罗，闲向芭蕉石畔过。\r\n怪底早凉欺匣扇，夜来叶上雨声多。"
        },
        {
            "title": "秋夜宿周记室草堂送王才",
            "content": "相别还相恋，秋宵暂对床。\r\n人情贫后见，客况醉中忘。\r\n池柳疏含吹，江云薄护霜。\r\n离舟待明发，愁思剧茫茫。"
        },
        {
            "title": "雨中留徐七贲",
            "content": "江寒宿雨在，落叶满村湿。\r\n留君系君艇，莫犯风潮急。\r\n试问欲归城，谁家借蓑笠？"
        },
        {
            "title": "雨中晓卧二首",
            "content": "井桁乌啼破曙烟，轻寒薄被落花天。\r\n闲人晴日犹无事，风雨今朝正合眠。"
        },
        {
            "title": "过师子林",
            "content": "雨余鸟语凉，斜阳竹深见。\r\n频来非看花，借读《高僧传》。"
        },
        {
            "title": "归吴至枫桥",
            "content": "遥看城郭尚疑非，不见青山旧塔微。\r\n官秩加身应谬得，乡音到耳是真归。\r\n夕阳寺掩啼乌在，秋水桥空乳鸭飞。\r\n寄语里闾休复羡，锦衣今已作荷衣。"
        },
        {
            "title": "夜投西寺",
            "content": "江月上秋衣，来敲远寺扉。\r\n栖禽惊客至，睡仆讶僧归。\r\n钟度行廊尽，灯留浴院微。\r\n非无招旅馆，禅寂愿相依。"
        },
        {
            "title": "江上逢旧妓李氏见过（四首）",
            "content": "多谢停舟共一卮，石州歌罢各低眉。\r\n南园旧日同听客，零落如今剩有谁。"
        },
        {
            "title": "晓卧丁校书轩",
            "content": "窗月淡欲失，禋禋逼初曙。\r\n屋外鸟声多，应知有嘉树。\r\n残香掩幽寝，未事澄纷虑。\r\n颇似宿东岩，僧斋竹深处。"
        },
        {
            "title": "洞房曲",
            "content": "洞房香吐合昏花，月转勾阑啼乳鸦。\r\n今宵有酒留君醉，不信娼家胜妾家。"
        },
        {
            "title": "擢歌行",
            "content": "溶漾汉潭清，搴荷趁浪平。\r\n船轻知体弱，簪滑见鬟倾。\r\n落日悬江思，浮云结浦情。\r\n去从千叶隐，归爱一花迎。\r\n吴歈并《子夜》，谁似棹歌声？"
        },
        {
            "title": "过山家",
            "content": "流水声中响纬车，板桥春暗树无花。\r\n风前何处香来近，隔崦人家午焙茶。"
        },
        {
            "title": "客舍夜坐",
            "content": "楼角声残锁禁城，灯花半落夜寒生。\r\n啼鸦井上惊风散，残雪窗前助月明。\r\n清世莫嗟人寂寞，中年渐怯岁峥嵘。\r\n酒杯诗卷吾家物，客裹相亲倍有情。"
        },
        {
            "title": "寻胡隐君",
            "content": "渡水复渡水，看花还看花。\r\n春风江上路，不觉到君家。\r\n\r\n【注释】：解释： \r\n　　①、寻：访问。胡隐(yǐn)君：一位姓胡的隐士(封建社会，称不做官而隐居在山林里的人为隐士)。 \r\n　　②、这前两句说：一路上渡过了一道水又一道水，河边路旁长满了看也看不尽的鲜花。 \r\n　　③、君：指姓胡的隐士。这后两句说：因为一路上春光明媚、风景幽美，我不知不觉就来到您的家了。 \r\n　　赏析： \r\n　　这首诗记的是诗人去朋友家时，一路上见到的很普通的景色，但是诗中用了一个“复”和一个“还”，把景色写“动”了，写出了速度，也写出了繁复和变化。虽然是同样的渡水、同样的花，却让人产生了应接不暇的感觉。“春风江上路”一句，抒发了诗人轻快悠闲的心情。两岸春色迎船而上，心中诗情春风送来。全诗词语重复却又显简洁，看似浅显却又洋溢潇洒。"
        },
        {
            "title": "冬至夜喜逢徐七",
            "content": "君来同客馆，把酒夜相看。\r\n动是经年别，能辞尽夕欢。\r\n雪明窗促曙，阳复座销寒。\r\n世路今如此，悬知后会难。"
        },
        {
            "title": "白莲寺次韵杜进士喜予见过话旧之作",
            "content": "不辞鸣棹远相寻，欲向江斋伴旅吟。\r\n百事未成年已长，几时才别夏将深。\r\n萱留倦蝶连池绿，树带残莺满寺阴。\r\n恐被老僧嫌滞碍，旧游休说更伤心。"
        },
        {
            "title": "吴中逢王才南归",
            "content": "江南草长蝴蝶飞，白马新自燕山归。\r\n燕山归，不堪说，易水寒风蓟门雪。\r\n朝邸空随使者裾，禁阍不受书生谒。\r\n一杯劝君歌莫哀，归时应过黄金台。\r\n不见荒基秋来土花紫，伯图已歇昭王死，千载无人延国士\r\n。"
        },
        {
            "title": "杨氏山庄",
            "content": "斜阳流水几里，啼鸟空林一家。\r\n客去诗题柿叶，僧来供煮藤花。"
        },
        {
            "title": "郊墅杂赋（十六首）",
            "content": "路迂桥断处，门静犊眠时。\r\n孤墅藏群柳，诸田灌一陂。\r\n僮闲春作少，妇懒午炊迟。\r\n谁道花源好，还令太守知。¤"
        },
        {
            "title": "过城西废坞",
            "content": "乱前游最熟，乱后问都迷。\r\n园散栽花坞，林荒采菊蹊。\r\n废泉流圃浅，斜月下城低。\r\n唯有烟中鸟，迎人似旧啼。"
        },
        {
            "title": "送思上人",
            "content": "名林虽尽废，南去只随缘。\r\n野饭晨留钵，城钟夜到船。\r\n虎驯应畏法，鸟唤不惊禅。\r\n他日期相见，高峰旧塔前。"
        },
        {
            "title": "衍师见访钟山里第",
            "content": "风雨孤舟寄一僧，远烦相觅到金陵。\r\n青衫愧逐尘中马，白拂看麾座上蝇。\r\n事去南朝犹有恨，梦归北郭已无凭。\r\n文章何用虚叨禄，只合从师问上乘。"
        },
        {
            "title": "除夕客中忆女",
            "content": "别家非愿久，回首已徂年。\r\n今夜寒斋雪，何人听折弦？"
        },
        {
            "title": "读史十首 范雎",
            "content": "纷纷倾夺苦多谋，得势还怀失势忧。\r\n丞相不须嗔蔡泽，此时当问老穰侯。"
        },
        {
            "title": "左掖作",
            "content": "小殿珠帘散柳丝，东宫初退讲筵时。\r\n不材未敢修封事，把笔闲题应教诗。"
        },
        {
            "title": "冬至夜雨感怀",
            "content": "节序关何事，徒令百感生。\r\n升沉当世事，存殁故人情。\r\n寒在微阳气，风疏缓漏声。\r\n他年说今夜，听雨宿南城。"
        },
        {
            "title": "宿蔡村夜起",
            "content": "四更鸡叫七星烂，独起开门候天旦。\r\n月挂愁边人影低，风惊梦里鸟群散。\r\n孤舟嫠妇寒自泣，破屋老农贫屡叹。\r\n早飡欲发未遑安，客路飘零正多难。"
        },
        {
            "title": "宿幻住栖云堂",
            "content": "窗白鸟声晓，残钟度溪水。\r\n此时幽梦回，独在空山里。\r\n松岩留佛灯，叶地响僧履。\r\n余心方正寂，无使群动起。"
        },
        {
            "title": "兵后出郭",
            "content": "俯仰兴亡异，青山落照中。\r\n民归邻树在，兵去垒烟空。\r\n城角犹悲奏，江帆始远通。\r\n昔年荆棘露，又满阖闾宫。"
        },
        {
            "title": "姑苏杂咏 之荆操",
            "content": "粤有我土，岐山之下。\r\n孰是营之，维我考祖。\r\n今我于迈，自岐徂荆。\r\n岂不怀归，念我弟兄。\r\n民勿我思，我斯安只。\r\n国已有后，先君季子。\r\n予思泰伯之德而作。"
        },
        {
            "title": "张节妇",
            "content": "谁言妾有夫，中路弃妾身先殂。\r\n谁言妾无子，侧室生儿与夫似。\r\n儿读书，妾辟纑，空房夜夜闻啼乌。\r\n儿能成名妾不嫁，良人瞑目黄泉下。"
        },
        {
            "title": "过流通院（二首）",
            "content": "僧懒开门见客迟，空林流水日斜时。\r\n欲留诗句知曾过，我后来看竟是谁。"
        },
        {
            "title": "雨中登天界西阁",
            "content": "青山楼阁楚江东，身在苍茫晚色中。\r\n故国自遥难望见，不关春树雨溟蒙。"
        },
        {
            "title": "夜雨江馆写怀（二首）",
            "content": "漠漠春寒水绕村，有愁无酒不开门。\r\n青灯画角黄昏雨，客共梅花并断魂。"
        },
        {
            "title": "姑苏杂咏 师子林十二咏 小飞虹",
            "content": "初看卧波影，应恐雨崇朝。\r\n过涧寻师去，端如度石桥。"
        },
        {
            "title": "怀陈寅山人时居西山昭明寺",
            "content": "闻看西涧月，秋阁与僧开。\r\n正是相思夜，钟声君处来。"
        },
        {
            "title": "哭临川公",
            "content": "身用已时危，衰残况病欺。\r\n竟成黄犬叹，莫逐白鸥期。\r\n东阁图书散，西园草露垂。\r\n无因奠江上，应负十年知。"
        },
        {
            "title": "秋日江居写怀（七首）",
            "content": "桑苎翁家次近居，人烟沙竹自成墟。\r\n移门欲就山当榻，补屋唯防雨湿书。\r\n贫为湖田长半没，拙因世事本多疏。\r\n当时亦有求名意，自喜年来渐已除。¤"
        },
        {
            "title": "夜起观月",
            "content": "一春夜多雨，今宵初月明。\r\n窗间幽梦觉，起忆故园行。\r\n露下花微委，烟中鸟忽鸣。\r\n谁同赏清景，惆怅倚前楹。"
        },
        {
            "title": "次韵杨署令雨中卧疾",
            "content": "双桐分荫晓池清，乍喜新晴觉病轻。\r\n蛛曳林风吹欲断，鹭经沙雨洗偏明。\r\n吟多稍怯临窗写，卧久浑忘出市行。\r\n不道春归逾一月，起闻歌鸟尚疑莺。"
        },
        {
            "title": "过僧舍访吕敏",
            "content": "几欲相寻与愿违，今朝始得过禅扉。\r\n磬声穿竹山房远，屐齿粘苔石径微。\r\n幽鸟每同驯鸽下，高人闲与老僧依。\r\n谈诗说偈俱堪喜，坐觉茶香上薜衣。"
        },
        {
            "title": "吴别驾宅闻老妓陈氏歌",
            "content": "白发相邀出后厅，莫辞为唱《雨霖铃》。\r\n如今人尽怜年少，谁肯同来特地听。"
        },
        {
            "title": "节妇吟",
            "content": "城头黑云如坏屋，车走争门折千轴。\r\n姚家新妇亦东逃，舅姑惊惶儿女嗥。\r\n自知数口难俱免，欲渡前溪舟尚远。\r\n嘱夫弃妾当奉亲，独赴清流不爱身。\r\n此日谁能问南史，如妇曾书几人死？"
        },
        {
            "title": "楚妃叹",
            "content": "章华台前楚江水，月色堕烟乌欲起。\r\n六宫不敢解罗衣，猎火照山君未归。"
        },
        {
            "title": "观军装十咏·铠",
            "content": "丝串镂文银，高城日照鳞。\r\n擐来曾搅阵，一镞不伤身。"
        },
        {
            "title": "子夜四时歌",
            "content": "白白复朱朱，芳条罥绣襦。\r\n摘来随女伴，赛斗不曾输。"
        },
        {
            "title": "过北塘道中（四首）",
            "content": "渺渺一径两陂间，杨柳初发水潺缓。\r\n惊鱼忽散人影尽，啼鸟时来春意闲。"
        },
        {
            "title": "陈氏秋容轩",
            "content": "西郊莽迢递，川树凝烟景。\r\n雨过落红蕖，斜阳半江冷。\r\n蝉鸣山欲暗，雁去天逾永。\r\n孤客对萧条，应知镜中影。"
        },
        {
            "title": "梅花六首",
            "content": "缟袂相逢半时仙，平生水竹有深缘。\r\n将疏尚密微经雨，似暗还明远在烟。\r\n薄暝山家松树下，嫩寒江店杏花前。\r\n秦人若解种当时，不引渔郎入洞天。¤"
        },
        {
            "title": "送谢恭",
            "content": "凉风起江海，万树尽秋声。\r\n摇落岂堪别，踌躇空复情。\r\n帆过京口渡，砧响石头城。\r\n为客归宜早，高堂白发生。"
        },
        {
            "title": "古词",
            "content": "妾刀不断机，郎行当早归。\r\n还将机中锦，作郎身上衣。"
        },
        {
            "title": "太白三章",
            "content": "太白初升北斗落，行人早起车鸣铎。\r\n岂愿身离父母邦，山川路远非不恶。\r\n贫贱未知生处乐。¤"
        },
        {
            "title": "姑苏杂咏 临顿里（十首）",
            "content": "载酒携山榼，安琴制石床。\r\n凫眠皆傍母，蜂去自从王。\r\n谷雨收茶早，梅天晒药忙。\r\n不扶灵寿杖，筋力老能强。¤"
        },
        {
            "title": "赋得寒山寺送别",
            "content": "枫桥西望碧山微，寺对寒江独掩扉。\r\n船里钟催行客起，塔中灯照远僧归。\r\n渔村寂寂孤烟近，官路萧萧众叶稀。\r\n须记姑苏城外泊，乌啼时节送君违。"
        },
        {
            "title": "闻雁",
            "content": "江寒月黑夜，定宿蒹葭里。\r\n叫叫过灯前，却是谁惊起？"
        },
        {
            "title": "看梅漫成（三首）",
            "content": "江边寺里一梅树，几度劳人相候开。\r\n无情今日未肯发，有兴明朝还看来。"
        },
        {
            "title": "郊墅杂赋（十六首）",
            "content": "欲沽嗟市远，烟火隔江波。\r\n客到寒斋少，人归晚渡多。\r\n污书灯烬落，惊枕橹声过。\r\n岂敢愁荒寂，时危免负戈。¤"
        },
        {
            "title": "柳絮",
            "content": "轻盈易飘泊，思逐春云乱。\r\n已拂武昌门，还萦灞陵岸。\r\n沙头雀啄堕，水面鱼吹散。\r\n官树晓茫茫，哀歌肠欲断。"
        },
        {
            "title": "梦钟离两兄",
            "content": "淮水去不极，淮山与偕驰。\r\n钟离两迁客，路远归何期。\r\n孰云归无期，此夕乃见之。\r\n握手说辛苦，杯觞复同持。\r\n须臾忽惊别，我梦方自知。\r\n虽梦亦足喜，况乃归来时。"
        },
        {
            "title": "送王员外迁崇教（崇教典僧官）",
            "content": "能书晋公子，清宦称高情。\r\n海树朝帆远，江风夏服轻。\r\n官从三省去，僧出万山迎。\r\n谁说簪缨累，名林得按行。"
        },
        {
            "title": "南溪晚归",
            "content": "流水出云根，遥通古寺门。\r\n山深僧少俗，人静市如村。\r\n马渡知长浅，鱼行见不浑。\r\n多情溪上月，归路照黄昏。"
        },
        {
            "title": "赠醉樵",
            "content": "川钓已遭猎，野耕终改图。\r\n不如山中樵，醉卧谁得呼。\r\n采山不采松，松花可为酒。\r\n酒熟谁共斟，木客为我友。\r\n木客已去空石床，举杯向月邀吴刚。\r\n借汝快斧斫大桂，要令四海增清光。\r\n林风吹发寒拥耳，独枕空尊碧岩里。\r\n此时忘却负薪归，猛虎一声惊不起。\r\n世间万事如浮烟，看棋何必逢神仙。\r\n青松化石鹤未返，酒醒又是三千年。"
        },
        {
            "title": "京师苦寒",
            "content": "北风怒发浮云昏，积阴惨惨愁乾坤。\r\n龙蛇蟠泥兽入穴，怪石冻裂生皴纹。\r\n临沧观下飞雪满，横江渡口惊涛奔。\r\n空山万木尽立死，未觉阳气回深根。\r\n茅檐老父坐无褐，举首但望开晴暾。\r\n苦寒如此岂宜客，嗟我岁晚飘羁魂。\r\n寻常在舍信可乐，床头每有松醪存。\r\n山中炭贱地炉暖，儿女环坐忘卑尊。\r\n鸟飞欲断况无友，十日不敢开衡门。\r\n朅来京师每晨出，强逐车马朝天阍。\r\n归时颜色暗如土，破屋暝作饥鸢蹲。\r\n陌头酒价虽苦贵，一斗三百谁能论。\r\n急呼取醉竟高卧，布被絮薄终难温。\r\n却思健儿戍西北，千里积雪连昆仑。\r\n河冰踏碎马蹄热，夜斫坚垒收羌浑。\r\n书生只解弄口颊，无力可报朝廷恩。\r\n不如早上乞身疏，一蓑归钓江南村。"
        },
        {
            "title": "送董湖州",
            "content": "五马贵专城，花兼赤绶明。\r\n政条民乍识，赋籍吏初呈。\r\n山笼输茶至，溪船摘芰行。\r\n非将茗霅水，谁比使君清？"
        },
        {
            "title": "姑苏杂咏 临顿里（十首）",
            "content": "澹泊心情在，萧疏鬓影残。\r\n引泉规作沼，留笋待成竿。\r\n自洗沾泥屐，谁收挂壁冠。\r\n毛公新有约，月夜礼天坛。¤"
        },
        {
            "title": "美人扑蝶图",
            "content": "花枝扬扬蝶宛宛，风多力薄飞难远。\r\n美人一见空伤情，舞衣春来绣不成。\r\n乍过帘前寻不见，却入深丛避莺燕。\r\n一双扑得和落花，金粉香痕满罗扇。\r\n笑看独向园中归，东家西家休乱飞。"
        },
        {
            "title": "姑苏杂咏 三高祠三首 张翰",
            "content": "洛阳忽忆鲙鲈肥，便趁秋风问钓矶。\r\n犹恨季鹰辞未早，不邀二陆共船归。"
        },
        {
            "title": "折杨柳歌词（二首）",
            "content": "江头横吹悲，北客休南去。\r\n闻道武昌门，愁人无别树。"
        },
        {
            "title": "吴僧日章讲师赴召修蒋山普度佛事既罢东归送",
            "content": "万人拥坐听潮音，宝刹曾迂玉驾临。\r\n佛法晓敷三藏秘，帝恩春及九原深。\r\n钟山坐处花频雨，练浦归时树欲阴。\r\n拟问楞伽嗟已别，楚江飞锡暮沉沉。¤\r\n\r\n【注释】：【原题】：\r\n吴僧日章讲师赴召修蒋山普度佛事既罢东归送别（二首）"
        },
        {
            "title": "寄家书",
            "content": "底事乡书累日修，路长唯恐有沉浮。\r\n还忧得到家添忆，不敢多言客里愁。"
        },
        {
            "title": "秋夜同周著作宿娄浦",
            "content": "小廨寒依竹浦云，酒阑相对说离群。\r\n一声新雁谁先听，今夜江南我共君。"
        },
        {
            "title": "赋得真娘墓送蟾上人之虎丘",
            "content": "色相终坏灭，佳人能久妍。\r\n断碑山寺里，小冢竹林边。\r\n兰叶春风带，苔花莫雨钿。\r\n情留吴苑客，梦逐楚台仙。\r\n高僧方宴坐，身在散花天。"
        },
        {
            "title": "送乌城冯明府",
            "content": "青山若下南，一骑入晴岚。\r\n县治琴声古，泉香酒味甘。\r\n竹栏春护鸭，苇箔夏分蚕。\r\n大小冯君后，传家尔最堪。"
        },
        {
            "title": "暮春送陈郎中出守醉李",
            "content": "出幕方为郡，行车动画轮。\r\n图书归省吏，风俗问州人。\r\n塘水龙鳞细，城槐兔目新。\r\n莫言花已尽，君到自阳春。"
        },
        {
            "title": "晚立西浦渡",
            "content": "鬓丝微映钓丝轻，水叶惊风细浪生。\r\n谁见晚凉人立处，数株杨柳一蝉鸣。"
        },
        {
            "title": "田家夜舂",
            "content": "新妇春粮独睡迟，夜寒茅屋雨来时。\r\n灯前每嘱儿休哭，明日行人要早炊。\r\n\r\n【注释】：元末明初战乱是很多的。诗写的是这个背景下的一个生活场景：尽管是寒冷的雨夜，加上幼儿啼哭，农妇还是必须连夜春米，为出征的人准备早饭。\r\n【解释】①新妇--－主妇。诗中写她有了儿子，不是一般说的新婚妇，舂粮--用杵捣米。②每嘱--一再\r\n嘱咐。（因为孩子夜晚总是啼哭。）③行人--出征的人。早炊--早饭。"
        },
        {
            "title": "姑苏杂咏 三高祠三首 陆龟蒙",
            "content": "鸭群无食水田荒，风雨孤篷载笔床。\r\n犹有新诗惊太守，醉中挥翰木兰堂。"
        },
        {
            "title": "姑苏杂咏 毛公坛",
            "content": "欲观汉坛符，东上缥缈峰。\r\n葛花坠寒露，夕饮清心胸。\r\n月出太湖水，鹤鸣空涧松。\r\n真境久寂寥，苍苔蠙灵踪。\r\n尝闻绿毛叟，变化犹神龙。\r\n世人岂得见，偶许樵夫逢。\r\n攀阴力易疲，探玄志难从。\r\n归出白云外，空闻仙观钟。"
        },
        {
            "title": "赠朱山人",
            "content": "老来嫌众累，依涧独开房。\r\n积雨苔生桁，回风叶满床。\r\n学僧持净律，避客录奇方。\r\n若问尘中事，无闻不是忘。"
        },
        {
            "title": "姑苏杂咏 师子林十二咏 修竹谷",
            "content": "翠雨落经床，林鸠午鸣后。\r\n笋出恐人来，编篱遮谷口。"
        },
        {
            "title": "次韵西园公咏梅二首",
            "content": "雪中无伴只孤芳，倚竹元非翠袖妆。\r\n马上忽逢临水驿，鹤边忽见向山房。\r\n春愁寂寞天应老，夜色朦胧月亦香。\r\n此地一尊聊自恋，扬州回首已凄凉。"
        },
        {
            "title": "姑苏杂咏 吴女坟",
            "content": "鱼灯照艳魄，夜冷珠衣薄。\r\n白玉土中埋，红兰霜后落。\r\n不乘台上凤，空舞桥边鹤。\r\n韩重未归来，泉宫秋寂寞。"
        },
        {
            "title": "田园书事",
            "content": "西园春去绿阴成，已觉南窗枕簟清。\r\n帘卷斜阳归燕入，池生芳草乱蛙鸣。\r\n叶过谷雨花犹在，衣近梅天润易生。\r\n独坐正知闲昼永，吟余消尽篆烟轻。"
        },
        {
            "title": "题画",
            "content": "落日青山影在沙，镜湖波净过荷花。\r\n云间树底参差屋，借问谁家是贺家？"
        },
        {
            "title": "姑苏杂咏 阖闾墓",
            "content": "水银为海接黄泉，一穴曾劳万卒穿。\r\n谩说深机防盗贼，难令朽骨化神仙。\r\n空山虎去秋风后，废榭乌啼夜月边。\r\n地下应知无敌国，何须深葬剑三千。"
        },
        {
            "title": "姑苏杂咏 言公井",
            "content": "寥寥武城宰，遗井虞山阴。\r\n千载汲未竭，九仞功应深。\r\n艺囿自可灌，道源谁复寻。\r\n弦歌听已歇，瓶绠看还沉。\r\n无为渫弗食，恻恻起叹音。\r\n一瓢乐未改，庶几回也心。"
        },
        {
            "title": "郊墅杂赋（十六首）",
            "content": "狂多爱出游，日日问江头。\r\n小草皆春意，遥山自晚愁。\r\n酒中时有得，物外复何求。\r\n不咏骚人调，蘼芜任满洲。¤"
        },
        {
            "title": "赋得蝉送别",
            "content": "疏槐细柳中，凉占一枝风。\r\n蜕出形犹弱，惊飞响未终。\r\n雨来林馆静，日下驿门空。\r\n离管尊前发，凄凉调正同。"
        },
        {
            "title": "赠金华隐者",
            "content": "我闻名山洞府三十六，一一灵迹纪真箓。\r\n金华秀出向东南，远胜阳明与勾曲。\r\n楼台缥缈开烟霞，天帝赐与神仙家。\r\n灵源有路不可入，但见几片流出云中花。\r\n子房之师赤松子，三千年前亦居此。\r\n飞行恍惚谁解寻，漫说至今犹不死。\r\n松花酒熟何处游，瑶草自绿春岩幽。\r\n群羊卧地散如石，老鹿耕田驯似牛。\r\n闻有隐君子，乃是学仙者。\r\n自从入山中，不曾到山下。\r\n世人莫知其姓名，以山呼之不敢轻。\r\n樵夫忽见苦未识，识疑便是黄初平。\r\n嗟我胡为在尘网，远望高峰若天壤。\r\n茯苓夜煮倘许飧，铁杖来敲石门响。"
        },
        {
            "title": "醉仙图",
            "content": "酒满长生癭木瓢，花开仙馆宴春宵。\r\n飞琼何事坚辞饮，应恐清都误早朝。"
        },
        {
            "title": "题朱氏梅雪轩",
            "content": "石城山居梅万坞，冒雪曾来扣僧户。\r\n烂然如见会群妃，白凤缤纷下瑶圃。\r\n数片轻吹着鬓华，乍看是雪又疑花。\r\n迷魂乱眼春如海，那辨南枝映竹斜。\r\n独披鹤氅穿林去，冻压寒梢应几树。\r\n听响方知夜洒时，闻香始识繁开处。\r\n回首春风忆旧游，梦寻归路隔罗浮。\r\n年来驴背无诗思，醉踏尘埃空自愁。\r\n闻道君家溪上下，玉蕊琼英巧相亚。\r\n履迹谁来东郭朝，笛声不起南楼夜。\r\n翠羽惊啼莫怨猜，破寒宜共一樽开。\r\n雪晴花发须相记，我亦扁舟乘兴来。"
        },
        {
            "title": "题张来仪画赠张伯醇",
            "content": "风起涧声乱，景寒云气深。\r\n山人归卧晚，诗意满秋林。"
        },
        {
            "title": "李夫人歌",
            "content": "延年罢歌少翁望，兰芬凄凄销复帐。\r\n临殁最难忘，欷歔不相向。\r\n陈杯觞，列灯火。\r\n是耶非，幄中坐。\r\n新宫漏残星欲堕。"
        },
        {
            "title": "次韵杨礼曹移疾之作",
            "content": "养疾深扉掩，还应谢俗交。\r\n鸟多风和语，葵晚雨缄苞。\r\n印向闲厅锁，钟闻近寺敲。\r\n相思愁莫遏，高树古城坳。"
        },
        {
            "title": "楚宫",
            "content": "雨去云来十二峰，渚宫楼阁暮重重。\r\n细腰无限空相妒，不觉瑶姬梦里逢。"
        },
        {
            "title": "夜至阳城田家",
            "content": "东津渡头初月辉，南陵寺里远钟微。\r\n主人入夜门未掩，蒲响满塘鹅鸭归。"
        },
        {
            "title": "里巫行",
            "content": "里人有病不饮药，神君一来疫鬼却。\r\n走迎老巫夜降神，白杨赤鲤纵横陈。\r\n男女殷勤案前拜，家贫无肴神勿怪。\r\n老巫击鼓舞且歌，纸钱索索阴风多。\r\n巫言汝寿当止此，神念汝虔赊汝死。\r\n送神上马巫出门，家人登屋啼招魂。"
        },
        {
            "title": "焚香",
            "content": "斜霏动远吹，暗馥留微火。\r\n心事共成灰，窗间一翁坐。"
        },
        {
            "title": "送顾军咨归梁溪",
            "content": "新柳休攀短短条，离愁似雪未能销。\r\n春回废苑还芳草，人渡空江正落潮。\r\n德曜宅前今独去，平津门下旧相招。\r\n重来莫在花开后，拟听狂歌醉几朝。"
        },
        {
            "title": "送张羽后夜坐西斋",
            "content": "闲斋听钟坐，忧绪怅多端。\r\n鸣雁雨中急，离人江上寒。\r\n秋灯下木叶，夜艇隔风湍。\r\n别后情萧索，方知旧会欢。"
        },
        {
            "title": "娄江寓舍喜王七隅见过却送还郭",
            "content": "送君只过孝廉桥，不似君来访我遥。\r\n路未同归鸿杳杳，门方孤掩竹萧萧。\r\n远愁忽与钟声至，残醉微兼烛烬销。\r\n莫道扁舟难重过，寒江日日有回潮。"
        },
        {
            "title": "送陈则",
            "content": "挟策去谁亲，侯门不礼宾。\r\n愁边长夜雨，梦里少年春。\r\n树引离乡路，花骄失意人。\r\n一杯歌短调，相送欲沾巾。"
        },
        {
            "title": "秋日江居写怀（七首）",
            "content": "丧乱将家幸得全，客中长耻受人怜。\r\n妻能守道同王霸，婢不知诗异郑玄。\r\n借得种蔬傍舍地，分来灌菊别池泉。\r\n却欣远迹无相问，一棹秋风笠泽边。¤"
        },
        {
            "title": "送赵史君致仕归别业",
            "content": "久仕江湖白发长，今年得许乞身章。\r\n吏收封印朝辞郡，人贺悬车晚在乡。\r\n家箧已添新著稿，官衫未歇旧熏香。\r\n南风别墅初归处，应坐肩舆看种秧。"
        },
        {
            "title": "射鸭词",
            "content": "射鸭去，清江曙。\r\n射鸭返，回塘晚。\r\n秋菱叶烂烟雨晴，鸭群未下媒先鸣。\r\n草翳低遮竹弓彀，水冷田空鸭多瘦。\r\n行舟莫来使鸭惊，得食忘猜正相斗。\r\n觜唼唼，毛暐暐，潜机一发那得知。"
        },
        {
            "title": "过北塘道中（四首）",
            "content": "若欲看春春色稀，乱后何处有芳菲。\r\n晚莺啼歇野寂寂，双树溪边人独归。"
        },
        {
            "title": "江村即事",
            "content": "野岸江村雨熟梅，水平风软燕飞回。\r\n小舟送饷荷包饭，远旆招沽竹酝醅。"
        },
        {
            "title": "别吕隐君",
            "content": "孤舟晚溪口，欲去重回首。\r\n不忍别青山，况此山中友。"
        },
        {
            "title": "读韦苏州诗",
            "content": "扫阁焚香昼卷帷，绿槐疏雨夏初时。\r\n客忧何物能消遣，一帙苏州刺史诗。"
        },
        {
            "title": "期陈则不至闻宿清隐兰若",
            "content": "幽禽雨中响，门掩春塘绿。\r\n思君暮不来，应伴山僧宿。"
        },
        {
            "title": "盗发汉侍中许彧墓",
            "content": "古冢竟谁穿，虚传锢最坚。\r\n玉鱼宵已出，石兽晓犹眠。\r\n长夜俄看月，幽台不掩泉。\r\n须知摸金者，亦到汉陵前。"
        },
        {
            "title": "野田行",
            "content": "白杨树下谁家坟，火烧野草碑无文。\r\n路傍尚卧双石马，行人指是故将军。\r\n当时发卒开阴宅，千车送葬城南陌。\r\n子孙今去野人来，高处牧羊低种麦。\r\n平生意气安在哉，棘丛暮雨棠梨开。\r\n百年富贵何足恃，雍门之琴良可哀。"
        },
        {
            "title": "奉天殿进元史",
            "content": "诏预编摩辱主知，布衣亦得拜龙墀。\r\n书成一代存殷鉴，朝列千官备汉仪。\r\n漏尽秋城催仗早，烛明春殿卷帘迟。\r\n时清机务应多暇，阁下从容幸一披。"
        },
        {
            "title": "皋桥（在阊门内，由汉皋伯通所居得名。唐妓",
            "content": "阊门啼早鸦，拂面见飞花。\r\n绿水通螭舫，红桥过犊车。\r\n谁寻伯通宅，只问泰娘家。\r\n\r\n【注释】：【原题】：\r\n皋桥（在阊门内，由汉皋伯通所居得名。唐妓泰娘亦居此\r\n焉）"
        },
        {
            "title": "城西客舍送周著作砥",
            "content": "客中寒食后，惆怅送君违。\r\n花隐归城旆，风吹渡水衣。\r\n夜窗炊黍散，春苑斗茶稀。\r\n谁念西斋雨，相思独掩扉。"
        },
        {
            "title": "姑苏杂咏 甫里即事四首",
            "content": "长桥短桥杨柳，前浦后浦荷花。\r\n人看旗出酒市，鸥送船归钓家。\r\n风波欲起不起，烟日将斜未斜。\r\n绝胜苕中剡曲，金齑玉鲙堪夸。¤"
        },
        {
            "title": "姑苏杂咏 寒泉（在支硎山）",
            "content": "远络丛峰间，平流盘石上。\r\n月照欲成潭，风吹不生浪。\r\n声兼寒叶下，色映秋苔涨。\r\n野客照羸颜，曾来倚筇杖。"
        },
        {
            "title": "姑苏杂咏 南园",
            "content": "君不见平乐馆，古城何处寒云满。\r\n君不见奉诚园，荒台无踪秋草繁。\r\n白日沉山水归海，寒暑频催陵谷改。\r\n皇天大运有推移，富贵于人岂长在。\r\n请看当年广陵王，双旌六纛何辉光。\r\n幸逢中国久多故，一家割据夸雄强。\r\n园中欢游恐迟暮，美人能歌客能赋。\r\n车马春风日日来，杨花吹满城南路。\r\n叠石为山，引泉为池，辟疆旧园何足奇。\r\n经营三十年，欲令子孙永保之。\r\n不知回首今几时，繁华扫地无复遗。\r\n门掩愁鸱啸风雨，种菜老翁来作主。\r\n空余怪石卧池边，欲问兴亡不能语。\r\n春已去，人不来。\r\n一树两树桃花开，射堂踘圃俱青苔。\r\n何须雍门琴，但令对此便可哀。\r\n人生不饮胡为哉？人生不饮胡为哉？\r\n\r\n【注释】：【注释】：\r\n（在城南，吴越广陵王钱元镠所辟，营之三十年胜甲吴中\r\n。今郡学前菜圃也）"
        },
        {
            "title": "秦筝曲",
            "content": "娇弦细语发砑罗，臂动玉钏鸣相和。\r\n关云陇月愁思多。\r\n愁思多，听此曲。\r\n停蜀琴，罢燕筑。"
        },
        {
            "title": "题朱泽民荆南旧业图",
            "content": "睢阳醉磨一斗墨，梦落荆南写秋色。\r\n大阴垂雨尚淋漓，哀壑回风更萧瑟。\r\n枫林思入烟雾清，湖水愁翻浪波白。\r\n溪上初逢野老航，山中远见先生宅。\r\n秫田半顷连圩区，茅屋三间倚萝薜。\r\n僧来看竹乘小舆，客去寻岑借高屐。\r\n任公台下石可坐，周侯庙前路曾识。\r\n虎迹时留暮台紫，蛟气或化秋云黑。\r\n城郭当年别已久，风尘此日归不得。\r\n落日书斋半壁明，图画卧对空相忆。"
        },
        {
            "title": "红叶",
            "content": "霜染满林红，萧疎夕照中。\r\n曾供写秋怨，流出上阳宫。"
        },
        {
            "title": "赠杨荥阳",
            "content": "嘉陵美山水，亦复富文彦。\r\n杨君产其邦，材拔性高狷。\r\n布衣走名都，早入艺林选。\r\n客屈稷下谈，王邀邺中宴。\r\n出门得名声，不假亲旧援。\r\n匣剑未久埋，囊锥已先见。\r\n吐词实瑰奇，读者心欲颤。\r\n刀鸣斗夫勇，花妥笑女倩。\r\n如观广场中，百戏张曼衍。\r\n平生眼无人，遇我独相善。\r\n陌头每并出，两骑无后先。\r\n喜从兔园游，惭受狗监荐。\r\n君歌我固服，我赋君亦羡。\r\n堕筵吟帽乌，踏席舞裙茜。\r\n醉中共笑语，往往杂谐谚。\r\n有时出城西，山水恣攀践。\r\n岩眠曙猿惊，涧饮夏莺啭。\r\n吴宫妓去榭，萧寺僧开殿。\r\n龙门剥阴苔，高什记题遍。\r\n欢游正相酣，世事忽惊变。\r\n朋俦半生死，一世如激电。\r\n我棹返江浔，君车赴淮甸。\r\n旋闻逐流人，居濠又移汴。\r\n一身去何赍，空橐唯破砚。\r\n危途晚行疲，欲进足如罥。\r\n狼来树杪避，蝎走灯下见。\r\n渡河自撑篙，水急船断纤。\r\n及至秋已深，旧褐风裂片。\r\n难寻高阳饮，空吊鄢陵战。\r\n圣恩忽加怜，收拔佐山县。\r\n卑曹敢云辞，执版谒府掾。\r\n官庖尽炊藜，民赋半输绢。\r\n低飞蓬蒿间，不异雉带箭。\r\n有亲寓京师，年老阙供馔。\r\n欲奉朝夕欢，去职胡敢擅。\r\n晨上宰相书，得归遂微愿。\r\n上堂具珍鲑，呼妇卖钗钏。\r\n我时别君久，问讯愧无便。\r\n空题忆君诗，细字书满卷。\r\n今春被诏起，前史预编撰。\r\n始来长干门，杨柳正飞燕。\r\n逢君风尘余，不改旧颜面。\r\n握手话苦辛，悲喜杂庆唁。\r\n客中虽无钱，自写赊酒券。\r\n邀来卧东阁，月出初锁院。\r\n君言涉艰难，壮志今已倦。\r\n回头悟前非，更名慕蘧瑗。\r\n我闻棠谿金，不畏经百炼。\r\n胡为暂失路，遽欲老贫贱。\r\n吾皇奋神武，四海始安奠。\r\n栈通谕夷文，驿走征士传。\r\n时巡抗霓旌，肆觐冠星弁。\r\n功成万瑞集，礼欲议封禅。\r\n君才适时需，正若当暑扇。\r\n手持照国珠，胸出补衮线。\r\n便应上金銮，立对被天眷。\r\n嗟余忝载笔，鼠璞难自衒。\r\n幸兹际昌辰，魏阙宁不恋。\r\n但忧误蒙恩，不称终冒谴。\r\n秋风楚潮满，归舸帆欲转。\r\n君若念故交，殷勤一相饯。"
        },
        {
            "title": "江上逢旧妓李氏见过（四首）",
            "content": "平常歌舞不能闲，多在青春甲第间。\r\n借问年来还到否，朱门风雨几家关。"
        },
        {
            "title": "客馆夜见亮师画上有余吕二山人诗",
            "content": "上人图画故人诗，相见灯前夜雨时。\r\n无限云山与烟树，总含秋色是相思。"
        },
        {
            "title": "荷叶",
            "content": "楚服新裁得，吴筒旧制成。\r\n圆应问荇菜，密欲翳莲茎。\r\n声中乱雨至，阴下一鱼行。\r\n桂棹还思折，江南日暮情。"
        },
        {
            "title": "郊墅杂赋（十六首）",
            "content": "乱渚交交白，平芜漫漫青。\r\n卖薪沙店远，祈谷水祠灵。\r\n密雨侵蓑重，微风过网腥。\r\n江边多酒伴，春去不曾醒。¤"
        },
        {
            "title": "送丕上人还四明育王寺",
            "content": "解夏还寻旧寺栖，满船黄叶过长溪。\r\n袈裟影入秋山远，舍利光悬夜塔低。\r\n鹅识讲时常绕听，猿知定后不惊啼。\r\n却惭扰扰尘中客，觉路如今去尚迷。"
        },
        {
            "title": "魏宫",
            "content": "翡翠明珠入贡频，承恩长占邺宫春。\r\n至尊莫信陈王赋，那得人间有洛神。"
        },
        {
            "title": "观弈图",
            "content": "错向山中立看棋，家人日暮待薪炊。\r\n如何一局成千载，应是仙翁下子迟。"
        },
        {
            "title": "小长干曲",
            "content": "郎采菱叶尖，妾采荷叶圆。\r\n石城愁日暮，各自拨归船。"
        },
        {
            "title": "夜雨江馆写怀（二首）",
            "content": "愁解寻人不得辞，小窗疏竹雨来时。\r\n江湖今夜全家客，犹胜飘零两处思。"
        },
        {
            "title": "客舍雨中听江卿吹箫",
            "content": "客中久不闻丝竹，此夕逢君吹紫玉。\r\n断猿哀雁总惊啼，我亦无端泪相续。\r\n数声袅袅复呜呜，散入寒云细欲无。\r\n愁望洞庭空落木，梦游秦苑总荒芜。\r\n曲中识诉君心苦，不道人听更凄楚。\r\n关山灯下叹羁臣，江浦舟中泣嫠妇。\r\n忆昨阊门费酒赀，玉人邀坐弄参差。\r\n彩霞深院花开处，明月高楼鹤去时。\r\n如今忽在他乡外，风雨寒窗两憔悴。\r\n恨无百斛金陵春，同上凤凰台上醉。\r\n始知嶰谷枯篁枝，中有人间无限悲。\r\n愿君袖归挂高壁，莫更相逢容易吹。"
        },
        {
            "title": "早至阙下候朝",
            "content": "月明立傍御沟桥，半启宫门未放朝。\r\n驺吏忽传丞相至，火城如昼晓寒销。"
        },
        {
            "title": "江村乐（四首）",
            "content": "一犬行随饷榼，群蛾飞绕缲车。\r\n江边女去摘芡，城里人来卖茶。"
        },
        {
            "title": "闻笛",
            "content": "横吹才听泪已流，寒灯照雨宿江头。\r\n凭君莫作关山曲，乱世人人易得愁。"
        },
        {
            "title": "西坞",
            "content": "空山啄木声敲铿，花落水流纵复横。\r\n松风吹壁鹤翎堕，梅雨过溪鱼子生。\r\n尚有人家机杼远，更无尘土衣裳轻。\r\n斜阳已没月未出，樵子归时吾独行。"
        },
        {
            "title": "晚过浦西桥",
            "content": "春水何长春日短，沙鸭交眠绿莎暖。\r\n晚过桥西不见人，野梅零落江梅断。"
        },
        {
            "title": "姑苏杂咏 师子林十二咏 大石屋",
            "content": "浑沌复轮囷，全无斧凿纹。\r\n门临五湖水，坐纳四山云。"
        },
        {
            "title": "春思",
            "content": "愁兼杨柳一丝丝，客舍江南暮雨时。\r\n自入春来才思减，杏花开过不题诗。"
        },
        {
            "title": "逢张架阁",
            "content": "花落江南酒市春，逢君归骑带京尘。\r\n一杯相属成知己，何必平生是故人。"
        },
        {
            "title": "赴京道中逢还乡友",
            "content": "我去君却归，相逢立途次。\r\n欲寄故乡言，先询上京事。"
        },
        {
            "title": "戏和徐七见寄卧闻邻槽酒声之作",
            "content": "春泻邻槽入夜闻，远疑泉响隔松云。\r\n题诗为问醒眠客，几滴还能醉得君？"
        },
        {
            "title": "秋日江居写怀（七首）",
            "content": "风尘零落旧衣冠，独客江边自少欢。\r\n门巷有人催税到，邻家无处借书看。\r\n野虫催响天将夕，篱豆垂花雨稍寒。\r\n终卧此乡应不憾，只忧飘泊尚难安。¤"
        },
        {
            "title": "金征士玟雨中见过留宿（二首）",
            "content": "莫辞同宿掩书帏，乱后萧条故旧稀。\r\n预恐明朝风雨歇，满江春水送君归。"
        },
        {
            "title": "送顾倅之钱塘",
            "content": "之官即胜游，送别漫多愁。\r\n草色荒宫燕，槐阴远驿驺。\r\n湖通朝汲井，潮动夜眠楼。\r\n早向临平过，荷花已欲秋。"
        },
        {
            "title": "王七招饮余游紫藤坞值雪失期",
            "content": "孤舟山水雪晴时，看到梅花一万枝。\r\n东崦题诗西崦醉，等闲忘却故人期。"
        },
        {
            "title": "穆陵行",
            "content": "楼船载国沉海水，金槌昼入三泉里。\r\n空中玉马不闻嘶，日落寝园秋色起。\r\n鱼灯夜灭随户开，弓剑已出空幽台。\r\n髡胡暗识宝气尽，六陵松柏悲风来。\r\n玉颅深注驼酥酒，误比戎王月支首。\r\n百年帝魄泣穹庐，醉骨饮冤愁不朽。\r\n幸逢中国真龙飞，一函雨露江南归。\r\n环佩重游故山月，冬青树死遗民非。\r\n千秋谁解锢南山，世运兴亡覆掌间。\r\n起辇谷前马蹄散，白草无人浇麦饭。"
        },
        {
            "title": "姑苏杂咏 越来溪（在横山下）",
            "content": "溪上山不改，溪边台已倾。\r\n越兵来处路，流水尚哀声。\r\n昨日荷花生，今朝菱叶死。\r\n亡国不知谁，空令怨溪水。"
        },
        {
            "title": "江上春日遣怀",
            "content": "江上逢春已两回，客中时序苦相催。\r\n蛛营户网虫初出，雀借檐巢燕未来。\r\n年少即闲真信拙，诗成虽好可言才。\r\n如今欲向南邻叟，旋乞垂杨绕舍栽。"
        },
        {
            "title": "碧筒饮",
            "content": "绿觞卷高叶，醉吸清香度。\r\n酒泻正何如，风倾晓盘露。"
        },
        {
            "title": "黄荃子母兔",
            "content": "阳坡日暖眼迷离，芳草春眠对两儿。\r\n谁道姮娥曾作伴，广寒孤宿已多时。"
        },
        {
            "title": "姑苏杂咏 干将墓",
            "content": "干将善铸剑，剑成终杀身。\r\n吴伯亦遂亡，神物岂不神。\r\n始知服诸侯，威武不及仁。\r\n徒劳冶金铁，精光动星辰。\r\n莫邪应同埋，荒草千古春。\r\n青蛇冢间出，犹欲恐耕人。"
        },
        {
            "title": "江上早发",
            "content": "苍苍汀雾起，何处望高城。\r\n游子晓初发，居人寒未耕。\r\n犬鸣林月落，鱼跃浦风生。\r\n已有先行者，烟中闻棹声。"
        },
        {
            "title": "谢赐衣",
            "content": "胪呼遥捧赐，拜服望蓬莱。\r\n香带炉烟下，光迎扇月开。\r\n奇文天女织，新样内宫裁。\r\n被泽徒深厚，惭无夺锦才。"
        },
        {
            "title": "云山楼阁图",
            "content": "碧树香台锦绣连，画师应见乱离前。\r\n如今风景那堪写，废寺空山锁暮烟。"
        },
        {
            "title": "送唐博士肃移家醉李",
            "content": "杨柳发初齐，春阴废苑西。\r\n故人乘醉别，新鸟傍愁啼。\r\n舟重全家去，诗多一路题。\r\n杏花开北郭，谁复共招携。"
        },
        {
            "title": "步至东皋",
            "content": "斜日半川明，幽人每独行。\r\n愁怀逢暮惨，诗意入秋清。\r\n鸟啄枯杨碎，虫悬落叶轻。\r\n如何得归后，犹似客中情？"
        },
        {
            "title": "姑苏杂咏 甫里即事四首",
            "content": "横网不遮过客，渡船时载归僧。\r\n炊菰饭胜炊稻，采莲歌和采菱。\r\n烟外晚村弄笛，沙边夜店停灯。\r\n短蓑醉拍铜斗，我亦年来稍能。"
        },
        {
            "title": "郊墅杂赋（十六首）",
            "content": "江水舍西东，邻家是钓翁。\r\n路痕深草没，井脉暗潮通。\r\n篱隔蔬边雨，门开竹下风。\r\n不因时卖畚，何事入城中。¤"
        },
        {
            "title": "长门怨",
            "content": "憎宠一时心，尘生旧屋金。\r\n苔滋销履迹，花远度銮音。\r\n暮雀重门迥，秋萤别殿阴。\r\n君明犹不察，妒极是情深。"
        },
        {
            "title": "晚次西陵馆",
            "content": "匹马倦嘶风，萧萧逐转蓬。\r\n地经兵乱后，岁尽客愁中。\r\n晚渡随潮急，寒山旧驿空。\r\n可怜今夜月，相照宿江东。"
        },
        {
            "title": "归鸦",
            "content": "哑哑噪夕辉，争宿不争飞。\r\n未逐冥鸿去，长先野鹤归。\r\n荒村流水远，古戍淡烟微。\r\n借问寒林树，何枝最可依。"
        },
        {
            "title": "早春侍皇太子游东苑池上呈青坊诸公",
            "content": "铜辇出纡徐，春宫昼讲余。\r\n戟烦郎将卫，简授大夫书。\r\n草长园鸣鹿，冰开照跃鱼。\r\n从游伴商皓，忝窃愧何如。"
        },
        {
            "title": "妾薄命",
            "content": "寂寞复寂寞，秋风吹罗幕。\r\n玉阶有微霜，桂树花已落。\r\n昔为卷衣女，承欢在瑶阁。\r\n弃鱼感泪多，当熊惭力弱。\r\n宁知色易老，难求黄金药。\r\n宫深去天远，忧思将何托？君恩非不深，妾命自轻保微躯\r\n愿有报，和亲死沙漠。"
        },
        {
            "title": "送刘将军",
            "content": "朔风吹沙复吹雪，笑解吴钩初欲别。\r\n酒酣击筑和悲歌，将军出关车骑多。"
        },
        {
            "title": "读史十首 王猛",
            "content": "军门被褐异隆中，抱策归秦竟事戎。\r\n犹喜遗言真有识，不教胡马向江东。"
        },
        {
            "title": "姑苏杂咏 香水溪（在吴故宫）",
            "content": "粉痕凝水春溶溶，暖香流出铜沟宫。\r\n月明曾照美人浴，影与荷花相向红。\r\n玉肌羞露谁能见，只有鸳鸯窥半面。\r\n绛绡围掩怯新凉，归卧芙蓉池上殿。\r\n空洗铅妆不洗妖，坐倾人国几良宵。\r\n骊山更有汤泉在，千古愁魂一种销。"
        },
        {
            "title": "金陵喜逢董卿并送还武昌",
            "content": "兵后匆匆记别离，两年音问不相知。\r\n武昌楼下初来日，幕府门前忽见时。\r\n上国花开同醉少，大江潮落独归迟。\r\n莫嗟握手还分手，此会从前岂有期。"
        },
        {
            "title": "雨中春望（时在围中）",
            "content": "郡楼高望见江头，油壁行春事已休。\r\n落尽棠梨寒食雨，只应啼鸟不知愁。"
        },
        {
            "title": "惜花叹",
            "content": "惜花不是爱花娇，赖得花开伴寂寥。\r\n树树长悬铃索护，丛丛频引鹿卢浇。\r\n几回欲折花枝嗅，心恐花伤复停手。\r\n每来花下每题诗，不到花前不持酒。\r\n准拟看花直尽春，春今未尽已愁人。\r\n才留片萼依前砌，全落千英过别邻。\r\n懊恼园中妒花女，画幡不禁狂风雨。\r\n流水残香一夜空，黄鹂魂断无言语。\r\n纵有星星在藓衣，拾来已觉损光辉。\r\n只应独背东窗卧，梦里相随高下飞。"
        },
        {
            "title": "访因师而师适诣余两不相值",
            "content": "我去寻幽院，师来访小园。\r\n休信不相见，相见本无言。"
        },
        {
            "title": "美人图",
            "content": "秋千庭院闭青春，背立谁曾见得真。\r\n莫道不言思忆事，欲言还说与何人。"
        },
        {
            "title": "次韵西园公咏梅二首",
            "content": "如何天与出尘姿，不得芳名入《楚辞》？春后春前曾独采\r\n，江南江北每相思。\r\n微云淡月迷千树，流水空山见一枝。\r\n拟折赠君供寂寞，东风无那欲残时。¤"
        },
        {
            "title": "秋日端居",
            "content": "秋意日萧索，郊园霜露余。\r\n出游无山水，聊复守吾庐。\r\n巷辙久已断，山瓢仍屡虚。\r\n非甘寂寞者，谁乐此闲居。"
        },
        {
            "title": "姑苏杂咏 阳山（在城西北，古名秦余杭山，",
            "content": "我登此山巅，不知此山高。\r\n但觉群山总在下，坐抚其顶同儿曹。\r\n又见太湖动我前，汹涌三十万顷烟波涛。\r\n长风吹人度层嶂，不用仙翁赤城杖。\r\n峰回秋碍海鹘飞，日出夜听天鸡唱。\r\n中有一泉长不枯，乃是蜿蜒神物之所都。\r\n老藤阴森洞府黑，树上不敢留栖乌。\r\n常年祷雨车，来此投今符。\r\n灵旗风转白日晦，马鬛一滴沾三吴。\r\n岩峦苍苍境多异，樵子寻常不曾至。\r\n探幽历险未得归，忽听钟来涧西寺。\r\n此时望青冥，脱略情尘世。\r\n白云冉冉足下起，如欲载我升天行。\r\n古来名贤尽何有，唯有此山长不朽。\r\n欲呼明月海上来，照把长生一瓢酒。\r\n浮丘醉枕肱，洪崖笑开口。\r\n天风吹落浩歌声，地上行人尽回首。\r\n\r\n【注释】：【原题】：\r\n姑苏杂咏\r\n阳山（在城西北，古名秦余杭山，吴中山最高者。中有白\r\n龙湫，旱必祷焉）"
        },
        {
            "title": "姑苏杂咏 采香径（在香山之旁）",
            "content": "晨妆出采芳，零露湿罗裳。\r\n种徙山中品，熏传海外方。\r\n抱筐归蕙径，焚鼎荐兰堂。\r\n未足娱君寝，西施体自香。"
        },
        {
            "title": "明皇秉烛夜游图",
            "content": "华亭楼头日初堕，紫衣催上宫门锁。\r\n大家今夕燕西园，高爇银盘百枝火。\r\n海棠欲睡不得成，红妆照见殊分明。\r\n满庭紫焰作春雾，不知有月空中行。\r\n新谱《霓裳》试初按，内使频呼烧烛换。\r\n知更宫女报铜签，歌舞休催夜方半。\r\n共言醉饮终此宵，明日且免群臣朝。\r\n只忧风露渐欲冷，妃子衣薄愁成娇。\r\n琵琶羯鼓相追续，白日君心欢不足。\r\n此时何暇化光明，去照逃亡小家屋。\r\n姑苏台上长夜歌，江都宫里飞萤多。\r\n一般行乐未知极，烽火忽至将如何。\r\n可怜蜀道归来客，南内凄凉头尽白。\r\n孤灯不照返魂人，梧桐夜雨秋萧瑟。"
        },
        {
            "title": "送陈四秀才还吴",
            "content": "君是故乡人，同作他乡住。\r\n同来不同返，惆怅临分处。\r\n手把长干花，回望长洲树。\r\n恐起忆家心，愁题送君句。"
        },
        {
            "title": "雨中晓卧二首",
            "content": "香断床帏冷未开，雨窗寥落满棂苔。\r\n休轻一枕江边睡，抛却腰金换得来。"
        },
        {
            "title": "夜访芑蟾二释子因宿西涧听琴",
            "content": "清夜独幽寻，岩扉落叶深。\r\n许携陶令酒，来听颖师琴。\r\n人醉月沉阁，乌啼风满林。\r\n应留西涧水，千载写余音。"
        },
        {
            "title": "与刘将军杜文学晚登西城",
            "content": "木落悲南国，城高见北辰。\r\n飘零犹有客，经济岂无人。\r\n鸟过风生翼，龙归雨在鳞。\r\n相期俱努力，天地正烽尘。"
        },
        {
            "title": "扇",
            "content": "皎皎复团团，何人剪素纨。\r\n驱萤临几席，扑蝶近阑干。\r\n似月惊朝见，生风变夏寒。\r\n时移当日弃，莫怨网乘鸾。"
        },
        {
            "title": "对梨花",
            "content": "素香寂寞野亭空，不似秋千院落中。\r\n卧对一枝愁病酒，清明今日雨兼风。"
        },
        {
            "title": "答衍师见赠",
            "content": "衍师本儒生，眉骨甚疏峭。\r\n轩然出人群，快若击霜鹞。\r\n早尝垂长绅，挟册诵周邵。\r\n欲陈兴坏端，往应乞言诏。\r\n乾纲会中颓，四海起攘剽。\r\n仰头望天扃，氛祲匿羲曜。\r\n蕃邦日寻兵，纁玉罢朝頫。\r\n木颠岂绳维，长往遂沦耀。\r\n披缁别家人，欲挽首屡掉。\r\n超哉休远徒，高躅愿追绍。\r\n初来北城刹，驻锡问宗要。\r\n相逢共宵哦，篝火树间照。\r\n篇成出叩钵，锋疾惊楚僄。\r\n我或劝之冠，不答但长笑。\r\n留连忽中离，名山赴佳召。\r\n颇知此行乐，夙志酬历眺。\r\n吴峰戴襆登，楚水投文吊。\r\n江秋雨鸣濑，海曙霞发峤。\r\n灵奇务穷搜，不惮蹑遐徼。\r\n东归始安禅，幽谷斩蓬藋。\r\n坐敷云中衾，薜屋一涧缭。\r\n前年逐戎旃，野出事田獠。\r\n是时阴飙作，山黑卷狂烧。\r\n不畏猛虎过，车宿傍枫庙。\r\n闻师隔烟岭，无寐听猿叫。\r\n晨兴雪满壑，衣湿寒木燎。\r\n空林断樵踪，兀兀见来轿。\r\n相邀至岩扉，山竹穿叫条。\r\n深房煮山药，干叶焰风铫。\r\n顿释行旅颜，瓢绿欣饮釂。\r\n促还不能淹，喧寂叹殊调。\r\n迩来竟何成，三十匪年少。\r\n恨无关弧力，结束从嫖姚。\r\n闲坊借书披，危坐似持钓。\r\n行忧釜见夺，谒恐冠遭溺。\r\n逢人戒谈时，涩缩刀在鞘。\r\n军鼙五月急，市闭无贱粜。\r\n壮气渐欲磨，妻孥困缠绕。\r\n堂筵宾履疏，暑夕行熠耀。\r\n师来赠长句，有誉无鄙诮。\r\n组章眩芬涘，金奏聆要眇。\r\n据梧起豪诵，心疢浑可疗。\r\n回顾平生吟，真咽蚯蚓窍。\r\n上天宰玄化，乱治方叵料。\r\n性命如穷鳞，倘或脱罾枿。\r\n卜居计已决，不待龟灼燋。\r\n过湖就稻蟹，静处容不肖。\r\n安能效群女，倚恃斗妍妙。\r\n泳风或鸣桡，耕月还荷。\r\n师当重见寻，东皋一舒啸。"
        },
        {
            "title": "剡原九曲（九首）",
            "content": "俗驾不可到，有地岙中小。\r\n回回别涧通，宛宛连岗绕。\r\n人家陵谷暗，不见旭光晓。\r\n东作起炊藜，惟应候啼鸟。¤\r\n\r\n【注释】：【注释】：\r\n（《缶鸣集·泛南溪》之二。）"
        },
        {
            "title": "客馆秋怀",
            "content": "独卧愁空馆，墙阴野豆开。\r\n暑将潮气敛，秋与竹声来。\r\n身贱多违志，时清少弃材。\r\n惭非张仲蔚，门户有蒿莱。"
        },
        {
            "title": "游石湖",
            "content": "绿杨摇曳蘸湖波，鸥鹭频惊画舫过。\r\n《白苎》歌残风欲起，美人应怯暮寒多。"
        },
        {
            "title": "和王耕云与愚庵倡和诗二首",
            "content": "欲望城西礼白云，数峰苍翠晚粼粼。\r\n谁知邂逅东归客，亦是香山社里人。"
        },
        {
            "title": "采茶词",
            "content": "雷过溪山碧云暖，幽丛半吐枪旗短。\r\n银钗女儿相应歌，筐中摘得谁最多？归来清香犹在手，高\r\n品先将呈太守。\r\n竹炉新焙未得尝，笼盛贩与湖南商。\r\n山家不解种禾黍，衣食年年在春雨。"
        },
        {
            "title": "端午席上咏美人彩索钗符（二首）",
            "content": "灵篆贮纱囊，熏风绿鬓傍。\r\n从今能镇胆，不怯睡空房。"
        },
        {
            "title": "登西涧小阁",
            "content": "层槛构云牢，清寒洒客袍。\r\n石棱添涧险，阁势借峰高。\r\n风竹惊栖鸟，霜藤缒饮猱。\r\n欲题因境胜，不敢易挥毫。"
        },
        {
            "title": "姑苏杂咏 天池（在华山）",
            "content": "灵峰可度难，昔闻枕中书。\r\n天池在其巅，每出青芙蕖。\r\n湛如玉女盆，云影含夕虚。\r\n人静时饮鹿，水寒不生鱼。\r\n我来属始春，石壁烟霞舒。\r\n滟滟月出后，泠泠雪销余。\r\n再泛知神清，一酌欣虑除。\r\n何当逐流花，遂造仙人居。"
        },
        {
            "title": "送郑山人听宣谕后归东阳",
            "content": "閤门传诏山人拜，清晓蓬莱望彩霞。\r\n布褐朝天才赴阙，蒲帆带雨又还家。\r\n沈侯咏罢楼沉月，婺女妆残庙掩花。\r\n无限朝廷仁恤意，殷勤归向老农夸。"
        },
        {
            "title": "竹枝歌（六首）",
            "content": "鱼复浦上石累累，恰似侬心无转回。\r\n船归莫道上滩恶，自牵百丈取郎来。"
        },
        {
            "title": "陇头水",
            "content": "人间何处无流水，偏到陇头愁入耳。\r\n夜杂羌歌明月中，秋惊汉梦空山里。\r\n陇阪崎岖九回折，声随到处长呜咽。\r\n欲照愁颜畏水浑，前军曾洗金创血。\r\n回头千里是长安，征人泪枯流不干。"
        },
        {
            "title": "宿张氏江馆",
            "content": "极浦荒云一棹行，远投江馆驻宵程。\r\n客中得酒衔悲喜，乱后逢人说死生。\r\n木叶未空寒鸟聚，海潮欲上曙鸡鸣。\r\n政怜此地无惊扰，归梦如何又入城。"
        },
        {
            "title": "孤雁",
            "content": "衡阳初失伴，归路远飞单。\r\n度陇将书怯，排空作阵难。\r\n呼群云外急，吊影月中残。\r\n不共凫鸑宿，蒹葭夜夜寒。"
        },
        {
            "title": "姑苏杂咏 太湖石",
            "content": "没人采石山根渊，投身不试饥蛟涎。\r\n冯夷不解护潜宝，几片捧出如青莲。\r\n寒姿本是湖水骨，波涛潄击应千年。\r\n初疑鬼怪离洞府，珊瑚铁网相钩连。\r\n嵌空突兀多异态，云吐夏浦芝生田。\r\n龙鳞含雨晚犹润，豹质隐雾朝常鲜。\r\n清音叩罢磬韵远，微靥洗出珠窝圆。\r\n坐移各岫置庭砌，日照仿佛生紫烟。\r\n三峰削成泰华掌，一穴透入仇池天。\r\n醉中时倒倚苍藓，秋风冷逼吟诗肩。\r\n洛阳园墅汴宫苑，当时骈列夸奇妍。\r\n黄罗封盖素毡裹，万里贡饷劳车船。\r\n奢游事歇家园废，尽仆荆棘荒池边。\r\n人生嗜此亦可笑，有身岂得如石坚。\r\n百年零落竟谁在，空品甲乙烦题镌。\r\n又嗟此石何献巧，自召凿洒天全。\r\n不如顽矿世所弃，满山长作牛羊眠。"
        },
        {
            "title": "酬余左司",
            "content": "门巷接垂杨，同邻忘异乡。\r\n儿亲欣见熟，仆立厌言长。\r\n读借风床简，炊分雨碓粱。\r\n乱来成久别，能不为情伤。"
        },
        {
            "title": "送王检校珣赴北平",
            "content": "十年同舍客京华，看遍龙河寺里花。\r\n才进史书朝日下，便纡官绶去天涯。\r\n平芜远塞秋驱骑，衰柳遗宫晚噪鸦。\r\n莫道穷边成久别，待君归草玉堂麻。"
        },
        {
            "title": "次韵过建平县",
            "content": "县虽三户小，地僻罢兵防。\r\n茶市逢山客，枫祠祭石郎。\r\n云埋鸣涧斧，沙胶度溪航。\r\n应爱青山好，经过驻旅装。"
        },
        {
            "title": "煮药",
            "content": "叶燥井泉清，山窗药在铛。\r\n灯前看火候，枕上听潮声。\r\n月上吟方就，香来病已轻。\r\n何时采芝术，养得羽翰成。"
        },
        {
            "title": "吴中亲旧远寄新酒（二首）",
            "content": "双壶远寄碧香新，酒内情多易醉人。\r\n上国岂无千日酿，独怜此是故乡春。"
        },
        {
            "title": "杨白花",
            "content": "杨白花，太轻保不向宫中飞，却度江南落。\r\n美人踏踏连臂歌，山长水阔奈尔何。\r\n奈尔何，春欲晚，何不飞去仍飞返。\r\n洛阳树，多啼鸦。\r\n愁杀人，杨白花。"
        },
        {
            "title": "春夜词",
            "content": "杏烟湿鬓秋千下，银蜡光寒曲屏画。\r\n数漏闲过每睡时，月明微见堕游丝。\r\n欲归自踏娉婷影，风动玉钗花亦冷。\r\n屋贮娇愁锁幔纱，青丝嘶骑醉谁家。\r\n管弦不动空台榭，梦与乌衣语中夜。"
        },
        {
            "title": "悲歌",
            "content": "征途险巇，人乏马饥。\r\n贫少不如富老，美游不如恶归。\r\n浮云随风，零乱四野。\r\n仰天悲歌，泣数行下。"
        },
        {
            "title": "赠丘老师",
            "content": "长春之孙自仙骨，袖有蟠桃食遗核。\r\n平生不学烧汞方，唾视黄金等何物。\r\n满城谁识旧庚桑，白发人中似鹤长。\r\n时上高楼惟独醉，榴皮书破壁尘香。"
        },
        {
            "title": "送李使君镇海昌（州有双庙）",
            "content": "海风千里卷双旌，按辔初闻属部清。\r\n人杂岛夷争午市，潮随山雨入秋城。\r\n鸣狐不近睢阳庙，突骑犹屯广利营。\r\n肯扫帐中容我辞，夜深燃烛卧谈兵。"
        },
        {
            "title": "寄题内弟周思敬野人居",
            "content": "野人何处是幽栖，闻在天随旧宅西。\r\n半屋图书春落蠹，一村花柳昼鸣鸡。\r\n分泉自给烹茶水，待雨惟耕种药畦。\r\n日暮扁舟欲相访，恐惊鸥鸟过前溪。"
        },
        {
            "title": "过刘山人园",
            "content": "欲问幽栖处，花蹊逐涧回。\r\n夕烟罗幕卷，春雨药房开。\r\n野鹤知琴意，山蜂给酒材。\r\n城中少闲客，谁解引车来。"
        },
        {
            "title": "送钱氏两甥度岭",
            "content": "东送投荒去，应归下濑营。\r\n一家十口散，万里两身行。\r\n洞獠欺商市，山魈唤客名。\r\n江边南望泣，不尽渭阳情。"
        },
        {
            "title": "客舍春暮",
            "content": "酒醒闲写送春诗，细雨残花尚一枝。\r\n莫向天涯望芳草，客愁多似去年时。"
        },
        {
            "title": "观军装十咏·麾",
            "content": "彩帛曳长虹，悠悠卷塞风。\r\n三军齐陷阵，应在一挥中。"
        },
        {
            "title": "郊墅杂赋（十六首）",
            "content": "何处可徘徊，林间共水隈。\r\n夜归家犬识，春睡野禽催。\r\n有地唯栽药，无村不见梅。\r\n兴来惭独饮，时唤老农陪。¤"
        },
        {
            "title": "剡原九曲（九首）",
            "content": "山折水暂旋，山开水仍往。\r\n东陂汇初成，秋色弥然广。\r\n碧萝花茸茸，月映石壁上。\r\n何时试沿洄，一理烟中舫。¤\r\n\r\n【注释】：【注释】：\r\n（五代陈文雅隐此，钱忠懿王亲造起之，留旬日而去，后\r\n日至殿中监。）"
        },
        {
            "title": "郊墅杂赋（十六首）",
            "content": "居似临邛宅，耕非鄠杜田。\r\n已偿输税米，未觅卖文钱。\r\n把卷怜长日，看花愧少年。\r\n翛然闭门处，杨柳桔槔边。"
        },
        {
            "title": "姑苏杂咏 吊七姬冢",
            "content": "叠玉连珠弃草根，仙游应逐马嵬魂。\r\n孤坟掩夜香初冷，几帐留春被尚温。\r\n佳丽总伤身薄命，艰危未负主多恩。\r\n争妍无复呈歌舞，寂寂苍苔锁院门。"
        },
        {
            "title": "新弦曲",
            "content": "旧弦解，新弦张，冰丝牵愁六尺长。\r\n宽急频从指边听，金雁参差移不定。\r\n新弦响高调勿促，不如旧弦弹已熟。\r\n怜新厌旧妾恨深，为君试奏《白头吟》。\r\n他日愁如旧弦弃，泣向罗裙带头系。"
        },
        {
            "title": "江上晚眺怀王著作",
            "content": "渡头西望足离情，晚水寒山雪后清。\r\n鸥立断冰流渐远，鸦随残照去还明。\r\n渔人笛过风生浦，估客帆回树隔城。\r\n范蠡祠前春意动，思君欲放酒船行。"
        },
        {
            "title": "过保圣寺",
            "content": "隔江寒雾隐楼台，远逐钟声放艇来。\r\n乱后不知僧已去，几堆红叶寺门开。"
        },
        {
            "title": "端阳写怀",
            "content": "去岁端阳直禁闱，新题帖子进彤扉。\r\n太官供馔分蒲醑，中使传宣赐葛衣。\r\n黄伞回廊朝旭淡，玉炉当殿午薰微。\r\n今朝寂寞江边卧，闲看游船竞渡归。"
        },
        {
            "title": "答陈则见寄",
            "content": "何由慰远思，独咏寄来诗。\r\n行路方难日，清秋欲尽时。\r\n江多惊雁火，树少宿鸟枝。\r\n早晚如相见，应怜有鬓丝。"
        },
        {
            "title": "湘中弦",
            "content": "凉风袅袅月粼粼，竹色兰香秋水滨。\r\n一夜猿声流泪尽，黄陵祠下泊舟人。"
        },
        {
            "title": "咏夏冰",
            "content": "寒收疑冻井，晚荐纳凉宫。\r\n抱洁存天质，销炎夺化工。\r\n气蒸金碗润，色映玉盘空。\r\n弱藻含犹在，纤尘隔未通。\r\n非山宁可倚，是水复当融。\r\n照夜何须月，惊秋讵待风。\r\n制屏应不隐，作佩定难攻。\r\n客貌清谁并，仙肌莹自同。\r\n宜涵筠簟素，愁逼桂炉红。\r\n愿解行人暍，分贻道路中。"
        },
        {
            "title": "游灵岩赋得越来溪",
            "content": "越女游未去，越兵嗟已来。\r\n青山旧溪上，无复见楼台。\r\n过客空惆怅，荷花秋自开。"
        },
        {
            "title": "钱塘送马使君之吴中",
            "content": "樟亭离席散，遥发画幡车。\r\n飞雉新阡麦，啼莺故苑花。\r\n望山登郡阁，行水到田家。\r\n莫道凝香句，前人独可夸。"
        },
        {
            "title": "丛竹图赠内弟周思敬就题",
            "content": "窈窕复蒙茏，千山万竹中。\r\n幽人夜惊起，秋雨共秋风。"
        },
        {
            "title": "凿渠谣",
            "content": "凿渠深，一十寻。\r\n凿渠广，八十丈。\r\n凿渠未苦莫嗟吁，黄河曾开千丈余。\r\n君不见贾尚书。"
        },
        {
            "title": "赠张明府",
            "content": "闻道弹琴处，门前柳带沙。\r\n海珍通估市，湖税减渔家。\r\n暮港迷荷叶，秋田开豆花。\r\n乱来无此地，君政亦堪夸。"
        },
        {
            "title": "过永定废寺",
            "content": "乱后僧何去，门闲落叶时。\r\n画昏秋蠹老，斋断午禽饥。\r\n罢说传心法，犹看赐额碑。\r\n不知兴坏理，来此岂无悲。"
        },
        {
            "title": "秋柳",
            "content": "欲挽长条已不堪，都门无复旧毵毵。\r\n此时愁杀桓司马，暮雨秋风满汉南。"
        },
        {
            "title": "园中",
            "content": "席暖林中憩，衣凉水上归。\r\n腐瓜虫食遍，空树鹤巢稀。\r\n邂逅幽寻得，参差薄愿违。\r\n喜无来往者，秋草没园扉。"
        },
        {
            "title": "姑苏杂咏 鹤媒歌",
            "content": "鹤媒独步荒陂水，仰望云间飞不起。\r\n远看过鸟下南汀，鼓翼相迎似相喜。\r\n共为羽族生水乡，暂从饮啄无猜防。\r\n草盾俄开中潜弩，弋师欢笑媒矜舞。\r\n嗟尔高洁非凡禽，胡为徇食移此心。\r\n受人驯养忘远举，好陷同类机肠深。\r\n呜呼！世间几人号君子，得利相倾亦如此。"
        },
        {
            "title": "圣寿节早朝",
            "content": "天启圣图昌，流虹叶梦祥。\r\n飞龙起江左，战马放山阳。\r\n御柳乘阊阖，仙桃熟建章。\r\n远人陈贡篚，近侍浥炉香。\r\n金镜千秋录，瑶池万岁觞。\r\n小臣歌拜手，尧日正舒长。"
        },
        {
            "title": "青丘子歌",
            "content": "青丘子，泬而清，本是五云阁下之仙卿。\r\n何年降谪在世间，向人不道姓与名。\r\n蹑?厌远游，荷锄懒躬耕。\r\n有剑任羞涩，有书任纵横。\r\n不肯折腰为五斗米，不肯掉舌下七十城。\r\n但好觅诗句，自吟自酬赓。\r\n田间曳杖复带索，傍人不识笑且轻。\r\n谓是鲁迂儒楚狂生，青丘子闻之不分意，吟声出吻不绝咿\r\n咿鸣。\r\n朝吟忘其饥，暮吟散不平。\r\n当其苦吟时，兀兀如被酲。\r\n头发不暇栉，家事不及营。\r\n儿啼不知怜，客至不果迎。\r\n不忧回也空，不慕猗氏盈。\r\n不惭被宽褐，不羡垂华缨。\r\n不问龙虎苦战斗，不管乌兔忙奔倾。\r\n向水际独坐，林中独行。\r\n斫元气，搜元精，造化万物难隐情。\r\n冥茫八极游心兵，坐令无象作有声。\r\n微如破悬虱，壮若屠长鲸。\r\n清同吸沆瀣，险比排峥嵘。\r\n霭霭晴云披，轧轧冻草萌。\r\n高攀天根探月窟，犀照牛渚万怪呈。\r\n妙意俄同鬼神会，佳景每与江山争。\r\n星虹助光气，烟露滋华英。\r\n听音谐《韶》乐，咀味得大羹。\r\n世间无物为我娱，自出金石相轰铿。\r\n江边茅屋风雨晴，闭门睡足诗初成。\r\n叩壶自高歌，不顾俗耳惊。\r\n欲呼君山老父携诸仙所弄之长笛，和我此歌吹月明。\r\n但愁欻忽波浪起，鸟兽骇叫山摇崩。\r\n天帝闻之怒，下谴白鹤迎。\r\n不容在世作狡狯，复结飞佩还瑶京。\r\n\r\n【注释】：【注释】：\r\n（江上有青丘，予徙家其南，因自号青丘子。闲居无事，\r\n终日苦吟，闲作《青丘子歌》言其意，以解诗淫之嘲。）"
        },
        {
            "title": "略上人房竹",
            "content": "幽筿半梢横，山窗纮月明。\r\n上人禅定久，不怕有秋声。"
        },
        {
            "title": "夜饮丁二侃宅听琵琶",
            "content": "江月未出明星悬，主人饮客夜不眠。\r\n坐呼伶儿拨四弦，龙头高撚玉轸圆。\r\n转关未奏濩索先，劳嘈咽切断复连。\r\n涩如清涧溜冻泉，细若碧树吟秋蝉。\r\n忽然繁急何轰阗，风沙满把撒四筵。\r\n雁行惊起飞不联，浮云落叶俱绵绵。\r\n一声抹断万里烟，梦入紫塞愁胡天。\r\n问渠怨恨有几千，口不能说指为传。\r\n令人怅望思往年，梁园楚榭长周旋。\r\n帷中曲宴罗绮鲜，夜遣飞骑迎婵娟。\r\n低鬟出拜绛烛前，文丝香绦搭左肩。\r\n曲项紫凤抱半偏，枫香一调妙入玄。\r\n好手正可羞红莲，座间豪客皆词仙。\r\n举杯邀我赋短篇，赠之醉写蜀锦笺，可当十万缠头钱。\r\n如今远客江海边，欲闻丝音久无缘。\r\n故人已散陵谷迁，生死流落俱堪怜。\r\n今宵听此真偶然，顾影憔悴非昔妍。\r\n长河毾曙落远川，暂当欢娱反忧煎。\r\n向隅无言涕泪涟，此身如在浔阳船。"
        },
        {
            "title": "题黄大痴天池石壁图",
            "content": "黄大痴，滑稽玩世人不知。\r\n疑似阿母傍，再谪偷桃儿。\r\n平生好饮复好画，醉后洒墨秋淋漓。\r\n尝为弟子李少翁，貌得华山绝顶之天池。\r\n乃知别有缩地术，坐移胜景来书帷。\r\n身骑黄鹄去来远，缟素飘落流尘缁。\r\n颍川公子欣得之，手持示我请赋诗。\r\n我闻此中可度难，玉枕秘记传自青牛师。\r\n池生碧莲花，千叶光陆离。\r\n服食可腾化，游空驾云螭。\r\n奈何灵迹久蠙藏，荒竹满野啼猩狸。\r\n寻真羽客不肯一相顾，却借释子营茅茨。\r\n我昔来游早春时，雪残众壑销寒姿。\r\n磴滑不敢骑马上，青鞋自策桃筇枝。\r\n上有烟萝披拂之翠壁，下有沙石荡漾之清漪。\r\n晴天倒影落明镜，正似玉女晓沐高鬟垂。\r\n饮猿忽下藤袅袅，浴鹤乍立风澌澌。\r\n匡庐有池我未到，未省与此谁当奇。\r\n扫石坐其涯，沿洄引流卮。\r\n醉来自照影，俯笑知为谁。\r\n落梅扑香满接綍，暮出东涧钟鸣迟。\r\n归来城郭中，复受尘土欺。\r\n十年胜赏难再得，恍若清梦一断无由追。\r\n朝来观此图，恻怆使我悲。\r\n当时同游已少在，我今未老形先疲。\r\n人生扰扰嗟何为，不达但为高人嗤。\r\n汉南已老司马树，岘首已仆羊公碑。\r\n惟应学道悟真诀，不与陵谷同迁移。\r\n仙岩洞府孰最好，东有地府西峨嵋。\r\n高崖铁锁不可攀援以径上，仰望白云楼观空峨危此山易上\r\n何乃遗，便与猿鹤秋相欺。\r\n欲借太乙舟，夜卧浩荡随风吹。\r\n洞箫呼起千古月，照我白发凉丝丝。\r\n倾玉醪，荐瑶芝，招君来游慎勿辞，无为漫对图画日夕遥\r\n相思。"
        },
        {
            "title": "送王才归钱塘",
            "content": "南归犹落魄，北上已蹉跎。\r\n草草官亭酒，劳劳客路歌。\r\n亲知今日少，山水故乡多。\r\n匕首空留在，酬恩竟若何？"
        },
        {
            "title": "姑苏杂咏 师子林十二咏 指柏轩",
            "content": "清阴护燕几，中有忘言客。\r\n人来问不应，笑指庭前柏。"
        },
        {
            "title": "忆昨行寄吴中诸故人",
            "content": "忆昨结交豪侠客，意气相倾无促戚。\r\n十年离乱如不知，日费黄金出游剧。\r\n狐裘蒙茸欺北风，霹雳应手鸣雕弓。\r\n桓王墓下沙草白，仿佛地似辽城东。\r\n马行雪中四蹄热，流影欲追飞隼灭。\r\n归来笑学曹景宗，生击黄獐饮其血。\r\n皋桥泰娘双翠蛾，唤来尊前为我歌，白日欲没奈愁何。\r\n回潭水绿春始波，此中夜游乐更多。\r\n月出东山白云里，照见船中笛声起。\r\n惊鸥飞过片片轻，有似梅花落江水。\r\n天峰最高明日登，手接飞鸟攀危藤。\r\n龙门路黑不可上，松风吹灭岩中灯。\r\n众客欲归我不能，更度前岭缘崚嶒远携茗器下相候，喜有\r\n白首楞伽僧。\r\n馆娃离宫已为寺，香径无人欲愁思。\r\n醉题高壁墨如鸦，一半欹斜不成字。\r\n夫差城南天下稀，狂游累日忘却归。\r\n座中争起劝我酒，但道饮此无相违。\r\n自从飘零各江海，故旧如今几人在。\r\n荒烟落日野乌啼，寂寞青山颜亦改。\r\n须知少年乐事偏，当饮岂得言无钱。\r\n我今自算虽未老，豪健已觉难如前。\r\n去日已去不可止，来日方来犹可喜。\r\n古来达士有名言，只说人生行乐耳。"
        },
        {
            "title": "闻晚莺时在围城中",
            "content": "昨岁闻孤啭，绿阴山院行。\r\n今朝寝斋雨，重听独含情。\r\n西涧多乔木，何为亦到城。"
        },
        {
            "title": "子夜四时歌",
            "content": "堂上织流黄，堂前看月光。\r\n羞见天孙度，低头入洞房。"
        },
        {
            "title": "送客归闽省觐",
            "content": "秋城闻暮砧，归思忽盈襟。\r\n客久依人遍，亲衰念子深。\r\n青山分岭路，红荔到乡林。\r\n菽水还堪乐，何须季子金。"
        },
        {
            "title": "罗敷行",
            "content": "陌上三月时，柔桑多绿枝。\r\n携筐行采叶，日暮畏蚕饥。\r\n君来驻车马，相逢在桑下。\r\n谩说同心言，不是知音者。\r\n君贵多辉光，妾贱无红妆。\r\n自信田间妇，难从天上郎。\r\n长安画楼宇，无限如花女。\r\n使君当早归，莫共罗敷语。"
        },
        {
            "title": "草堂夜集",
            "content": "山家具鸡黍，夜与故人期。\r\n暂喜逢欢会，都忘在乱离。\r\n火寒移坐密，烛尽得诗迟。\r\n莫听高城角，明朝别又悲。"
        },
        {
            "title": "出郭舟行避雨树下",
            "content": "一片春云雨满川，渔蓑欲借苦无缘。\r\n多情水庙门前柳，遮我孤舟半日眠。"
        },
        {
            "title": "秋日江馆咏怀",
            "content": "十年世事渐多更，自叹而今岂复生。\r\n未有佳儿书谩读，既无俗客酒频倾。\r\n烟生远坞闻鸡唱，潮落平沙见蟹行。\r\n秋后思归凡几度，夕阳江上望高城。"
        },
        {
            "title": "四月朔日休沐雨中",
            "content": "送春风雨苦潺潺，得告今朝免缀班。\r\n卧听鸠啼花落尽，此身如在故园间。"
        },
        {
            "title": "效乐天",
            "content": "谁言我久贱，明时已叨禄。\r\n谁言我苦贫，空仓尚余粟。\r\n辞阙是引退，还乡岂迁逐。\r\n旧宅一架书，荒园数丛菊。\r\n俗缘任妻子，家事烦僮仆。\r\n性懒宜早闲，何须暮年促。\r\n犹著朝士冠，新裁野人服。\r\n杯深午醉重，被暖朝眠熟。\r\n旁人笑寂寞，寂寞吾所欲。\r\n终老亦何求，但惧无此福。\r\n功名如美味，染指已云足。\r\n何待厌饱余，肠胃生疢毒。\r\n请看留侯退，远胜主父族。\r\n我师老子言，知足故不辱。"
        },
        {
            "title": "送胡铉游会稽",
            "content": "山水独行遍，苕溪仍剡溪。\r\n衣逢新火减，舟度杂花迷。\r\n黄绢寻碑读，红裙赌墅携。\r\n清游不能共，肠断听猿啼。"
        },
        {
            "title": "送郑都司赴大将军行营",
            "content": "上公承诏出蓬莱，立马风烟万里开。\r\n赐履已分无棣远，舞戈还见有苗来。\r\n牙前部曲多收绩，幕下宾僚更倚才。\r\n后夜军门知子到，郎星应是近三台。"
        },
        {
            "title": "次韵杨仪曹雨中",
            "content": "雨中池阁晓，清簟荐文漪。\r\n阴恐晴期远，寒疑暑候迟。\r\n荷高擎欲折，柳重舞难欹。\r\n应阻陪高咏，开帘看散丝。"
        },
        {
            "title": "姑苏杂咏 松江亭（在吴江垂虹桥上）",
            "content": "泊舟登危亭，江风堕轻帻。\r\n空明入远眺，天水如不隔。\r\n日落震泽浦，潮来松陵驿。\r\n绵绵洲溆平，莽莽葭菼积。\r\n凭栏不敢唾，下有龙窟宅。\r\n帆归云外秋，鸟下烟中夕。\r\n欲炊菰米饭，待月出海白。\r\n唤起弄珠君，闲吹第三笛。"
        },
        {
            "title": "背面美人图",
            "content": "欲呼回首不知名，背立东风几许情。\r\n莫道画师元不见，倾城虽见画难成。"
        },
        {
            "title": "送曾主簿之平乐",
            "content": "路出桂江东，乡音想未通。\r\n蛇飞山苦雾，鹏运海多风。\r\n木魅长欺客，花蛮少学农。\r\n县厅何处在，椰叶晚阴中。"
        },
        {
            "title": "江上雨中",
            "content": "江涨随沤欲到门，湿云依树易黄昏。\r\n幽居常日无来客，何况萧萧雨满村。"
        },
        {
            "title": "读史十首 韩子",
            "content": "自古南荒窜逐过，佞臣元少直臣多。\r\n官来泷吏休相诮，天要潮人识孟轲。"
        },
        {
            "title": "姑苏杂咏 采莲泾（在城西南）",
            "content": "青房戢多子，采得侬心喜。\r\n今夜水风凉，君王宿船里。\r\n行处绿云迷，歌声一道齐。\r\n回头调越女，何似若耶溪？"
        },
        {
            "title": "送前进士夏尚之归宜春",
            "content": "凄凉庾开府，老去复如何。\r\n故国归鸿少，新朝振鹭多。\r\n菊荒应自叹，麦秀竟谁歌。\r\n相送堪愁思，萧萧楚水波。"
        },
        {
            "title": "姑苏杂咏 灵岩寺",
            "content": "闲上香台望下方，渔村樵坞尽苍苍。\r\n倾城人远苔生径，归寺僧稀叶满廊。\r\n云散池边留塔影，雨来阁外失湖光。\r\n废兴皆幻何须问，独自吟诗送夕阳。"
        },
        {
            "title": "宫女图",
            "content": "女奴扶醉踏苍苔，明月西园侍宴回。\r\n小犬隔花空吠影，夜深宫禁有谁来？"
        },
        {
            "title": "郊墅杂赋（十六首）",
            "content": "红树南江近，青山北郭遥。\r\n江清目渺渺，林冷发萧萧。\r\n食鲙知晨钓，听歌识暮樵。\r\n寻常送归客，不过水西桥。¤"
        },
        {
            "title": "夜逢故郡贺冬至使胡普二博士同宿",
            "content": "会宿本无期，欣逢两旧知。\r\n问年惊别久，候晓畏朝迟。\r\n寒涩高城漏，阳回上苑枝。\r\n明朝使事毕，归骑又天涯。"
        },
        {
            "title": "吴中送顾生归海陵",
            "content": "凉风初变柳，归兴片帆孤。\r\n家向三秋到，田经几岁芜。\r\n旧音犹带楚，新梦未离吴。\r\n明日江南北，相思有雁无？"
        },
        {
            "title": "得故人书知未入京因寄",
            "content": "曾约春深到凤台，君今不到只书来。\r\n满椷离恨床头放，一度相思一展开。"
        },
        {
            "title": "登江阁远怀徐记室与杜进士同赋",
            "content": "凭阑两客怨斜曛，此日同吟只欠君。\r\n江阁虽高犹不见，几重山水几重云。"
        },
        {
            "title": "见燕至",
            "content": "初来如报社前春，好宿茅檐伴客身。\r\n莫入江南旧庭院，杏花风雨总无人。"
        },
        {
            "title": "黑河秋雨引赋赵王孙家琵琶盖其名也",
            "content": "胡天夜裂天垂泣，云压鹰低翻翅湿。\r\n髯王醉影抱寒惊，毡殿嘈嘈箭鸣急。\r\n红冰泪落衰灯下，倒卷河流入弦泻。\r\n瘦驼卧碛歇铃车，扑朔阴沙鬼行野。\r\n汉魂私语鬓风凄，都护营荒咽冻鼙。\r\n兰山木叶连愁起，散入塞门三万里。\r\n梦断金蟾隔烟小，青冢埋声秋不晓。"
        },
        {
            "title": "月夜游太湖",
            "content": "欲寻林屋隐，还过洞庭游。\r\n远水初涵夜，长天尽作秋。\r\n湖如青草阔，月似白莲浮。\r\n万壑风传笛，三更斗挂舟。\r\n叶应随鸟散，山欲趁波流。\r\n浩荡吾何适，鸱夷不可求。"
        },
        {
            "title": "寄题张著作菁山隐居",
            "content": "霞映青山似赤城，归栖闻已谢时名。\r\n半湖残雨收虹影，几树斜阳带鸟声。\r\n竹下逢僧投杖揖，萝间候客抱琴行。\r\n平生应笑王夷甫，末路方言少宦情。"
        },
        {
            "title": "倪元镇墨竹",
            "content": "倪君好画复耽诗，瘦骨秋来似竹枝。\r\n前夜梦回如得见，纸窗斜影月低时。"
        },
        {
            "title": "答徐七记室病中作",
            "content": "空斋孤枕积书间，清瘦怜君变旧颜。\r\n累少亦忧今日乱，病多应赖此身闲。\r\n朝辞邻友看花去，晚候家僮买药还。\r\n知是苦吟犹未废，水边深树掩柴门。"
        },
        {
            "title": "九月八日对菊",
            "content": "预向离边把一杯，黄花多意已能开。\r\n不忧风雨明朝阻，懒逐时人斗折来。"
        },
        {
            "title": "送杨从事从军",
            "content": "南风薰燕麦，送子怅如何。\r\n迢递戎车役，凄凉横笛歌。\r\n天笼平野迥，山绕古关多。\r\n莫笑书生怯，能当曳落河。"
        },
        {
            "title": "剡原九曲（九首）",
            "content": "石洞篝火入，石室敷床居。\r\n白云开层巅，上有丹霞书。\r\n神仙不远人，但使粗秽除。\r\n何必瀛洲外，茫茫问飙车。¤"
        },
        {
            "title": "答陈校理寻花已落之作",
            "content": "君来春去不相期，空有新愁绕旧枝。\r\n总得花看能几日，最难留惜是芳时。"
        },
        {
            "title": "送何记室游湖州",
            "content": "暮雨关城独去迟，少年心事剑相知。\r\n故人当路轻贫贱，倦客逢秋恶别离。\r\n疏柳一旗江上酒，乱山孤棹道中诗。\r\n水嬉散后湖亭废，此去烦君吊牧之。"
        },
        {
            "title": "闰三月有感二首",
            "content": "非关骑马踏尘埃，病眼昏昏自懒开。\r\n江上酒徒应共笑，经春不作看花来。"
        },
        {
            "title": "偶睡",
            "content": "竹间门掩似僧居，白豆花开片雨余。\r\n一榻茶烟成偶睡，觉来犹把读残书。"
        },
        {
            "title": "题孙卿家小画（二首）",
            "content": "高岭冒层岚，疏林逗残照。\r\n何处觅孙登，云间听长啸。"
        },
        {
            "title": "竹枝歌（六首）",
            "content": "江水出峡过夔州，长流直到海东头。\r\n郎应若有思家日，应教江水复西流。"
        },
        {
            "title": "江上晚归",
            "content": "渺渺双凫落晚沙，一江秋色艳明霞。\r\n逢人不用停舟问，大树村中即我家。"
        },
        {
            "title": "京师寓廨（三首）",
            "content": "谁言旧隐非，静里且相依。\r\n绿树城通苑，青山寺对扉。\r\n官闲休直早，客久梦还稀。\r\n是物春来典，唯存旧赐衣。¤"
        },
        {
            "title": "送贾二进士归省",
            "content": "年少擅词华，曾看手八叉。\r\n晨装归路雨，春酒别筵花。\r\n马带云过岭，人同燕到家。\r\n罢官趋觐好，不是谪长沙。"
        },
        {
            "title": "过湖南舟中卧作",
            "content": "野客分携水店前，浪平舟稳称酣眠。\r\n午鸡啼处前村近，过尽平湖几曲天。"
        },
        {
            "title": "送叶判官赴高唐时使安南还",
            "content": "铜柱崖前使节过，贡随归骑入京多。\r\n一官暂遣陪成瑨，片语曾烦下赵陀。\r\n晓拜赐衣辞绛阙，秋催征棹渡黄河。\r\n政余好赋登临咏，闻说州人最善歌。"
        },
        {
            "title": "上巳有怀",
            "content": "春寒浑未减征衣，愁对佳辰坐掩扉。\r\n江上琴书留滞久，水边车马祓除稀。\r\n闲园细雨梅花落，废苑平芜燕子飞。\r\n欲觅凉亭会中友，几人边谪未能归。"
        },
        {
            "title": "期诸友看范园杏花风雨不果",
            "content": "欲寻春去怕春休，又值春阴不得游。\r\n寂寞西园风雨里，杏花比客更多愁。"
        },
        {
            "title": "呵那瑰",
            "content": "牛羊草漫野，大帐天山下。\r\n十万控弦儿，闻箛齐上马。"
        },
        {
            "title": "效香奁体二首",
            "content": "曾看梳头傍玉台，后堂春晓曲屏开。\r\n重寻未省乘鸾去，只道羞郎不出来。"
        },
        {
            "title": "次韵春日谩兴四首奉酬外舅达翁",
            "content": "菖蒲叶老芷花新，地暖鸳鸯护水纹。\r\n不上高楼无远恨，江南春尽草如云。"
        },
        {
            "title": "辞户部之命东还始出都门有作",
            "content": "诏贰民曹出禁林，陈辞因得解朝簪。\r\n臣材自信元难称，圣泽谁言尚未深。\r\n远水江花秋艇去，长河宫树晓钟沉。\r\n还乡何事行犹缓，为有区区恋阙心。"
        },
        {
            "title": "姑苏杂咏 琼姬墓",
            "content": "梦别芙蓉殿头，断钗零落谁收？土昏青镜忘晓，月冷珠襦\r\n恨秋。\r\n麋鹿昔来废院，牛羊今上荒丘。\r\n香魂若怨亡国，莫与西施共游。"
        },
        {
            "title": "忆远曲",
            "content": "扬子津头风色起，郎帆一开三百里。\r\n江桥水栅多酒垆，女儿解歌山鹧鸪。\r\n武昌西上巴陵道，闻郎处处经过好。\r\n樱桃熟时郎不归，客中谁为缝春衣。\r\n陌头空问琵琶卜，欲归不归在郎足。\r\n郎心重利轻风波，在家日少行路多。\r\n妾今能使乌头白，不能使郎休作客。"
        },
        {
            "title": "送易左司分省广西",
            "content": "朝廷特念远民深，画省分官出桂林。\r\n油幕乍开依汉节，卉衣时到贡蛮金。\r\n四时花发山多暖，半日岚开市尚阴。\r\n虞帝祠前黄竹里，相思莫听鹧鸪吟。"
        },
        {
            "title": "雨中过玉遮山（二首）",
            "content": "寻钟入苍茫，一涧复一崦。\r\n落叶去方深，山扉雨中掩。"
        },
        {
            "title": "姑苏杂咏 玩花池（在灵岩山）",
            "content": "桃枝兼杏枝，春色绕宫池。\r\n正爱红繁处，还怜绿净时。\r\n芳香泛幽沚，媚影照清漪。\r\n垂条看妓折，堕萼见鱼吹。\r\n杯涵明月泻，舟逐彩云移。\r\n水流花落尽，君王醉不知。"
        },
        {
            "title": "病目",
            "content": "闭目洗黄连，深窗坐兀然。\r\n未忘听鸟兴，暂绝看花缘。\r\n问女知檐日，嗔奴畏灶烟。\r\n愿因无见处，得证定心禅。"
        },
        {
            "title": "送宿卫将出守邓州",
            "content": "中郎身领仗，宿卫在承明。\r\n旧射双雕落，新乘五马行。\r\n红云遥魏阙，白水近穰城。\r\n好劝诸年少，春来卖剑耕。"
        },
        {
            "title": "送贾麟归江上",
            "content": "别泪纷纷逐断猿，贫交无赠只多言。\r\n离愁正似蘼芜草，一路随君到故园。"
        },
        {
            "title": "姑苏杂咏 五坞山五首 白云坞",
            "content": "云开见山家，云合失山路。\r\n闻语知有人，欲寻已迷误。"
        },
        {
            "title": "看梅漫成（三首）",
            "content": "野人不省爱梅好，弃在荒篱荆棘边。\r\n细雨东风欲零落，我来相见一潸然。"
        },
        {
            "title": "戏婴图",
            "content": "芍药风栏侧，梧桐露井傍。\r\n娇婴争晚戏，少妇斗春妆。\r\n共诧珠生蚌，还怜玉产冈。\r\n半披文锦褓，斜佩紫罗囊。\r\n额发葳蕤短，胸胞细腻光。\r\n庭前王氏子，陌上卫家郎。\r\n弱草身眠软，芳英手弄香。\r\n随人贪作剧，避伴学迷藏。\r\n莫扑花蝴蝶，宜为蜡凤凰。\r\n涂添云母粉，浴试水沉汤。\r\n麟送徐卿宅，兰生谢傅堂。\r\n爱均看总好，年并比谁长。\r\n骥种虽难匹，鹓雏已作行。\r\n欣君得此画，真是梦熊祥。"
        },
        {
            "title": "江上晚眺图",
            "content": "一发青山断雁边，渚宫楼阁暮云连。\r\n烟波仿佛江南意，风柳依稀峡外天。\r\n钓艇归时风动苇，僧钟起处日沉烟。\r\n观图忽起沧洲想，身堕黄尘又几年。"
        },
        {
            "title": "东飞伯劳歌",
            "content": "前飞蜻蜓后飞蝶，桃叶杨枝每相接。\r\n谁家季女弄春妍，披烟映日窗户前。\r\n金雀双钗翠羽扇，缬屏黼帐文罗荐。\r\n娇羞年几十五多，将呈复隐奈愁何。\r\n流晖倏没百花暝，空持可怜谁作并。"
        },
        {
            "title": "送叶山人",
            "content": "岁晚麻衣冒雪寒，高歌欲去醉长安。\r\n山瓢行负知何有，半是诗丸半药丸。"
        },
        {
            "title": "惜春",
            "content": "春过一半未能知，此后还愁不肯迟。\r\n斜日浮云楼上醉，更无言语嗅花枝。"
        },
        {
            "title": "姑苏杂咏 长洲苑（在太湖北岸）",
            "content": "中国久无伯，阖闾思骋功。\r\n讲蒐开别苑，训武出离宫。\r\n宰嚭应参乘，巫臣实御戎。\r\n鼗鸣深谷应，罝掩广场空。\r\n远曳捎云旆，高弯射月弓。\r\n三驱仪已毕，七伐步还同。\r\n甲骑从舆后，蛾眉侍幄中。\r\n煮胎须紫豹，胹掌得玄熊。\r\n乐事方难极，英图忽易穷。\r\n城迷歌黍客，地属采荛童。\r\n辇道崩秋雨，旗门失晚风。\r\n犬亡晙肆狡，人去雉争雄。\r\n草树迎萧索，湖山罢郁葱。\r\n犹疑见猎火，寒烧夜深红。"
        },
        {
            "title": "登凤凰山寻故宫遗迹",
            "content": "兹山势将飞，宫殿压其上。\r\n江潮正东来，朝夕似奔向。\r\n当时结构意，欲敌汴都壮。\r\n我来百年后，紫气愁不王。\r\n乌啼璧门空，落叶满阴障。\r\n风悲度遗乐，树古罗严仗。\r\n行人悼降王，故老怨奸相。\r\n苍天何悠悠，未得问兴丧。\r\n世运今复衰，凄凉一回望。"
        },
        {
            "title": "西斋庭前海棠",
            "content": "寂寥银烛与金盘，睡足帘前怯晓寒。\r\n不是诗人赏幽兴，雨中深院有谁看。"
        },
        {
            "title": "登西城门",
            "content": "登城望神州，风尘暗淮楚。\r\n江山带睥睨，烽火接楼橹。\r\n并吞何时休，百骨易寸土。\r\n向来禾黍地，雨露长榛莽。\r\n不见征战场，那知边人苦。\r\n马惊西风笳，鸟散落日鼓。\r\n呜呜城下水，流恨自今古。"
        },
        {
            "title": "漫成二首",
            "content": "柴门药浦小江边，早得闲居是偶然。\r\n两岸晚风黄鸟树，一陂春水白鸥天。\r\n悠悠往事空书卷，碌碌浮生只钓船。\r\n犹记京华为客日，几回听雨忆归田。¤"
        },
        {
            "title": "寄徐记室",
            "content": "惆怅江东日暮云，我来君去苦离群。\r\n不知此日君思我，还似当时我忆君。"
        },
        {
            "title": "读史十首 董仲舒",
            "content": "早奏文章直殿庐，茂陵还复访遗书。\r\n寂寥犹抱《春秋传》，谁问江都老仲舒。"
        },
        {
            "title": "送潘巡检之闽中",
            "content": "京师到闽海，秋色几程余。\r\n莎栅山兵守，榕林岛户居。\r\n晓衙鸡应鼓，晚逻骑随车。\r\n清世元无盗，将军好读书。"
        },
        {
            "title": "和杨余诸君在谪中忆往年西园听歌",
            "content": "花落名园罢醉游，故人无复旧风流。\r\n吴乡莫叹无歌听，若使闻歌意更愁。"
        },
        {
            "title": "效香奁体二首",
            "content": "扬州梦断十三年，底事犹存未了缘。\r\n不见拥鬟帘下立，断肠骑马过门前。"
        },
        {
            "title": "送鲍翰林迁官陕右",
            "content": "銮坡初罢直，西去惜离群。\r\n载笔唐供奉，褰帷汉史君。\r\n浊流河驿雨，高树岳祠云。\r\n公暇应怀古，登临赋夕曛。"
        },
        {
            "title": "雨中闲卧",
            "content": "床隐屏风竹几斜，卧看新燕到贫家。\r\n闲居心上浑无事，听雨唯忧损杏花。"
        },
        {
            "title": "邻家桃花",
            "content": "春色东家出，相窥似有心。\r\n曲垣遮自短，别院闭还深。\r\n影动疑人折，香摇妒蝶寻。\r\n好风时解意，吹片拂罗襟。"
        },
        {
            "title": "见花忆故园",
            "content": "春色先从天上来，花枝尽发凤凰台。\r\n不知别后乡园树，寂寞书窗开未开。"
        },
        {
            "title": "过故将第",
            "content": "甲第如云紫陌东，当年得意负边功。\r\n美人笑客登楼上，假子将兵卫阁中。\r\n深计谩夸三窟固，游魂难返九原空。\r\n门前车马今谁到，零落槐花向晚风。"
        },
        {
            "title": "我昔",
            "content": "我昔在家日，有乐不自知。\r\n及兹出门游，始复思往时。\r\n贫贱为客难，寝食不获宜。\r\n异乡寡俦侣，僮仆相拥持。\r\n天性本至慵，强使赋再驰。\r\n发言恐有忤，蹈足虑近危。\r\n人生贵安逸，壮游亦奚为。\r\n何当谢斯役，归守东冈陂。"
        },
        {
            "title": "徐记室贲北归见访南渚复送还城",
            "content": "初辞楚泽到吴村，访旧嗟君古道存。\r\n欲治匆匆归后计，难留款款坐中论。\r\n雪迟似让梅先白，月早如愁树已昏。\r\n此别终非前别远，孤舟江上莫销魂。"
        },
        {
            "title": "方匡师画",
            "content": "画图忽见白云峰，茶屋香台树几重。\r\n身若在师行道处，晚来唯讶不闻钟。"
        },
        {
            "title": "将赴金陵始出阊门夜泊（二首）",
            "content": "乌啼霜月夜寥寥，回首离城尚未遥。\r\n正是思家起头夜，远钟孤棹宿枫桥。"
        },
        {
            "title": "留别李侯",
            "content": "梅发津亭壮，春随使节回。\r\n线多游子服，酒滴故人杯。\r\n钟送横江雨，车盘出峡雷。\r\n平生感知己，临别更徘徊。"
        },
        {
            "title": "江上寄丁校理昆季",
            "content": "望里烟生是子家，草堂应近脊令沙。\r\n江汀每恨无舟渡，野墅空怜有酒赊。\r\n半雨暮城风外雪，孤梅春动腊中花。\r\n相思尚隔前村远，独倚柴门数去鸦。"
        },
        {
            "title": "邯郸才人嫁为厮养卒妇",
            "content": "妾能擫赵瑟，旧得君王眷。\r\n更衣直夜房，侍酒登春殿。\r\n出宫非故颜，里妇犹相羡。\r\n丛台罢往梦，破屋流萤见。\r\n末路多若斯，纷纷贵成贱。"
        },
        {
            "title": "休沐日期衍公游北山不果独卧斋中",
            "content": "休沐欣逢一日闲，拟邀禅客共登山。\r\n两筇未许寻萝径，孤枕应须掩竹关。\r\n历历远峰尘土外，萧萧深屋草莱间。\r\n安眠却胜清游乐，觉看斜阳燕子还。"
        },
        {
            "title": "丁校书见招晚酌",
            "content": "正坐羁愁不自聊，远烦舟楫暮相邀。\r\n江悬落日犹三尺，风折垂阳定几条。\r\n流水入花村杳杳，幽人对酒屋翛翛。\r\n此乡不得君同客，应是春来更寂寥。"
        },
        {
            "title": "雪夜怀周著作",
            "content": "灯照竹林雪，寝斋寒更空。\r\n窗间成独坐，遥想故人同。\r\n不有孤吟兴，宁度此宵中。"
        },
        {
            "title": "疏竹三禽图",
            "content": "棘枝疏瘦竹枝低，三鸟寒多每并栖。\r\n月落山空秋梦断，不知谁个最先啼。"
        },
        {
            "title": "东归至枫桥",
            "content": "故人当日送登畿，此地停舟醉落晖。\r\n惭愧临河旧攀柳，尚留青眼看人归。"
        },
        {
            "title": "晓步园池",
            "content": "发随秋叶落，心共晓云舒。\r\n稍改新题句，浑忘旧读书。\r\n林争移树鸟，池响食萍鱼。\r\n无限悠然意，凉天独步余。"
        },
        {
            "title": "送胡簿之阳朔",
            "content": "几年桂馆去人稀，白发怜君独远违。\r\n过海定寻回估舶，出京才脱旧儒衣。\r\n祠羞荔子传巫语，县闭榕阴放吏归。\r\n亦欲居夷嗟未得，漫看鸿鹄向南飞。"
        },
        {
            "title": "寄钱塘诸故人",
            "content": "年少客名都，狂游每共呼。\r\n荷深筝在舫，竹静矢鸣壶。\r\n明月潮千里，残阳雨半湖。\r\n故人能念否，欢意近来无。"
        },
        {
            "title": "泛南溪（二首）",
            "content": "清辉泛悠悠，东与前溪合。\r\n菱叶间荷花，风来秋飒飒。\r\n久行愁寂境，忽有人烟杂。\r\n我欲发棹讴，渔师肯相答。"
        },
        {
            "title": "晚步西郊见惸鹅群飞",
            "content": "平烟漠漠天苍苍，牛羊不收野草黄。\r\n惸鹅东来高作行，晴空忽堕数点霜。\r\n紫塞碧海遥相望，下视凫鸭愁陂塘。\r\n书生见此心欲狂，便思呼鹘上马驰。\r\n鹔鹴之裘自倒扶，箭声脱弦鸣鹅鸱。\r\n远翻正落双参差，仰空拍手夸绝奇。\r\n豪气服杀并州儿，也胜闭门坐咏诗。"
        },
        {
            "title": "刺绣图和杨孟载",
            "content": "翠丝盘叶碧玲珑，小萼花铺茜缕红。\r\n梦里鸳鸯留不得，分明却在绣床中。"
        },
        {
            "title": "宋军咨克",
            "content": "看花西涧寺，忆子昔同行。\r\n兰入华觞气，波泛绿琴声。\r\n兹欢随节逝，离恨坐相婴。\r\n安得重联骑，射雉出东城。"
        },
        {
            "title": "客舍岁暮",
            "content": "空江寒雨送凄凉，离舍无多即异乡。\r\n井臼尚勤惭德曜，音书未至忆平阳。\r\n心轻别岁凭年少，梦喜还家及夜长。\r\n自笑病来词赋拙，懒从枚叟客游梁。"
        },
        {
            "title": "效香奁（二首）",
            "content": "青琐初空别恨长，绣茸留得唾痕香。\r\n帘前月出无人拜，只有秋千影过墙。"
        },
        {
            "title": "兵后逢张孝廉醇",
            "content": "前年远别君父子，遭乱相传皆已死。\r\n今朝南陌忽逢君，为识人中语音似。\r\n君言从亲渡海涛，欲避兵祸辞官曹。\r\n间关仅得返乡里，脱命罗罔真秋毫。\r\n问我胡为亦憔悴，十月孤城陷围内。\r\n艰难两地得俱全，政荷皇天怜我辈。\r\n相看握手非偶然，痛饮岂得愁无钱。\r\n城中故旧散欲尽，君来使我忘忧悁。\r\n还思当年事未改，车马红尘浩如海。\r\n等闲列第化秦灰，试问主人谁复在。\r\n请君看此应感吁，世间富贵皆空虚。\r\n客游且莫更弹铗，读书归卧先人庐。"
        },
        {
            "title": "剡原九曲（九首）",
            "content": "危梁渡清濑，逶迤入前渚。\r\n犬鸣树蒙茏，烟景暗虚聚。\r\n雨中耕叟歌，月下归人语。\r\n欲寻仙尉踪，凄凉一茅宇。¤\r\n\r\n【注释】：【注释】：\r\n（山上有“丹霞”二字，若朱书，即丹山赤水洞天也。）"
        },
        {
            "title": "与侄常游东庵",
            "content": "水树围庵绿几层，阴中敲户昼登登。\r\n十年重到犹为客，半日才闲且访僧。\r\n旧履尘生趺后席，乱幡风纮供余灯。\r\n高斋对作忘言坐，此事堪怜汝亦能。"
        },
        {
            "title": "观军装十咏·袍",
            "content": "雕锦剪花团，三边总认看。\r\n寻常不肯着，风雪念兵寒。"
        },
        {
            "title": "梦余唐卿",
            "content": "路隔成皋万里关，何由得见故人还。\r\n灯前梦里匆匆见，猿叫枫林月在山。"
        },
        {
            "title": "送前国子王助教归临川",
            "content": "去国独依依，羁臣泪湿衣。\r\n梦中燕月冷，望里楚山微。\r\n世变人惊老，身全诏许归。\r\n舟前枫叶落，应到故园扉。"
        },
        {
            "title": "早出钟山门未开立候久之",
            "content": "关吏收鱼钥，趋朝阻向晨。\r\n忘鸣鸡睡熟，倦立马嘶频。\r\n柝静霜飞堞，钟来月堕津。\r\n可怜同候者，多是未闲人。"
        },
        {
            "title": "子夜四时歌",
            "content": "红妆何草草，晚出南湖道。\r\n不忍便回舟，荷花似郎好。"
        },
        {
            "title": "虞美人曲",
            "content": "明月帐中泣，悲风营外歌。\r\n彷徨夜惊起，何事楚人多。\r\n回灯拥绿髻，向剑蹙青蛾。\r\n效命自无恨，君王其奈何。"
        },
        {
            "title": "梦中作",
            "content": "悠悠众扰去，寂寂孤吟歇。\r\n雨过满窗凉，高林上明月。"
        },
        {
            "title": "卖花词",
            "content": "绿盆小树枝枝好，花比人家别开早。\r\n陌头担得春风行，美人出帘闻叫声。\r\n移去莫愁花不活，卖与还传种花诀。\r\n余香满路日暮归，犹有蜂蝶相随飞。\r\n买花朱门几回改，不如担上花长在。"
        },
        {
            "title": "送内兄周谊还江上",
            "content": "忆奉纶音趋赴朝，曾烦远送过枫桥。\r\n云山方恨成睽阻，雪夜俄来件寂寥。\r\n吴苑疏钟沉晚树，楚江归雁逐寒潮。\r\n情亲海内如君少，敢惜离魂为一销。"
        },
        {
            "title": "陪临川公游天池",
            "content": "骑马寻幽度岭迟，老僧不识使君谁。\r\n门开红叶林间寺，泉漫青山石上池。\r\n残果已收猿食少，枯松欲折鹤巢危。\r\n壁间不用题名字，无限苍苔没旧碑。"
        },
        {
            "title": "与杜进士寅登白莲阁对雨",
            "content": "远愁高树共离离，风逆潮声上浦迟。\r\n海客市中烟起处，江僧阁外雨来时。\r\n船归杳霭唯闻橹，店隐苍茫不见旗。\r\n回首南朝今几寺，可堪重咏牧之诗？"
        },
        {
            "title": "长安道",
            "content": "长乐钟声动，平津树色开。\r\n中郎长戟卫，丞相小车来。\r\n新成赐将第，更筑候神台。\r\n谁念公车客，空怀作赋才。"
        },
        {
            "title": "姑苏杂咏 师子林十二咏 冰壶井",
            "content": "圆甃夏生冰，光涵数星冷。\r\n窗有定中僧，休牵辘轳绠。"
        },
        {
            "title": "题方壶小画",
            "content": "夕阳数峰远，霭霭江南思。\r\n烟外有钟声，山僧独归寺。"
        },
        {
            "title": "姑苏杂咏 虎丘次清远道士诗韵",
            "content": "神仙不可羁，乘螭蹑云汉。\r\n岂将避嬴刘，荒山事穷窜。\r\n何年东观海，一至此峰玩。\r\n悠悠清诗传，窅窅遗迹漫。\r\n我来继登临，长啸帻初岸。\r\n既秋烟萝疏，欲雨风竹乱。\r\n夜深空潭黑，月吐石壁半。\r\n龙惊汲僧来，鸟喜游客散。\r\n阁掩林下夕，钟鸣岩中旦。\r\n胜赏谁能穷，今古赋篇翰。\r\n飞腾子何之，汩没余可叹。\r\n安得契真期，超然豁灵赞。"
        },
        {
            "title": "子夜四时歌",
            "content": "空帏拥垆坐，夜冷微红灭。\r\n郎意似残灰，无因得重热。"
        },
        {
            "title": "送钱塘守",
            "content": "繁华莫叹异升平，到郡初烦露冕行。\r\n幕下吏书催署字，湖中妓舫歇歌声。\r\n潮来两渡皆侵岸，日落诸山半入城。\r\n休沐南屏烦一到，松间寻我旧题名。"
        },
        {
            "title": "夜中有感（二首）",
            "content": "少壮无欢似老时，身穷宁坐苦吟诗。\r\n卧思三十年来事，一半间关在乱离。"
        },
        {
            "title": "咏梦",
            "content": "的的缘愁得，蒙蒙与醉和。\r\n轻随云浩荡，暗越岭嵯峨。\r\n夜店嗟偏短，春闺想最多。\r\n关山归识路，江渚去凌波。\r\n梁落中宵月，楼横欲曙河。\r\n隔帘休警鹊，近烛任飞蛾。\r\n游远宁烦载，穿深岂畏诃。\r\n寒惊瑶作障，暖恋锦成窝。\r\n蝴蝶谁家信，鸳鸯别浦歌。\r\n静嫌风动竹，闹怯雨鸣荷。\r\n寂历窗扃纸，低迟帐卷罗。\r\n知情唯枕共，送恨忽钟过。\r\n缟袂香犹在，朱弦字不磨。\r\n记来还仿佛，寻去已蹉跎。\r\n宿烬分余麝，残妆晕浅螺。\r\n忧欢情总幻，离合事皆讹。\r\n池上吟芳草，庭前觅旧柯。\r\n既因思是种，复念睡为魔。\r\n易断俄如此，难凭竟若何。\r\n阳台莫重问，千古笑巫娥。"
        },
        {
            "title": "过北庄访友",
            "content": "浅水平沙冻鸭眠，秋声和过石桥边。\r\n寻君兼得寻诗兴，野树江云欲雪天。"
        },
        {
            "title": "过野寺次韵徐廉使琰旧题",
            "content": "使节城东按部回，曾将从吏到香台。\r\n秋林数骑萧萧去，晚泽孤鸿噭噭来。\r\n萝雨湿衣溪路转，柏风吹烛殿门开。\r\n当年物色难留与，题壁惭无子美才。"
        },
        {
            "title": "题徐山人画赠内弟周思恭",
            "content": "复涧兼重岭，云岚处处生。\r\n君家还可认，为有读书声。"
        },
        {
            "title": "姑苏杂咏 卓笔峰（在天平山）",
            "content": "云来初似墨，雁过还成字。\r\n千载只书空，山灵恨何事。"
        },
        {
            "title": "徐记室谪钟离归后同登东丘亭",
            "content": "同上高亭一赋诗，喜逢君是谪归时。\r\n不然此日登临处，应望天涯有远思。"
        },
        {
            "title": "风雨早朝",
            "content": "漏屋鸡鸣起湿烟，蹇驴难借强朝天。\r\n却思春水江南岸，闲听篷声卧钓船。"
        },
        {
            "title": "江行",
            "content": "家家渔网映回桥，春水初生没树腰。\r\n客路江南烟雨里，绿芜芳草恨迢迢。"
        },
        {
            "title": "岁暮",
            "content": "已嗟求道晚，复省济时难。\r\n碌碌成何事，天涯又岁阑。"
        },
        {
            "title": "次韵春日谩兴四首奉酬外舅达翁",
            "content": "水边帘幕远笼花，游女时时出浣纱。\r\n记得横塘沽酒处，画船明月载瑟琶。"
        },
        {
            "title": "晚晴远眺",
            "content": "楚天无物不堪诗，登眺唯愁动远思。\r\n秋树江山人别后，夕阳楼阁雨晴时。"
        },
        {
            "title": "马周见太宗图",
            "content": "封事朝闻夕拜官，新丰无复客衣寒。\r\n书生未有鸢肩相，只说君臣际会难。"
        },
        {
            "title": "夜泛湖至东舍",
            "content": "渔村港头初月上，鹅鸭不惊菰荻响。\r\n隔湖烟寺远钟来，居人尽归吾独往。\r\n寒风萧萧寒浪生，舟中欠载酒壶行。\r\n东家未宿如相待，黄叶青灯机杼鸣。"
        },
        {
            "title": "姑苏杂咏 圣姑庙",
            "content": "湖心涌出鼋头山，白波翠岛非人寰。\r\n清虚宜作水仙府，鳞堂荷屋居其间。\r\n渊都群灵孰为主，烟鬓翛然一神女。\r\n柔姿谁敢狎相亲，笑叱鼍龙起雷雨。\r\n玉骨蝉轻蜕几秋，世缘已断静无愁。\r\n采兰每约湘滨会，拾翠时陪汉上游。\r\n水禽翔鸣卫芝盖，长在苍茫杳冥外。\r\n鲛人献绡裁作衣，螺女供珠缀为佩。\r\n花落闲祠谢古春，莲帏瑶席掩香尘。\r\n空山夜夜星河远，芳渚年年蘅杜新。\r\n霞舒雾卷凝光彩，笑语无闻复谁待。\r\n泠风几度引舟回，宛似蓬莱隔烟海。\r\n猿叫枫林鱼跃波，桂旗翻翠暮寒多。\r\n女巫伫望飞裙度，独奏空侯引曼歌。\r\n椒觞奠罢沉玄璧，鸟没遥天湛空碧。\r\n遗情不结楚台云，世人何处寻踪迹。\r\n\r\n【注释】：【注释】：\r\n（在洞庭鼋头山，晋王彪女得道。或云姓李氏。祈祷者不\r\n诚，则风回其舟）"
        },
        {
            "title": "剡原九曲（九首）",
            "content": "密筿覆碕岸，石穴黝而深。\r\n居人负薪归，驻听风水音。\r\n回看莲花峰，霭霭生夕阴。\r\n不有僧钟来，高路谁能寻。¤\r\n\r\n【注释】：【注释】：\r\n（《缶鸣集·泛南溪》之一。）"
        },
        {
            "title": "竹枝歌（六首）",
            "content": "妾爱看花下渚宫，郎思沽酒醉临邛。\r\n春衣未织机中锦，只是长丝那得缝。"
        },
        {
            "title": "禁中雪",
            "content": "君王元尚俭，台殿忽琼瑶。\r\n环素凝宫沼，飞花缀苑条。\r\n坊鸡惊曙早，仗马喜寒骄。\r\n金扇开时看，丹墀扫后朝。\r\n台司呈贺表，乐部奉仙谣。\r\n须信阳光近，都先别处消。"
        },
        {
            "title": "江南意",
            "content": "妾本南国姝，父母爱如珠。\r\n貌岂惭明镜，身才称短襦。\r\n学成采莲唱，晓出横塘上。\r\n舟小复身轻，随风两摇荡。\r\n归时曲岸傍，恰见贵游郎。\r\n辍歌欲转棹，花浅不堪藏。\r\n将嗔却成哂，相问那能隐。\r\n虽怜郎意深，终嫌妾家近。\r\n回首各盈盈，南湖月又生。\r\n烟波三十里，都是断肠情。"
        },
        {
            "title": "京师寓廨（三首）",
            "content": "几夜频听雨，经春不见花。\r\n蘼芜青渚燕，杨柳白门鸦。\r\n拙宦危机远，工吟癖性加。\r\n闲坊车马少，不似住京华。¤"
        },
        {
            "title": "海上逢王常宗雨夜同宿陈氏西轩",
            "content": "故人散尽独君存，风雨相逢海上村。\r\n尊酒饮阑言不尽，更留余烛照黄昏。"
        },
        {
            "title": "夜闻谢太史诵李杜诗",
            "content": "前歌《蜀道难》，后歌《逼仄行》。\r\n商声激烈出破屋，林鸟夜起邻人惊。\r\n我愁寂寞正欲眠，听此起坐心茫然。\r\n高歌隔舍与相和，双泪迸落青灯前。\r\n李供奉，杜拾遗，当时流落俱堪悲。\r\n严公欲杀力士怒，白首江海长忧饥。\r\n二子高才且如此，君今与我将何为？"
        },
        {
            "title": "题王翰林所藏画兰",
            "content": "春到怀王旧渚宫，沙棠舟去水烟空。\r\n孤丛不有幽香发，应没江边百草中。"
        },
        {
            "title": "门有车马客行",
            "content": "门有车马客，乃是故乡士。\r\n昔别各壮颜，今见不相似。\r\n上堂叙情亲，拜跪出妻子。\r\n对案未能食，历历问桑梓。\r\n当时同游人，十有八九死。\r\n松柏长新坟，荆棘生故址。\r\n欢言方未终，悲感还复始。\r\n因思兴谢端，叹息不能止。"
        },
        {
            "title": "晋宫",
            "content": "尽日南风永巷开，羊车去后玉阶苔。\r\n谁知天上无人地，亦有城南小史来。"
        },
        {
            "title": "送越将罢镇",
            "content": "楚客佩吴鸿，临边最有功。\r\n读书围壁里，赌酒射堂中。\r\n旆出莎城雨，笳吹柳浦风。\r\n越人相感意，应与暮潮东。"
        },
        {
            "title": "苏李泣别图",
            "content": "丁零海上节毛稀，几望南鸿近塞飞。\r\n泣尽白头相别泪，少卿留虏子卿归。"
        },
        {
            "title": "桓简公庙",
            "content": "荒林惨淡中，石马欲嘶风。\r\n功在山留碣，威存庙挂弓。\r\n饥鸦迎祭客，走鼠骇巫童。\r\n千载宣城道，人怜内史忠。"
        },
        {
            "title": "竹枝歌（六首）",
            "content": "踯躅花红鸭摐飞，黄牛庙下见郎希大摊钱卖盐去，短钗簪\r\n叶负薪归"
        },
        {
            "title": "游云岩值雨",
            "content": "深殿幽廊映竹开，鸟声忽断雨声催。\r\n藓生偏上题诗壁，花落还临说法台。\r\n林下闻钟诸客散，涧边汲水一僧来。\r\n晚晴更好看山色，西阁凭阑独未回。"
        },
        {
            "title": "读史十首 平原君",
            "content": "朝歌长夜馆娃春，总为妖姬戮谏臣。\r\n何事邯郸贵公子，能因牴者杀佳人。"
        },
        {
            "title": "书东圃老翁壁",
            "content": "燕雀各已乳，飞飞风日暄。\r\n一径入桑苎，几家同灌园。\r\n莫将当世事，闲与老翁言。"
        },
        {
            "title": "过流通院（二首）",
            "content": "橘柚林中薜荔垣，幽寻几度入秋园。\r\n虽然老衲无闻见，犹胜相逢俗客言。"
        },
        {
            "title": "题孙卿家小画（二首）",
            "content": "前林远杵歇，别院疏钟起。\r\n行人与居人，同在秋云里。"
        },
        {
            "title": "姑苏杂咏 师子林十二咏 卧云室",
            "content": "夕卧白云合，朝起白云开。\r\n惟有心长在，不随云去来。"
        },
        {
            "title": "猛虎行",
            "content": "阴风吹林乌鹊悲，猛虎欲出人先知。\r\n目光炯炯当路坐，将军一见弧矢堕。\r\n几家插棘高作门，未到日没收猪豚。\r\n猛虎虽猛犹可喜，横行只在深山里。"
        },
        {
            "title": "马氏东轩",
            "content": "阳和受最多，爽气看应少。\r\n晞发此窗前，鸡鸣海天晓。"
        },
        {
            "title": "秋日江居写怀（七首）",
            "content": "秋塘门掩竹穿沙，为客邻酤未易赊。\r\n闲里壮年惭白日，愁中佳节负黄花。\r\n渔村霭霭缘江暗，农径萧萧入圃斜。\r\n薄俗相轻吾敢怨，鲁人犹自笑东家。"
        },
        {
            "title": "咏残灯和杨孟载",
            "content": "凝寒结重晕，逼曙零孤朵。\r\n膏空逐漏水，焰在同炉火。\r\n恋影未成眠，更就余光坐。"
        },
        {
            "title": "将进酒",
            "content": "君不见陈孟公，一生爱酒称豪雄。\r\n君不见扬子云，三世执戟徒工文。\r\n得失如今两何有，劝君相逢且相寿。\r\n试看六印尽垂腰，何似一卮长在手。\r\n莫惜黄金醉青春，几人不饮身亦贫。\r\n酒中有趣世不识，但好富贵亡其真。\r\n便须吐车茵，莫畏丞相嗔。\r\n桃花满溪口，笑杀醒游人。\r\n丝绳玉缸酿初熟，摇荡春光若波绿。\r\n前无御史可尽欢，倒著锦袍舞?鹆。\r\n爱妾已去曲池平，此时欲饮焉能倾。\r\n地下应无酒垆处，何苦寂寞孤平生。\r\n一杯一曲，我歌君续。\r\n明月自来，不须秉烛。\r\n五岳既远，三山亦空。\r\n欲求神仙，在杯酒中。"
        },
        {
            "title": "秋江晚渡图",
            "content": "鹧鸪飞尽一洲勣，帆带秋云度远津。\r\n底事愁看画中景，昨朝曾送渡江人。"
        },
        {
            "title": "西涧访衍上人",
            "content": "日暮冒余雪，望烟西涧阴。\r\n不因师住远，何事到山深。"
        },
        {
            "title": "斋前芭蕉",
            "content": "静绕绿阴行，闲听雨声卧。\r\n还有感秋诗，窗前书叶破。"
        },
        {
            "title": "赠妓",
            "content": "乐籍小名收，侯家旧主讴。\r\n笑能撩客喜，醉肯逐人留。\r\n蝶识薰香气，莺惭度曲喉。\r\n更怜谙酒令，少日住扬州。"
        },
        {
            "title": "朝鲜儿歌（予饮周检校宅，有二高丽儿歌舞者",
            "content": "朝鲜儿发绿，初剪齐双眉。\r\n芳筵夜出对歌舞，木绵裘软铜环垂。\r\n轻身回旋细喉转，荡月摇花醉中见。\r\n夷语何须问译人，深情知诉离乡怨。\r\n曲终拳足拜客前，乌啼井树蜡灯然。\r\n共讶玄菟隔云海，儿今到此是何缘？主人为言曾远使，万\r\n里好风三日至。\r\n鹿走荒宫乱寇过，鸡鸣废馆行人次。\r\n四月王城麦熟稀，儿行道路两啼饥。\r\n黄金掷买倾装得，白饭分飡趁舶归。\r\n我忆东藩内臣日，纳女椒房被袴翟。\r\n教坊此曲亦应传，特奉宸游乐朝夕。\r\n中国年来乱未锄，顿令贡使入朝无。\r\n储皇尚说居灵武，丞相方谋卜许都。\r\n金水河边几株柳，依旧春风无恙否？小臣抚事忆升平，尊\r\n前泪泻多于酒。\r\n\r\n【注释】：【原题】：\r\n朝鲜儿歌（予饮周检校宅，有二高丽儿歌舞者）"
        },
        {
            "title": "喜吕山人见过江馆",
            "content": "非君怜夙契，谁肯顾柴门。\r\n日短清江路，风高大树村。\r\n交呈新著稿，同发旧藏尊。\r\n莫便寻归棹，心怀未尽论。"
        },
        {
            "title": "僧舍访吕隐君为学上人题墨竹",
            "content": "山房竹雨过，帘影霭春云。\r\n得与幽人会，何殊见此君。"
        },
        {
            "title": "隋宫",
            "content": "五斛青螺一日销，迷楼深贮万妖娆。\r\n众中谁解留车驾，风浪如山莫渡辽。"
        },
        {
            "title": "蔡村田家",
            "content": "田中耒声歇，烟火西林起。\r\n独立候归人，柴门夕阳里。"
        },
        {
            "title": "鸥捕鱼",
            "content": "秋江水冷无人渡，群鸥忍饥愁日暮。\r\n白头来往似渔翁，心思捕鱼江水中。\r\n眼明见鱼深出水，复恐鱼惊隐芦苇。\r\n须臾衔得上平沙，鳞鬛半吞犹见尾。\r\n江鱼食尽身不肥，平生求饱苦多饥。\r\n却猜人少忘机者，海上相逢不飞下。"
        },
        {
            "title": "余司马尧臣",
            "content": "列戟卫严关，应无休沐暇。\r\n群英罢追游，余香掩空榭。\r\n飞花北郭晚，华月南园夜。\r\n清景不能同，蹉跎恐年谢。"
        },
        {
            "title": "江村乐（四首）",
            "content": "日斜深坞牛卧，潮落平沙蟹行。\r\n秋社未开绿酝，夜炊初碓红粳。"
        },
        {
            "title": "寄丁二侃",
            "content": "江头斜日草初薰，日断归鸿隔楚云。\r\n旧日因居相近住，每思家处独思君。"
        },
        {
            "title": "首春感怀",
            "content": "初春风日自妍华，客意登临只感嗟。\r\n陌上惊尘随去马，城边遗柳断栖鸦。\r\n乱来未觅无兵地，愁在空思有酒家。\r\n咫尺苑西谁解问，早梅还发去年花。"
        },
        {
            "title": "筑城词",
            "content": "去年筑城卒，霜压城下骨。\r\n今年筑城人，汗洒城下尘。\r\n大家举杵莫住手，城高不用官军守。"
        },
        {
            "title": "姑苏杂咏 千人石",
            "content": "池上无陀石，千人列坐曾。\r\n如今趺夜月，唯有一山僧。"
        },
        {
            "title": "醉归夜醒闻雨",
            "content": "觉来闻雨声，灯辉耿残夜。\r\n窗间有危叶，暗助潇潇下。\r\n不记醉归时，寝斋如客舍。"
        },
        {
            "title": "登白莲阁贻幼文",
            "content": "思君曾此望西州，谁信归来得共游。\r\n只是当时旧山水，如何重看不胜愁。"
        },
        {
            "title": "二乔观兵书图",
            "content": "共凭花几倚新妆，玉女《阴符》读几行。\r\n铜雀那能锁春色，解将奇策教周郎。"
        },
        {
            "title": "捕鱼词",
            "content": "后网初沉前网起，夫妇生来业淘水。\r\n忽惊网重力难牵，打得长鱼满船喜。\r\n不教持卖去南津，且向江头祭水神。\r\n愿得年年神作主，无事全家卧烟雨。\r\n不论城中鱼贵贱，换得酒归侬不怨。"
        },
        {
            "title": "过北塘道中（四首）",
            "content": "春水满田如一湖，入田放艇看鹅雏。\r\n女郎祠下野花杂，老子门前沙树孤。"
        },
        {
            "title": "姑苏杂咏 齐云楼",
            "content": "境临烟树万家迷，势压楼台众寺低。\r\n斗柄正垂高栋北，山形都聚曲栏西。\r\n半空曾落佳人唱，千载犹传醉守题。\r\n劫火重经化平地，野乌飞上女垣啼。"
        },
        {
            "title": "隔帘闻歌",
            "content": "叶逐散声飞，湘云隔妓衣。\r\n谁能偷卷看，认是小丛非。"
        },
        {
            "title": "答余左司沈别驾元夕会饮城南之作时在围中",
            "content": "青帝行春气初播，云沍余阴苦难破。\r\n江头碧草生未长，战马寒嘶龁残莝。\r\n炊烟泠落雨中湿，邻屋时闻有啼饿。\r\n我愁郁郁但欲眠，肯以案书勤自课。\r\n却思去岁属无虞，元夕共欢人几个。\r\n高堂细听《落梅》歌，手擘黄柑香喷座。\r\n客酬主劝总忘晓，看尽繁灯逐星堕。\r\n只今照市但群烽，乐事凄凉谁复作。\r\n故人念我有二子，省内郎官府中佐。\r\n别离两月不相逢，身佩弓刀从戍逻。\r\n欲寻旧赏慰劳役，弄拂尊前且安坐。\r\n老兵折简走相呼，笑我闭门无乃懦。\r\n黄昏远就向城南，敢惜春衫冻泥涴。\r\n军中有会异寻常，牛肉粗肥酒卮大。\r\n胡奴帐下出琵琶，复拊银筝与相和。\r\n烛残未听荒鸡号，弦断忽惊哀雁过。\r\n须臾颜热起叫噱，不纪乱离仍絺轲。\r\n更声析析绕旗门，剑匣搘头容醉卧。\r\n归来又辱寄新诗，锦水湔肠珠落唾。\r\n豪吟自欲继燕歌，悲调岂将同楚些。\r\n览之几度感深情，曲高和难非懒惰。\r\n我生无力本何用，衣食自来供马磨。\r\n虽蒙乡曲假虚名，正似南箕不堪簸。\r\n君才于世俱可珍，周贾东游抱奇货。\r\n艰危壮气喜弥激，利器未施宁忍挫。\r\n颇闻原野多杀伤，风雪呻吟苦无那。\r\n吾侪斯乐岂易得，应愧皇天恩独荷。\r\n明年此夕会升平，把酒相邀更相贺。"
        },
        {
            "title": "姑苏杂咏 走狗塘（在城西）",
            "content": "春堤长，春草浅，此地吴王曾走犬。\r\n猎场四面围画旗，红炬照辇还宫迟。\r\n割鲜夕宴谁共食，台上西子非樊姬。\r\n春苑年来草仍绿，韩卢已去多麋鹿。\r\n君不见汉皇纵狗殊有功，逐兔直到乌江东。"
        },
        {
            "title": "寄熹公",
            "content": "禅居紫阁阴，欲去问安心。\r\n野岸随流曲，山门隐树深。\r\n千灯燃雨塔，一磬出风林。\r\n想见跏趺处，云多不可寻。"
        },
        {
            "title": "姑苏杂咏 五坞山五首 丹霞坞",
            "content": "遥闻丹霞坞，中有飡霞者。\r\n绛彩发朝朝，还同赤城下。"
        },
        {
            "title": "废宅行",
            "content": "鸣珂坊里将军第，列戟齐收朱户闭。\r\n里媪逢人说旧时，有庐被夺广园池。\r\n今年没入官为主，散尽堂中义宅皃。\r\n厨烟久断无粱肉，群鼠饥来入邻屋。\r\n官封未与别人居，日日闲苔雨添绿。\r\n曲阁深沉接后房，画屏生色暗无光。\r\n寻常不敢偷窥处，守卒时来拾坠珰。\r\n春风多少奇花树，又有豪家移得去。"
        },
        {
            "title": "君马黄",
            "content": "君马黄，我马玄。\r\n君马金匼匝，我马锦连乾。\r\n两马喜遇皆嘶鸣，何异主人相见情。\r\n长安大道可并辔，莫夸得意争先行。\r\n摇鞭共踏落花去，燕姬酒垆在何处？"
        },
        {
            "title": "黄氏延绿轩",
            "content": "葱葱溪树暗，靡靡江芜湿。\r\n雨过晓开帘，一时放春入。"
        },
        {
            "title": "京师秋兴次谢太史韵",
            "content": "柳外秋风起御河，京华客子意如何。\r\n伎同北郭知应滥，俸比东方愧已多。\r\n梁寺钟来残月落，汉宫砧断早鸿过。\r\n不材幸得同趋阙，几度珊珊候晓珂。"
        },
        {
            "title": "春日怀诸亲旧",
            "content": "杨柳燕差差，邻家换火时。\r\n春寒添客思，夜雨减花枝。\r\n涉世悠悠梦，怀人的的思。\r\n出游无旧侣，空馆独题诗。"
        },
        {
            "title": "吴僧日章讲师赴召修蒋山普度佛事既罢东归送",
            "content": "故乡未解识清容，却在金陵阙下逢。\r\n中禁曾分斋钵饭，上方时叩讲筵钟。\r\n一帆细雨迢迢浦，半塔斜阳霭霭峰。\r\n相送师归忽多感，飞云亦恋旧依松。\r\n\r\n【注释】：【原题】：\r\n吴僧日章讲师赴召修蒋山普度佛事既罢东归送别（二首）"
        },
        {
            "title": "金井怨",
            "content": "照水羞见影，汲水嫌手冷。\r\n闲立梧桐阴，乌啼秋夜永。"
        },
        {
            "title": "送流人",
            "content": "汉条应偶触，蛮俗未能谙。\r\n海近风多飓，山昏瘴似岚。\r\n行冲哀甸虎，食畏蛊家蚕。\r\n乡国何年返，县知老日南。"
        },
        {
            "title": "江村乐（四首）",
            "content": "罾挂渔郎舍外，船维酒媪桥边。\r\n烟波五湖朝渡，风雨孤村昼眠。"
        },
        {
            "title": "读史十首 蔺相如",
            "content": "危计难成五步间，置君虎口幸全还。\r\n世人莫笑三闾懦，不劝怀王会武关。"
        },
        {
            "title": "江上答徐卿见赠",
            "content": "烟树近松陵，扁舟晚独乘。\r\n江黄连渚雾，野白满田冰。\r\n往事愁人问，虚名畏客称。\r\n无才任萧散，敢望鹤书征。"
        },
        {
            "title": "韭",
            "content": "芽抽冒余湿，掩冉烟中缕。\r\n几夜故人来，寻畦剪春雨。"
        },
        {
            "title": "听教坊旧妓郭芳卿弟子陈氏歌（时至正己亥岁",
            "content": "文皇在御升平日，上苑宸游驾频出。\r\n仗中乐部五千人，能唱新声谁第一？燕国佳人号顺时，姿\r\n容歌舞总能奇。\r\n中官奉旨时宣唤，立马门前催画眉。\r\n建章宫里长生殿，芍药初开敕张宴。\r\n龙笙罢奏凤弦停，共听娇喉一莺啭。\r\n遏云妙响发朱唇，不让开元许永新。\r\n绣陛花惊飘艳雪，文梁风动委芳尘。\r\n翰林才子山东李，每进新词蒙上喜。\r\n当筵按罢谢天恩，捧赐缠头蜀都绮。\r\n晚出银台酒未销，侯家主第强相邀。\r\n宝钗珠袖尊前赏，占断春风夜复朝。\r\n回头乐事浮云改，瘗玉埋香今几载。\r\n世间遗谱竟谁传，弟子犹怜一人在。\r\n曾记《霓裳》学得成，朝元队里艺初呈。\r\n九天声落千人听，丹凤楼前月正明。\r\n狭邪贵客回车马，不信芳名在师下。\r\n风尘一旦禁城荒，谁是花前听歌者。\r\n从此飘零出教坊，远辞京国客殊方。\r\n闭门春尽无人问，白发青裙不理妆。\r\n相逢为把双蛾蹙，《水调》、《梁州》歌续续。\r\n江南年少未曾闻，元是当时供奉曲。\r\n朝使今年海上归，繁华休说乱来非。\r\n梨园散尽宫槐落，天子愁多内宴希始知欢乐生忧患，恨杀\r\n韩休老无谏。\r\n伤心不见昔人歌，汾水秋风有飞雁。\r\n此日西园把一卮，感时怀旧尽成悲。\r\n含情欲为秋娘赋，愧我才非杜牧之。\r\n\r\n【注释】：【原题】：\r\n听教坊旧妓郭芳卿弟子陈氏歌（时至正己亥岁作）"
        },
        {
            "title": "寄余左司",
            "content": "何处吹愁角一声，大江东岸吕蒙营。\r\n天随流水茫茫去，月共长庚耿耿明。\r\n虏意有图秋暂息，客魂无定夜还惊。\r\n欲陪酾酒楼船坐，借问风潮早晚平。"
        },
        {
            "title": "与内弟周思敬晚过雁荡僧舍",
            "content": "同过溪桥日欲晡，远林残叶似栖乌。\r\n照公院里堪留宿，已有梅花有酒无？"
        },
        {
            "title": "姑苏杂咏 五坞山五首 修竹坞",
            "content": "色映溪沉沉，秋云生夕阴。\r\n无限楚山意，鹤鸣风满林。"
        },
        {
            "title": "次张仲和春日漫兴",
            "content": "苏小坟前柳似烟，秋千人静夕阳天。\r\n独骑款段寻诗去，懒逐看花众少年。"
        },
        {
            "title": "江上送客",
            "content": "春风江上荡舟过，垂柳垂杨拂浪波。\r\n惆怅今年频送客，长条欲折已无多。"
        },
        {
            "title": "春来",
            "content": "客愁拟向春来减，春到愁翻倍旧时。\r\n走马已无年少乐，听莺空有故园思。\r\n日光皛皛浓熏草，风力扬扬缓堕丝。\r\n辟历沟南酒家路，共谁来往问花枝。"
        },
        {
            "title": "送何明府之秦邮（何，淮东人。已三为县令）",
            "content": "马前风叶助离声，楚驿都荒不计程。\r\n一令尚淹三县事，几家曾见十年兵。\r\n夕阳远树烟生戍，秋雨残荷水绕城。\r\n父老不须重叹息，君来应有故乡情。"
        },
        {
            "title": "短歌行",
            "content": "置酒高台，乐极哀来。\r\n人生处世，能几何哉。\r\n日西月东，百龄易终。\r\n可嗟仲尼，不见周公。\r\n鼓丝拊石，以永今日。\r\n欢以别亏，忧因会释。\r\n燕鸿载鸣，兰无故荣。\r\n子如不乐，白发其盈。\r\n执子之手，以酌我酒。\r\n式咏《短歌》，爰祝长寿。"
        },
        {
            "title": "山中别宁公归西坞",
            "content": "一上香台看落晖，沙村孤树晚依依。\r\n老僧不出青山寺，只有钟声送客归。"
        },
        {
            "title": "山中春晓听鸟声",
            "content": "子规啼罢百舌鸣，东窗卧听无数声。\r\n山空人静响更切，月落杏花天未明。"
        },
        {
            "title": "徐山人别墅",
            "content": "茶香孤墅发，竹色四邻分。\r\n扫地侵虫字，开窗散鸟群。\r\n树凉池过雨，苔润石生云。\r\n我出无车马，偏宜访隐君。"
        },
        {
            "title": "寓天界寺",
            "content": "雨过帝城头，香凝佛界幽。\r\n果园春乳雀，花殿午鸣鸠。\r\n万履随钟集，千灯入镜流。\r\n禅居容旅迹，不觉久淹留。"
        },
        {
            "title": "送恩禅师弟子勤归开元寺",
            "content": "山衲经寒补杂缯，白云高寺遍寻登。\r\n法身已见浮来佛，宗旨曾传化去僧。\r\n归过江城谁施饭，定依旧院自悬灯。\r\n明朝应恨千峰阻，欲问楞伽已不能。"
        },
        {
            "title": "菜薖为余唐卿赋",
            "content": "柱桐里中君始归，菜花满园黄蜂飞。\r\n桔槔倚树长不用，江南雨多山土肥。\r\n方畦独绕看新绿，晚食何须尚思肉。\r\n翠缕登盘春薤香，金钗出盎冬俎熟。\r\n我家亦在莼菰乡，秋风便应归共尝。\r\n潮州司马成何事，回首空愁足万羊。"
        },
        {
            "title": "当垆曲",
            "content": "光艳动春朝，妆成映洛桥。\r\n钱多自解数，筝涩未能调。\r\n花如秦苑好，酒比蜀都饶。\r\n深谢诸年少，来沽不待要。"
        },
        {
            "title": "姑苏杂咏 吴王井（在灵岩山）",
            "content": "曾开鉴影照宫娃，工手牵丝带露华。\r\n今日空山僧自汲，一瓶寒供佛前花。"
        },
        {
            "title": "张山人见访留宿草堂",
            "content": "夕阳欲没静沙墟，喜子能来慰索居。\r\n生事萧条惭客里，交情契阔叹兵余。\r\n买鱼急唤临江艇，炊黍深开映竹厨。\r\n屈指故人能几在，莫辞同醉卧田庐。"
        },
        {
            "title": "大驾亲祀方丘选射斋宫奉次御制韵",
            "content": "奠壁方坛晓祝釐，豹竿风动从灵祗。\r\n献符多士歌昌运，扈跸诸蕃睹盛仪。\r\n郊射贯侯初复古，汾祠获鼎未云奇。\r\n山川效静年多谷，神答皇心定有期。"
        },
        {
            "title": "题赵希远画宋杭京万松金阙图",
            "content": "长松掀髯若群龙，下绕宫阙云千重。\r\n凤凰山头望前殿，翠涛正涌金芙蓉。\r\n海门日出潮初上，白鹤飞来近仙掌。\r\n百官候缀紫宸班，露滴朝衣气森爽。\r\n汉宫杨柳唐宫花，容易零落空繁华。\r\n何如可献至尊寿，茯苓美似安期瓜。\r\n銮舆因恋湖山好，楼阁清阴胜蓬岛。\r\n不知风雨汴陵前，虏卒新樵几株倒。\r\n当时榻前初进图，黄金趣赐闻传呼。\r\n何年流落在人世，父老犹看思旧都。\r\n客行近过吴山下，落叶空林惟败瓦。\r\n岂无画史似前人，秋色凄凉不堪写。"
        },
        {
            "title": "姑苏杂咏 姑苏台（在横山西北麓）",
            "content": "金椎夜筑西山土，催作高台贮歌舞。\r\n文身泽国构王基，却笑先人独何苦。\r\n铜铺玉槛盛繁华，幻作峰头一片霞。\r\n望处直穷三百里，役时应废几千家。\r\n蟠空曲路迷仙仗，攀尽瑶梯才到上。\r\n外绕雕龙宛转栏，中施绣凤葳蕤帐。\r\n熏炉长爇郁金香，共道千龄乐未央。\r\n茂苑月来秋佩冷，洞庭雨过夏绡凉。\r\n当窗众妓如仙女，扬袂迎风欲轻举。\r\n人从天上见经过，鸟向云间惊笑语。\r\n日暮横塘花尽开，卷帘台上望王来。\r\n宴舟初自观鱼返，猎骑还从射鹿回。\r\n从登不用持铍队，自列红妆侍高会。\r\n香传罗帕进黄柑，缕切鸾刀供玉鲙。\r\n烛光远落太湖波，惊起鱼龙出没多。\r\n城上乌啼河汉转，此时谁问夜如何。\r\n管弦嘈嘈聒人耳，不闻兵来渡溪水。\r\n欲携西子走登舟，醉倚画筵娇不起。\r\n瞑目无因到甬东，可怜一炬绮罗空。\r\n献楣竟堕仇人计，赐剑应辜谏士忠。\r\n客来试问遗宫路，物色荒凉总非故。\r\n搴衣始信不虚言，满地荆榛见零露。\r\n当年争夺苦劳机，却把江山付落晖。\r\n闻说越王台殿上，如今亦有鹧鸪飞。"
        },
        {
            "title": "江上雨",
            "content": "冥冥众树昏，浩浩一江浑。\r\n急有回风韵，轻无入雾痕。\r\n鸟啼丛竹岭，人卧落花村。\r\n门巷春泥滑，谁来共酒尊。"
        },
        {
            "title": "大痴小画",
            "content": "溪水虽多曲，舟行不惮赊。\r\n山山秋树赤，犹复似桃花。"
        },
        {
            "title": "江上漫成",
            "content": "春色到江滨，江花树树新。\r\n行吟憔悴客，谁道亦逢春。"
        },
        {
            "title": "姑苏杂咏 三高祠三首 范蠡",
            "content": "功成不恋上将军，一舸归游笠泽云。\r\n载去西施岂无意，恐留倾国更迷君。"
        },
        {
            "title": "金进士宿江馆阻雨连夕二首",
            "content": "落花风急野无舟，喜为茅斋几日留。\r\n却愧江边春酒薄，不能慰子客中愁。"
        },
        {
            "title": "谒甫里祠",
            "content": "衣冠寂寞半尘丝，想见江湖独卧时。\r\n遁迹虚烦明主诏，感怀犹赋散人诗。\r\n钓鱼船去云迷浦，斗鸭阑空草满池。\r\n芳藻一杯谁为奠，鼓声只到水神祠。"
        },
        {
            "title": "送沈左司从汪参政分省陕西汪由御史中丞出",
            "content": "重臣分陕去台端，宾从威仪尽汉官。\r\n四塞河山归版籍，百年父老见衣冠。\r\n函关月落听鸡度，华岳云开立马看。\r\n知尔西行定回首，如今江左是长安。"
        },
        {
            "title": "题湘君图",
            "content": "怅望南巡竟不还，泪和湘雨暮斑斑。\r\n须知竹死愁方尽，莫恨秦人鞭赭山。"
        },
        {
            "title": "观军装十咏·马",
            "content": "罗帕覆春风，连鞍赐有功。\r\n蹄高骑得称，身出万军中。"
        },
        {
            "title": "姑苏杂咏 再游南峰",
            "content": "放鹤庭前落叶重，吟身独上夕阳峰。\r\n远村近浦分诸树，后岭前山应一钟。\r\n高阁倚残归鸟过，空林行尽老僧逢。\r\n支公骏马嗟何处，石上莓苔没旧踪。"
        },
        {
            "title": "效香奁（二首）",
            "content": "开过东窗百叶桃，瑟琶尘满缕金槽。\r\n欲呼小字敲妆阁，谁出相迎放剪刀？"
        },
        {
            "title": "姑苏杂咏 百花洲（在姑苏台下）",
            "content": "吴王在时百花开，画船载乐洲边来。\r\n吴王去后百花落，歌吹无闻洲寂寞。\r\n花开花落年年春，前后看花应几人。\r\n但见枝枝映流水，不知片片堕行尘。\r\n年来风雨荒台畔，日暮黄鹂肠欲断。\r\n岂唯世少看花人，纵来此地无花看。"
        },
        {
            "title": "姑苏杂咏 师子林十二咏 问梅阁",
            "content": "问春何处来，春来在何许？月堕花不言，幽禽自相语。"
        },
        {
            "title": "宛转行",
            "content": "宛转复宛转，宛转日几回。\r\n君肠鹿卢断，我肠车轮摧。"
        },
        {
            "title": "赠邻友",
            "content": "同居一坞中，只隔水西东。\r\n林近书灯露，溪回酒舫通。\r\n放凫长合队，移竹每分丛。\r\n只恐君征起，难期作两翁。"
        },
        {
            "title": "观军装十咏·胄",
            "content": "黄金胄虎头，乍免走豪酋。\r\n还有从容处，纶巾按垒游。"
        },
        {
            "title": "白頠词（二首）",
            "content": "白頠出自吴女工，著来色与素体同。\r\n舞时偏向江渚宫，长袖拂起微有风。\r\n觞催管促四座中，揽裾徘徊惨曲终，玉阶夜寒零露浓。¤"
        },
        {
            "title": "过戴居士宅",
            "content": "江边戴颙宅，地好惬幽寻。\r\n高树藏卑屋，新篁补旧林。\r\n鸟成留客语，云作护花阴。\r\n不负沧洲约，重来论夙心。"
        },
        {
            "title": "入郭过南湖望报恩浮图",
            "content": "雨过春波柳浪香，布帆归缓怕斜阳。\r\n渔人为指江城近，一塔船头看渐长。"
        },
        {
            "title": "咏苑中秦吉了",
            "content": "不独能言异凡鸟，最爱佳名呼吉了。\r\n雕笼几度学鸡鸣，惊起烟花六宫晓。\r\n驾来别院未知迎，先听遥呼万岁声。\r\n愿把春风一杯酒，从今莫听上林莺。"
        },
        {
            "title": "宴王将军第",
            "content": "流水通侯第，行云傍妓台。\r\n雨催牙仗散，风引羽觞来。\r\n曲学移声按，诗随得韵裁。\r\n莫令游宴歇，次第过花开。"
        },
        {
            "title": "赠竹里子",
            "content": "弭楫望迷林，闲为淇澳吟。\r\n君家不可见，但听烟中禽。\r\n日落浦云远，雨余江水深。\r\n非同抱清节，岁晏复谁寻。"
        },
        {
            "title": "赠张省郎",
            "content": "汉署早为郎，长游凤沼傍。\r\n鸡知壶水候，马识火城光。\r\n每载趋曹笔，时熏直省香。\r\n边书无一羽，冠盖得翱翔。"
        },
        {
            "title": "少年行二首",
            "content": "官侍长杨拜夕郎，况凭内宠在椒房。\r\n赐金十万身无用，乞作胡姬一日妆。"
        },
        {
            "title": "待渡",
            "content": "渡子未回舟，立傍沙头树。\r\n天寒雪欲来，莫滞人归去。"
        },
        {
            "title": "己亥初度（时年三十四）",
            "content": "风雨空斋诵蓼莪，今年初度客中过。\r\n人生七十寻常寿，未过还怜一半多。"
        },
        {
            "title": "过海云院赠及长老",
            "content": "衲拥寒云老一丘，游方无梦转悠悠。\r\n茶香吹过前林晚，菜叶流来别涧秋。\r\n旧拂讲余悬壁上，残经定后落床头。\r\n紫藤坞里归逢雪，煨芋曾烦慰客愁。"
        },
        {
            "title": "姑苏杂咏 洞庭山",
            "content": "朝登西岩望太湖，青天在水飞云孤。\r\n洞庭缥缈两峰出，正似碧海浮方壶。\r\n尝闻此山古灵壤，蛇虎绝迹欢樵夫。\r\n涛声半夜恐魂梦，石气五月寒肌肤。\r\n居人仿佛武陵客，户种橘柚收为租。\r\n高风欲起沙鸟避，明月未出霜猿呼。\r\n中有林屋仙所都，银房石室开金铺。\r\n罗浮峨眉互通达，别有路往非人途。\r\n天后每降龙垂胡，神钲忽响惊栖鼯。\r\n自悬日月照洞内，古木阴蔽空朝晡。\r\n风吹白芝晚易老，云带紫泉秋不枯。\r\n灵威丈人亦仙徒，深入探得函中符。\r\n玄衣使者不暇惜，欲使出拯苍生苏。\r\n后来好事多继往，石壁篆刻犹堪摹。\r\n千年玉鼠化蝙蝠，下扑炬火如飞乌。\r\n玄关拒闭谁复到，似怪衣上腥尘污。\r\n勿言神仙事恍惚，灵迹具在良非诬。\r\n我生扰扰胡为乎，坐见白发生头颅。\r\n久欲寻真未能去，局束世故缘妻孥。\r\n何当临湖借渔艇，拍浪径渡先双凫。\r\n独攀幽险不用扶，身佩五岳真形图。\r\n夜登天坛扫落叶，自取薪水供丹垆。\r\n此身愿作仙家奴，不知仙人肯许无？狂语醉发应卢胡。\r\n\r\n【注释】：【注释】：\r\n（在太湖中，即包山。旧无蛇虎雉三物。有穴，乃林屋洞\r\n天。阖闾使灵威丈人入，探得禹所藏治水符并不死方。其\r\n中有银房石室并白芝紫泉。又有两圆石，扣之则鸣，谓神\r\n钲云）"
        },
        {
            "title": "清明呈馆中诸公",
            "content": "新烟著柳禁垣斜，杏酪分香俗共夸。\r\n白下有山皆绕郭，清明无客不思家。\r\n卞侯墓上迷芳草，卢女门前映落花。\r\n喜得故人同待诏，拟沽春雨醉京华。"
        },
        {
            "title": "过海昌赠李侯",
            "content": "闲厅昼下帘，秋色满疏髯。\r\n久戍残兵老，多贫长吏廉。\r\n阴风潮动郭，晴日地生盐。\r\n三老相逢说，年来户剩添。"
        },
        {
            "title": "送黄主簿之湖洲归安县",
            "content": "我歌柳惲诗，送子南汀发。\r\n山城逢社雨，绿树啼莺歇。\r\n留连孤艇迟，惆怅双瓶竭。\r\n高士尚为簿，休惭府中谒。\r\n无事坐闲厅，弹琴看湖月。"
        },
        {
            "title": "初入京寓天界西阁对辛夷花怀徐七记室",
            "content": "去年寺里开辛夷，君来忆我曾题诗。\r\n今年我来君已去，思君还对花开时。\r\n欲寻花下君行迹，日暮空庭古苔碧。\r\n殷勤把酒问花枝，看过春风几行客？"
        },
        {
            "title": "送郭省郎东归（二首）",
            "content": "金陵儿女踏春阳，金陵客子正思乡。\r\n一杯况复春将去，目断飞花江水长。"
        },
        {
            "title": "春日退直呈禁署诸公",
            "content": "待诏直东华，归休每日斜。\r\n职连词客苑，俸入酒胡家。\r\n檐网长萦絮，庭砖欲过花。\r\n知君未出院，应草侍中麻。"
        },
        {
            "title": "寒夜与家人坐语忆客中时",
            "content": "茅屋夜灯青，竹庭寒雪白。\r\n不对室中人，依然去年客。"
        },
        {
            "title": "游南峰寺有支遁放鹤亭",
            "content": "每向人间望碧峰，石门今得问幽踪。\r\n路缘风磴泠泠策，寺隔烟萝杳杳钟。\r\n窗下鸟来多堕果，亭前鹤去只高松。\r\n一龛愿借依香火，莫道诗人非戴颙。"
        },
        {
            "title": "舟中闻歌",
            "content": "水栅孤灯照客舟，江南谁解唱《甘州》。\r\n寻常醉赏尊前曲，何似今朝听得愁。"
        },
        {
            "title": "立春前一日喜雪",
            "content": "一冬才见瑞，三白讵须频。\r\n未嫌迟送腊，唯怜预占春。\r\n积砌犹残冻，妆苑已芳辰。\r\n留更明朝落，梅开欲斗新。"
        },
        {
            "title": "送郭省郎东归（二首）",
            "content": "桃叶渡头闻唱歌，孤帆欲发奈愁何。\r\n君归是我来时路，山水无多离思多。"
        },
        {
            "title": "题松雪翁临祐陵草虫",
            "content": "宣和遗墨画难工，唯有王孙笔意同。\r\n莫问吴宫与梁苑，一般草露覆秋虫。"
        },
        {
            "title": "踏歌行",
            "content": "香尘和露踏成泥，花下风寒鬓脚低。\r\n夜静高楼有人听，起头一句唱教齐。"
        },
        {
            "title": "雨中过玉遮山（二首）",
            "content": "松头急风回，飞雨不到面。\r\n何处豁清愁，千山一人见。"
        },
        {
            "title": "郊墅杂赋（十六首）",
            "content": "野色迥苍苍，开门叶满塘。\r\n僧来双屐雨，渔卧一船霜。\r\n静里修香传，闲中录酒方。\r\n平生当世意，到此坐成忘。¤"
        },
        {
            "title": "柳燕",
            "content": "妙舞汉宫人，香魂化几春。\r\n娇飞傍杨柳，犹似学腰身。"
        },
        {
            "title": "陈宫",
            "content": "春风叁阁绣参差，狎客争陈璧月词。\r\n几度醉浓娇不起，景阳楼上晓钟时。"
        },
        {
            "title": "姑苏杂咏 登丘操",
            "content": "驱车兮与马，蹇吾行兮胡为乎在中野？登彼兮崇丘，下茫\r\n茫兮九州，思君子兮不得与驾以游。\r\n山有出云兮木亦有柯，我将归兮忧之如何？登青丘，有怀\r\n而作。"
        },
        {
            "title": "春日怀江上（二首）",
            "content": "薪蒲正绿乳凫鸣，水没渔梁宿雨晴。\r\n看近清明沉种日，野人何事不归耕。"
        },
        {
            "title": "姑苏杂咏 孤园寺（在洞庭山，梁散骑常侍吴",
            "content": "欲问南朝常侍宅，已为西域化人宫。\r\n山僧归带渔舟雨，湖鸟来闻粥鼓风。\r\n橘柚垂檐秋殿暗，波涛惊座夜堂空。\r\n给孤长者谁曾见，应在烟云杳霭中。\r\n\r\n【注释】：【原题】：\r\n姑苏杂咏 孤园寺（在洞庭山，梁散骑常侍吴猛古宅）"
        },
        {
            "title": "效唐人赠边将",
            "content": "翩翩越骑将，负勇出山西。\r\n射虏夸猿臂，封侯赌马蹄。\r\n候烽河外暗，伏帜草中低。\r\n欲雪凭陵耻，须禽左谷蠡。"
        },
        {
            "title": "过白鹤溪",
            "content": "昨发白鹭洲，今过白鹤溪。\r\n溪流几回转，只在晋陵西。\r\n月出女犹浣，云深猿自啼。\r\n茅峰虽咫尺，无计蹑丹梯。"
        },
        {
            "title": "扇上竹枝",
            "content": "寒梢虽数叶，高节傲霜风。\r\n宁肯随团扇，秋来怨箧中。"
        },
        {
            "title": "姑苏杂咏 临顿里（十首）",
            "content": "自少图名意，谁言世不知。\r\n僧求开寺记，客送买山资。\r\n细雨鱼生子，斜阳燕哺儿。\r\n平生无事迫，心苦为寻诗。¤"
        },
        {
            "title": "折杨柳歌词（二首）",
            "content": "高枝拂翠幰，低枝垂绮筵。\r\n春风千万树，此树妾门前。"
        },
        {
            "title": "喜幼文北归",
            "content": "风尘万里损光辉，旧面相逢却讶非。\r\n在路定留经处咏，还家犹着去时衣。\r\n久留远土虫蛇杂，忽解高罗燕鹄飞。\r\n尚念梁园三二客，与君同去不同归。"
        },
        {
            "title": "次韵杨孟载早春见寄",
            "content": "雪后西园韭初剪，流澌晚动春塘浅。\r\n闭门有客抱深愁，久不题诗砚生藓。\r\n风尘健儿夸得意，独坐寂寥谁所遣。\r\n应缘少学与时违，不习弓刀诵文典。\r\n城中物贵市门静，好事犹能具杯脔。\r\n琴堂朝夕共清欢，举白频浮不容免。\r\n铃驺已游宾客醉，深夜垣扉罢扃楗。\r\n一灯留照对床谈，沸鼎松声烹绿荈。\r\n五更上马子先去，拥被独眠窗日筼。\r\n起闻啼鸟忽兴发，欲往江边云隔筜。\r\n人家旧燕尽巢林，草满长洲绝游辇。\r\n春耕咫尺阻归计，野水自流闲浍畎。\r\n吾乡繁华天下稀，花柳村村随步转。\r\n久闻离乱今始见，烟火高低变烽燹。\r\n登临吹笛散群羌，此事空嗟千古鲜。\r\n朝来风雨况凄黯，雨湿城头旗不展。\r\n邻里冲泥备役夫，县官不召怜疲喘。\r\n安居且复俟时宁，出岂无能非退卷。\r\n范庄红杏几株在，好待开时同折撚。\r\n对花忧患不须言，剩唤一杯供脚软。"
        },
        {
            "title": "始自西山移寓江渚夜闻雨有作",
            "content": "客身移宿浦云东，孤馆残灯与旧同。\r\n夜静空江无落叶，雨声惊不似山中。"
        },
        {
            "title": "送周复秀才赋行李中一物得纨扇",
            "content": "不画乘鸾女，应怜素质新。\r\n霜机惊落早，风麈尚挥频。\r\n席上曾歌怨，窗间或掩颦。\r\n何如为君子，远路障埃尘。"
        },
        {
            "title": "西园闲兴（二首）",
            "content": "当路阙追攀，端居自掩关。\r\n听钟知近寺，看画忆登山。\r\n哓栉风林下，宵吟雨阁间。\r\n天应怜我懒，独与少年闲。"
        },
        {
            "title": "夜闻雨声忆故园花",
            "content": "帝城春雨送春残，雨夜愁听客枕寒。\r\n莫入乡园使花落，一枝留待我归看。"
        },
        {
            "title": "枫桥送丁凤",
            "content": "红叶寺前桥，停君晚去桡。\r\n醉应忘世难，归不计程遥。\r\n山隐初沉日，风催欲上潮。\r\n离魂来此处，还似灞陵销。"
        },
        {
            "title": "相逢行",
            "content": "沽酒渭桥边，平陵侠少年。\r\n相逢各有赠，宝剑与金鞍。"
        },
        {
            "title": "青楼怨",
            "content": "浴金熏炉镂玉奁，兰香今夜为君添。\r\n乌栖黄昏乌起曙，才见道来还道去。"
        },
        {
            "title": "郊墅杂赋（十六首）",
            "content": "此乡堪避地，乱后户翻增。\r\n俗美嫌欺客，年丰爱施僧。\r\n带星耕处轭，照雪纺时灯。\r\n且作求田计，元龙岂我能。¤"
        },
        {
            "title": "送叶卿还陇西公幕兼简周军咨",
            "content": "落石关城动鼓笳，远游怜汝尚无涯。\r\n壮身谩托三公府，归梦难寻万里家。\r\n投驿暮山灯照叶，待潮秋渡棹粘沙。\r\n军中记室能相问，只说愁吟对菊花。"
        },
        {
            "title": "夜闻吴女诵经",
            "content": "云窗月帐散花多，闲读金经夜若何。\r\n娇舌乍弹莺学语，芳心已定井销波。\r\n尼师曾教青莲偈，女伴徒为《白苎歌》。\r\n听处若迷空色相，应须愁杀病维摩。"
        },
        {
            "title": "次韵春日谩兴四首奉酬外舅达翁",
            "content": "老去风情似乐天，恨无张态抹朱弦。\r\n一春酒病稀游赏，啼鸟莺花共怅然。"
        },
        {
            "title": "赠卖墨陶叟",
            "content": "龙井老人称墨仙，有家近在荆溪边。\r\n铁臼秋鸣竹屋雨，瓦篝春扫桐窗烟。\r\n玄玉初成敢轻用，万里豹囊曾入贡。\r\n日长小殿试乌丝，光迸骊珠欲浮动。\r\n世间潘李今已无，黄金满箧争来沽。\r\n词臣供写《上林赋》，画史用作瀛洲图。\r\n文物年来颇凋弊，丧乱谁言少知贵。\r\n便须从子乞双螺，醉草檄书磨楯鼻。"
        },
        {
            "title": "姑苏杂咏 吴钩行",
            "content": "吴钩若霜雪，吴人重游侠。\r\n尊前含笑看，上有仇家血。"
        },
        {
            "title": "次韵答朱冠军游西城之作",
            "content": "前年城西作冶游，柳条拂盖花迷舟。\r\n笑看明月问狂客，我举太白君当浮。\r\n去年城西复偶住，酒伴家家邀即去。\r\n东邻寺里花正开，半醉半醒游几度。\r\n今年有花愁独寻，闭门三月卧春阴。\r\n将军小队游何处，日暮空听车马音。\r\n皋桥泰娘殊窈窕，为我唤来歌《水调》。\r\n客愁草草不易除，世事茫茫本难料。\r\n玉壶一双秋露倾，惟此可以忘吾情。\r\n醉归共射草中石，笑劈弓弦霹雳鸣。"
        },
        {
            "title": "渊源堂夜饮",
            "content": "悬灯照清夜，叶落堂下雨。\r\n客醉已无言，秋蛩自相语。"
        },
        {
            "title": "始闻夏蝉",
            "content": "翾翾才得蜕，咽咽未成喧。\r\n翳叶谁能见，南风绿绕轩。\r\n乍惊变节物，还念别郊园。\r\n何待当秋听，方令羁思繁。"
        },
        {
            "title": "郊墅杂赋（十六首）",
            "content": "幽事向谁夸，孤吟对晚沙。\r\n浣衣江动月，系艇岸垂花。\r\n行蚁如知路，归凫自识家。\r\n一尊茅屋底，随意答春华。¤"
        },
        {
            "title": "姑苏杂咏 师子林十二咏 玉鉴池",
            "content": "一镜寒光定，微风吹不波。\r\n更除荷芰影，放取月明多。"
        },
        {
            "title": "观军装十咏·纛",
            "content": "发乱野牛惊，神专大将营。\r\n师行当祃祭，坛卜戮番生。"
        },
        {
            "title": "夜怀王校书",
            "content": "灯暗独吟余，疏桐月满除。\r\n虫寒初入户，鼠饿欲侵书。\r\n河汉三更望，江湖两地居。\r\n相思无去梦，今夜恨何如。"
        },
        {
            "title": "姑苏杂咏 临顿里（十首）",
            "content": "沐罢便轻帻，消摇咏晚天。\r\n清风苏病鹤，骤雨集鸣蝉。\r\n旧史堆缃素，新经录洞玄。\r\n谁知城郭里，别自有林泉。¤"
        },
        {
            "title": "看梅漫成（三首）",
            "content": "江草初生江水流，便觉春色恼人愁。\r\n雪晴家家扣门去，不见梅花应不休。"
        },
        {
            "title": "哭周记室",
            "content": "万里一羁臣，悲歌楚水春。\r\n漫期重会面，竟作永伤神。\r\n主祭唯孤侄，收诗有故人。\r\n独挥闻笛泪，斜日下西邻。"
        },
        {
            "title": "鸳鸯",
            "content": "两两莲池上，看如在锦机。\r\n应知越女妒，不敢近船飞。"
        },
        {
            "title": "夜闻雨",
            "content": "窗烛泠残夜，闻蛩更闻雨。\r\n秋馆总多愁，犹胜在羁旅。"
        },
        {
            "title": "征妇怨",
            "content": "良人不愿封侯印，虎符远发当番阵。\r\n几夜春闺恶梦多，竟得将军军覆信。\r\n身没犹存旧战衣，东家火伴为收归。\r\n妾生不识边庭路，寻骨何由到武威。\r\n纸幡剪得招魂去，只向当时送行处。"
        },
        {
            "title": "姑苏杂咏 临顿里（十首）",
            "content": "应爱山斋好，秋风不卷茅。\r\n凿渠侵蚁穴，移树带禽巢。\r\n人世真浮梗，吾生岂系匏。\r\n不逢皮从事，谁结岁寒交。¤"
        },
        {
            "title": "舟次丹阳驿",
            "content": "沽酒来寻水驿门，邻船灯火语黄昏。\r\n今朝始觉离乡远，身在丹阳郭外村。"
        },
        {
            "title": "竹枝歌（六首）",
            "content": "蜀山消雪蜀江深，郎来妾去斗歌吟。\r\n峡中自古多情地，楚王神女在山阴。"
        },
        {
            "title": "送王推官赴官谯阳",
            "content": "久治乱所伏，国家失其防。\r\n初如决洪流，拱手遍四方。\r\n频年劳訏谟，欲补千百疮。\r\n子为京师客，忠愤何慨慷。\r\n濯冠捧书函，平明献朝堂。\r\n上言固大业，下言振颓纲。\r\n且为有万死，圣明察臣狂。\r\n臣言倘获施，立能致时康。\r\n宸居岂云远，遥指天中央。\r\n鸡鸣列仙仗，九门洞开张。\r\n谓宜只召见，拜起随班行。\r\n上殿笏画地，论奏尽敷详。\r\n如何竟报缺，不得瞻清光。\r\n一官非所愿，欲令赴蛮荒。\r\n徘徊出都门，风雨湿晓装。\r\n行行过吴洲，木叶秋始黄。\r\n逢予解鞍饮，激烈椎酒床。\r\n平生忧时心，辛苦不自忘。\r\n颇闻到官所，此去路尚长。\r\n红日出雾迟，孤城海茫茫。\r\n遗民似猿鹿，山谷多惊藏。\r\n繁英艳踯躅，琐实推槟榔。\r\n瘴疠况时作，投老恐子伤。\r\n何不且少留，共骛豪华乡。\r\n子笑不我顾，翩然决南翔。\r\n明朝指鲸波，高帆若云扬。\r\n去矣各异国，有意徒相望。"
        },
        {
            "title": "凉州词（二首）",
            "content": "蓬婆城下净无花，惨惨黄云漠漠沙。\r\n卷叶谁将番曲奏，白头都护亦思家。"
        },
        {
            "title": "汉宫",
            "content": "酒醒金屋曙河流，愿赐铜盘一滴秋。\r\n他日君王作仙去，瑶池犹幸得同游。"
        },
        {
            "title": "送陈秀才归沙上看墓",
            "content": "满衣血泪与尘埃，乱后还乡亦可哀。\r\n风雨梨花寒食后，几家坟上子孙来。"
        },
        {
            "title": "姑苏杂咏 响屟廊（在灵岩寺）",
            "content": "君王厌丝竹，鸣屟时清耳。\r\n独步六宫春，香尘不曾起。\r\n那知未旋踵，麋鹿游遗址。\r\n响沉明月中，迹泯荒苔里。\r\n此夕意谁过，空廊有僧履。"
        },
        {
            "title": "送长洲周丞升吴县令",
            "content": "青山隔苑桥，改邑去非遥。\r\n官食新添俸，民传旧布条。\r\n稻花迎午放，荷叶待秋凋。\r\n寂寞长洲路，空闻五瑀谣。"
        },
        {
            "title": "梅花六首",
            "content": "断魂只有月明知，无限春愁在一枝。\r\n不共人言唯独笑，忽疑君到正相思。\r\n歌残别院烧灯夜，妆罢深宫览镜时。\r\n旧梦已随流水远，山窗聊复伴题诗。"
        },
        {
            "title": "闻旧教坊人歌",
            "content": "渭城歌罢独凄然，不及新声世共怜。\r\n今日岐王宾客尽，江南谁识李龟年。"
        },
        {
            "title": "庐山",
            "content": "骑马幽幽度岭迟，老僧不识使君谁 。\r门开红叶林中寺，泉浸青山石上池。\r残果已收猿食少，枯松欲折鹤巢危。\r壁间不用题名字，无数苍苔没旧碑。"
        },
        {
            "title": "客中忆二女",
            "content": "每忆门前两候归，客中长夜梦魂飞。\r\n料应此际犹依母，灯下看缝寄我衣。"
        },
        {
            "title": "咏梅",
            "content": "琼姿只合在瑶台，谁向江南处处栽。\r\n雪满山中高士卧，月明林下美人来。\r\n寒依疏影萧萧竹，春掩残香漠漠苔。\r\n自去何郎无好咏，东风愁寂几回开？"
        },
        {
            "title": "养蚕词",
            "content": "东家西家罢来往，晴日深窗风雨响。\r\n三眠蚕起食叶多，陌头桑树空枝柯。\r\n新妇守箔女执筐，头发不梳一月忙。\r\n三姑祭后今年好，满簇如云茧成早。\r\n檐前蝶车急作丝，又是夏税相催时。"
        },
        {
            "title": "登金陵雨花台望大江",
            "content": "大江来从万山中，山势尽与江流东。\r\n钟山如龙独西上，欲破巨浪乘长风。\r\n江山相雄不相让，形胜争夸天下壮。\r\n秦皇空此瘗黄金，佳气葱葱至今王。\r\n我怀郁塞何由开，酒酣走上城南台；\r\n坐觉苍茫万古意，远自荒烟落日之中来！\r\n石头城下涛声怒，武骑千群谁敢渡？\r\n黄旗入洛竟何祥，铁锁横江未为固。\r\n前三国，后六朝，草生官阙何萧萧。\r\n英雄乘时务割据，几度战血流寒潮。\r\n我生幸逢圣人起南国，祸乱初平事休息。\r\n从今四海永为家，不用长江限南北。"
        },
        {
            "title": "岳王坟",
            "content": "大树无枝向北风，千年遗恨泣英雄。\r\n班师诏已成三殿，射虏书犹说两宫。\r\n每忆上方谁请剑，空嗟高庙自藏弓。\r\n栖霞岭上今回首，不见诸陵白雾中。"
        },
        {
            "title": "牧牛词",
            "content": "尔牛角弯环，我牛尾秃速，\r\n共拈短笛与长鞭，南陇东冈去相逐。\r\n日斜草远牛行迟，牛劳牛饥唯我知；\r\n牛上唱歌牛下坐，夜归还向牛边卧。\r\n长年牧牛百不忧，但恐输租卖我牛。\r\n【注释】：①尔、我：牧童间彼此相称。【赏析】：　　诗写牧童的天真活泼、共同牧放生活中的喜悦，与对牛的深厚感情，更从怕卖牛输租上，反映出剥削的残酷。此诗主旨在于揭示租税繁重给农民带来的深重灾难，但却采取了与众不同的表达方式。全诗除结尾两句点明这一主旨外，均集中于叙述田家牧牛的情形，体现了田家对牛的深厚感情。其中既蕴涵着牛对于农家的至关重要，也透露出一丝农村悠闲生活的情韵。但这背后却潜伏着深重的危机，繁重的租税威胁着农家的生存。结尾两句与前面略带轻松情调的叙述，构成强烈的对比。全诗在“但恐输租卖我牛”的叹息中戛然而止，读来怅然若失，深为农家的命运担忧。"
        },
        {
            "title": "岳王墓",
            "content": "大树无枝向北风，\r\n十年遗恨泣英雄。\r\n班师诏已来三殿，\r\n射虏书犹说两宫。\r\n每忆上方谁请剑，\r\n空嗟高庙自藏弓。\r\n栖霞岭上今回首，\r\n不见诸陵白露中。?"
        },
        {
            "title": "寻胡隐者",
            "content": "渡水复渡水，看花还看花。\r\n春风江上路，不觉到君家。"
        }
    ]
}