{
    "dynasty": "明",
    "author": "刘炳",
    "intro": "",
    "items": [
        {
            "title": "哀叶楚庭",
            "content": "船头酒百壶，船尾书百册。\r\n闲骑桃花马，醉弄西湖月。\r\n狂吟卷秋涛，声撼扶桑折。\r\n沧海无还期，哀魂楚云结。"
        },
        {
            "title": "哀方方壶",
            "content": "蓬莱五云宫，金粉饰椒壁。\r\n醉时卧氍毹，酒醒洒墨汁。\r\n傲世双眼高，鬼谷白云湿。\r\n玉堂寄书来，落月梦相忆。\r\n野鹤吊孤松，衰萤照荒陌。"
        },
        {
            "title": "简戴彦硕",
            "content": "故人结得草堂低，老圃连城近市西。\r\n碧注砚池荷叶露，红粘屐齿杏花泥。\r\n书悬牛角朝耕地，饭饲鱼苗晚灌畦。\r\n只恐长安云路近，马蹄催梦听朝鸡。"
        },
        {
            "title": "与子升弟观捕鱼",
            "content": "柳条风脆已梳黄，潮落溪毛石露梁。\r\n帆脚压霜寒杀网，柁牙移月夜鸣榔。\r\n载车有猎曾占渭，鼓枻无歌岂濯湘。\r\n叉得锦鳞长尺半，邻翁新酒正吹香。"
        },
        {
            "title": "次秋日韵奉汝弼叔（二首）",
            "content": "墨池秋净水痕澄，曲几焚香袖手凭。\r\n霜煞柳条清栗里，雨荒瓜蔓覆东陵。\r\n战余赵壁车还列，说下齐城轼独凭。\r\n因忆少年随骠骑，西风笳鼓醉呼鹰。¤"
        },
        {
            "title": "哀黄季伦",
            "content": "折节委荣宠，顿将生死齐。\r\n秋荷补坏衲，空林旅幽凄。\r\n悬灯礼绣佛，清斋烹露葵。\r\n虎溪流古月，自与远公期。"
        },
        {
            "title": "离怀寄汪宗彝杨孟瑄魏居敬",
            "content": "垂垂江雨作春波，江上行人晚唱歌。\r\n莫遣青灯照衣袂，酒痕不似泪痕多。"
        },
        {
            "title": "题方壶画为斯贞侄赋",
            "content": "巨然画与书法同，纵笔所至生秋风。\r\n墨飞原气泻沆瀣，青摩斗角连崆峒。\r\n远岫平林断还续，苔根斜迸山泉绿。\r\n钓倚丹枫野老矶，门垂碧柳幽人屋。\r\n壶公骑鲸白云乡，垅树绿泫烟草黄。\r\n风流文采今寂寞，对画泪痕沾我裳。"
        },
        {
            "title": "同周伯宁连榻剧谈悲歌有感",
            "content": "漂零书剑愧无成，日夜秋风白发生。\r\n倘得黄金三万两，肯将筹策让陈平。"
        },
        {
            "title": "寄表弟朱永容永实昆季",
            "content": "渭阳河畔画楼西，红粉阑干柳树齐。\r\n窗底折花骑竹马，街头笼草斗山鸡。\r\n银屏褥隐鸳鸯并，绮户香凝翡翠栖。\r\n回首繁华成旧梦，对床今雨不堪题。"
        },
        {
            "title": "琼姬墓宋仲珩同赋",
            "content": "野花凝粉钿，琼姬醉时面。\r\n夕露柳丝长，琼姬晚黛妆。\r\n行人坟上莫回首，一顾春风一断肠。"
        },
        {
            "title": "行路难",
            "content": "奉君五彩凤凰之绮幄，七宝鸳鸯之锦床，博山氤氲之冰屑\r\n，金盘沆瀣之琼浆。\r\n春风无情不相待，朱颜绿鬓年年改。\r\n姑苏台上鼓如雷，四时歌舞百花开。\r\n当年意气今安在，鬼火如灯秋似海。"
        },
        {
            "title": "文楼早朝柬程邦民诸公",
            "content": "紫禁觚棱曙色微，五更三点听朝鸡。\r\n门开凤阙鸣鞭肃，驾备鸾舆簇仗齐。\r\n玉座衮衣银烛烂，金罂汤铒翠帘低。\r\n小臣簪笔还朝晚，路绕芙蓉小苑西。"
        },
        {
            "title": "青楼曲刘子雍胡伯清程伯羽同赋（四首）",
            "content": "绣剩鸳鸯午睡长，体娇无力浴兰汤。\r\n生憎宝镜鸾成匹，死恨银筝雁作行。\r\n舞罢《柘枝》低拜月，歌残桃叶懒添香。\r\n愁来自学秦宫女，帘底吹笙引凤凰。¤"
        },
        {
            "title": "题朱涧槃卷",
            "content": "遥峰连碧涧，茅屋俯青林。\r\n径晚花粘屐，松寒雨润琴。\r\n酒甘和菊酿，诗苦带茶吟。\r\n却忆文园老，归来雪满簪。"
        },
        {
            "title": "哀辛好礼（敬）",
            "content": "王风委蔓草，《大雅》何微茫。\r\n嗟哉逮梁宋，孰能继虞唐。\r\n鸾凤著文彩，云汉昭天章。\r\n九原不可作，悲风摧栋梁。"
        },
        {
            "title": "题李陵苏武泣别图",
            "content": "臣有千古哀，覆水一去难再回。\r\n臣有三寸舌，染丝一黑难再白。\r\n丈夫瓦裂声名亏，汉不我得将安为？吞声长哀送苏武，忠\r\n肝惟有青天知。\r\n烟沙萧条压冰雪，心事凄凉泪成血。\r\n谁怜冤魄老胡尘，空有丹心瞻汉阙。\r\n目断关河夕照迷，茂陵烟树草萋萋。\r\n将身不似云边雁，犹得年年故国归。"
        },
        {
            "title": "望丹阳郭经杨子桥（二首）",
            "content": "杨子桥边杨柳新，青帘斜照送行人。\r\n明日扬州看花去，只怜不似旧时春。"
        },
        {
            "title": "暮春写怀四绝",
            "content": "青梅煮酒蕨芽肥，倦客怀家入梦思。\r\n想得故园风景好，一庭香雪落荼皞。"
        },
        {
            "title": "青楼曲刘子雍胡伯清程伯羽同赋（四首）",
            "content": "楚腰纤细锦缠头，秋怯珠帘半搭钩。\r\n云恋阳台双作梦，月生湘浦独成愁。\r\n鸾梭折齿花粘髓，螺粉添眉柳带羞。\r\n雁过碧天书帛断，误教人倚小红楼。¤"
        },
        {
            "title": "闻鲁志敏讣音",
            "content": "故国犹传箭，中原未解戎。\r\n遥闻故人死，双泪落秋风。"
        },
        {
            "title": "过南湖觜",
            "content": "城头开船北风起，帆轻直过南湖觜。\r\n上水欢呼下水嗟，龙王庙前准烧纸。\r\n小妇攀罾杨柳矶，淮盐换得鳜鱼肥。\r\n沽来新酒不成醉，卧听邻船歌《竹枝》。"
        },
        {
            "title": "春夕直左掖怀周侍御",
            "content": "晚雨池上晴，逶迤淡将夕。\r\n金茎华月生，绮树流云湿。\r\n窗虚漏声永，幔卷炉烟袭。\r\n忆我同袍人，何由共瑶席。\r\n\r\n【注释】：【注释】：\r\n（铁厓曰：“仿韦也。”）"
        },
        {
            "title": "旅中除夕简刘子宪助教张左司",
            "content": "麝煤凝鸭锁窗虚，虎卫严城禁漏疏。\r\n乡梦牵情千里远，客愁随腊一年除。\r\n酒痕酿暖春连瓮，梅粉吹香晚近厨。\r\n自写桃符烧短烛，壮怀那厌食无鱼。"
        },
        {
            "title": "过钱朝阳故居有感柬程伯羽汪宗彝",
            "content": "短墙依旧草堂深，兰径重过思不禁。\r\n芍药红残花漂雨，甘棠绿嫩树成阴。\r\n帖临青李池遗墨，曲奏朱丝壁忆琴。\r\n回首风流陈迹冷，山阳邻笛泪沾襟。"
        },
        {
            "title": "夜直呈翰林诸友",
            "content": "中使传金钥，严兵戒紫扉。\r\n月高旂影直，风急漏声微。\r\n鹊倦惊龙烛，萤闲缀凤帏。\r\n不眠瞻北斗，拜舞敢迟违。"
        },
        {
            "title": "题叶楚庭醉渔卷简彭敬宗刘子原子载子明",
            "content": "落尽荼皞草覆裀，二分流水一分尘。\r\n小车都载鹅黄酒，苏小坟前醉过春。"
        },
        {
            "title": "春寒寄魏居敬",
            "content": "上苑春寒花信迟，东风不放镇帷犀。\r\n柳塘沙冷回鸳梦，草阁梁深落燕泥。\r\n苔蚀井楣蜗触角，篝连香灺麝凝脐。\r\n典衣剩欲销尘鬓，暖日城南信杖藜。"
        },
        {
            "title": "秋词",
            "content": "紫电宫嫔晓贯鱼，静鞭当殿肃金吾。\r\n近臣知有天颜喜，东殿疏囚有谏书。"
        },
        {
            "title": "得汉彝简周伯宁索香灰",
            "content": "古彝多款识，蟠螭汉篆存。\r\n黄金销土色，翠羽饮雷文。\r\n绮席流寒月，银屏度彩云。\r\n兰灰能裹寄，长吟尽夜分。"
        },
        {
            "title": "和九日韵寄朱见中",
            "content": "野树荒台带晚阴，昔年歌舞忆登临。\r\n桃花纨扇西风冷，蔓草铜驼夕露深。\r\n旧梦青云连馆阁，多情华发老山林。\r\n江南庾信伤秋倦，疏雨檐栊怯暮砧。"
        },
        {
            "title": "予昔与孟思鲁参戎事于三衢监司宋公幕府及兵",
            "content": "嗟嗟汉燧昔沉耀，横流版荡糜中畿。\r\n鬼母啼烟赤电走，天狗堕地金石飞。\r\n志士勤王涕沾臆，义旆悬云昭白日。\r\n剑击风云向夜悲，楫誓山河仰天泣。\r\n君当少年功节殊，短衣倒骑生马驹。\r\n蛮笺草檄墨惨淡，宝刀斫血腥模糊。\r\n奏凯对花歌窈窕，量沙卧雪宿氍毹。\r\n运筹制胜常轻敌，凭轼降城不顾躯。\r\n幕泛碧油陈雅乐，漏残银烛合兵符。\r\n孤军转战经千里，萧条榆塞尘沙起。\r\n秦树关河落日低，汉营鼓角西风里。\r\n婺女妖氛压断墙，严滩杀气连重垒。\r\n羽书援绝斗兵稀，古道行人畏蒺藜。\r\n霜衔白骨饥乌下，秋入金疮败马嘶。\r\n虞姬帐下将军死，公子门前壮士归。\r\n去国共怜王粲赋，望乡同拟杜陵诗。\r\n壮志无成还故里，城西茅屋苔痕紫。\r\n钩帘听雨更焚香，拄笏看云时隐几。\r\n自信胸澄渤海清，宁怜气与嵩华倚。\r\n破浪谁擒北海鳌，穿林学射南山雉。\r\n笑傲行将下泽车，经纶懒取圯桥履。\r\n草荒三径掩衡门，旧事相逢不忍论。\r\n两鬓缁尘销岁月，一双蜡屐信乾坤。\r\n湖上雨晴飞落木，与子登临散幽独。\r\n杖藜出郭踏江沙，一笑寻僧看修行。\r\n\r\n【注释】：【原题】：\r\n予昔与孟思鲁参戎事于三衢监司宋公幕府及兵溃得间道还\r\n乡遂归休之志故历叙之"
        },
        {
            "title": "燕城怀古",
            "content": "广寒宫殿玉为楼，万岁鳌峰压九州。\r\n番国胡僧青鼠帽，天魔宫女彩龙舟。\r\n钩陈苍阙山南拱，太液红桥海北流。\r\n唯有泸沟沟上月，年年鸿雁不胜秋。"
        },
        {
            "title": "燕子楼同周伯宁赋",
            "content": "宝瑟凝歌绕珠箔，流苏结带黄金索。\r\n翠红香里宿鸳鸯，春风人间无此乐。\r\n杏梁尘暗麝兰篝，黛锁眉峰掩画楼。\r\n灯残枕冷梨云断，秋雨人间无此愁。"
        },
        {
            "title": "哀吴用晦（其祖月湾先生也）",
            "content": "沧湾俯空寒，老月悬古色。\r\n残花漂断沼，野径绕荒宅。\r\n王珣称短簿，牙笏犹故泽。\r\n文藻遗江山，苍茫暮烟隔。"
        },
        {
            "title": "左掖门朝退呈吴待制诸公",
            "content": "谬忝金闺籍，联班趋晚朝。\r\n逶迤西上门，窈窕长安桥。\r\n残雪带远树，夕阳在山腰。\r\n不有同袍者，畴能慰寂寥。"
        },
        {
            "title": "青楼曲刘子雍胡伯清程伯羽同赋（四首）",
            "content": "寒锁妆台粉怯匀，步莲金小不生尘。\r\n径迷花雨莺莺月，枕压梨云燕燕春。\r\n衾剩半床闲翡翠，钗分一股擘麒麟。\r\n玉梅好似郎颜色，只见东风不见人。"
        },
        {
            "title": "暮春写怀四绝",
            "content": "官筵题就送春诗，簪笔承恩出殿迟。\r\n病目涂鸦不成字，粉笺香墨惜乌丝。"
        },
        {
            "title": "郊居杂兴（二首）",
            "content": "桃李谩成蹊，茅堂习隐栖。\r\n泉声溪碓急，山色野墙低。\r\n相颔原非燕，围腰底用犀。\r\n不嫌生理拙，抱瓮灌吾畦。¤"
        },
        {
            "title": "双桐生空井",
            "content": "井上双梧桐，秋风易摇落。\r\n绿叶堕鸣珰，清阴卷重幄。\r\n纹甃生旅葵，银瓶响空索。\r\n疏枝覆乌台，交柯临凤阁。\r\n美人矜容仪，照影伤今昨。\r\n铅华逐波逝，欢赏随年保行客攀辘轳，哀声隔帘箔。"
        },
        {
            "title": "青楼曲刘子雍胡伯清程伯羽同赋（四首）",
            "content": "画阑落尽绛桃花，依旧寻芳小径斜。\r\n鬓黛压钗金有晕，臂酥凝钏玉无瑕。\r\n三千弱水波清浅，十二巫云树碧遮。\r\n郎马不来春已暮，泪痕香断湿琵琶。¤"
        },
        {
            "title": "鄱城归舟同何希宪共载剧谈悲歌有感",
            "content": "霜落长河见远洲，天晴归棹喜同舟。\r\n青连碧树山回转，白涌寒砂水倒流。\r\n弓影浮杯疑老病，鸡声牵梦动离愁。\r\n英雄过了前三十，晚景桑榆愧白头。"
        },
        {
            "title": "义士歌",
            "content": "番阳胡公，字振祖。\r\n当元之季，以义起兵，克复郡治，纪功，授饶州府判。\r\n后从官军转战至浮梁，与敌相拒，粮尽矢绝，义不辱，愤\r\n骂，以身死之。\r\n乡贡蔡渊仲先生为之立传，予作歌以表其节义焉。\r\n至正甲午也。\r\n昆仑昼裂黄河决，京畿地毛白于雪。\r\n鬼母啼秋天雨鱼，武库兵鸣剑飞血。\r\n黄屋播越烟尘张，四海感激思勤王。\r\n鄱阳胡公躯七尺，义旗塞路寒无光。\r\n鸢肩火色万里壮，虎气电目千夫强。\r\n城头阵云压鼙鼓，酾酒椎牛显露布。\r\n破釜沉船晓更征，囊沙壅水宵还渡。\r\n万乘千旟骠骑营，转战直薄浮梁城。\r\n孤军粮尽朝飡草，间道人稀夜煮冰。\r\n铁甲照霜弓影曲，宝刀磨月水痕腥。\r\n旄头芒射前星落，恃勇骁腾身不却。\r\n凄凉马革裹尸归，谁复声名写麟阁。\r\n郡侯纪绩笔如椽，父老相传泪泫然。\r\n三尺荒坟何处是，忠臣后代子孙贤。"
        },
        {
            "title": "同周伯宁连榻剧谈悲歌有感",
            "content": "醉来拔剑砍珊瑚，懒向侯门更曳裾。\r\n夜半闻鸡眠不着，草堂秋雨读《阴符》。"
        },
        {
            "title": "秋词",
            "content": "广寒楼阁玉为梁，月里姮娥百宝妆。\r\n流水莫题红叶句，人间天上隔宫墙。"
        },
        {
            "title": "寄贾文彬巡检",
            "content": "故人为别动经春，野渡维舟送夕曛。\r\n银烛照窗秋听雨，角弓悬壁晚看云。\r\n山城旗影中流见，草阁书声隔岸闻。\r\n江汉茫茫多旧识，犹能俎豆说将军。"
        },
        {
            "title": "题蔡宗文赵氏谱牒后",
            "content": "苔连椒壁云痕湿，霓旌无色金仙泣。\r\n杏花依旧落胭脂，梁苑凝烟春草碧。\r\n相逢仿佛说前朝，谱牒香遗古锦幖。\r\n前代王孙今老矣，天潢如发际云涛。"
        },
        {
            "title": "哀赵子常",
            "content": "晨樵歙山青，暮汲歙水渌。\r\n闭户动一纪，守道不干禄。\r\n平生《春秋传》，疑义如割竹。\r\n哀哉青城翁，心丧三年哭。"
        },
        {
            "title": "寒夜怨",
            "content": "月来愁亦来，心怜月去愁应改。\r\n楼高月转迟，停筝坐倚熏笼待。\r\n月落却成眠，谁知枕冷愁仍在。"
        },
        {
            "title": "早春呈吴待制",
            "content": "上林春早陌尘香，紫禁觚棱射日光。\r\n新绿御河摇柳黛，小红宫树试桃妆。\r\n山连晓气蟠龙虎，台枕东风忆凤凰。\r\n心折故园幽兴独，寻僧看竹过邻墙。"
        },
        {
            "title": "汉之季哀故御史余公阙守舒城死节而作",
            "content": "汉之季，洪流何汤汤。\r\n赤子为龙蛇，蔓于汉以淮，割我城邑图不祥。\r\n天子曰嘻予何以奉宗庙，朝群臣，登明堂？曰予近臣御史\r\n阙，咨尔抚师古舒国，阃以外，尔制之。\r\n赐尔三百卫士斧与节，毋黩民，毋究刑，苟附而安，文武\r\n并用礼之经。\r\n臣阙昧死顿首泣，主忧臣辱敢不力。\r\n御史骑马来，万姓泪落喜且悲。\r\n子我涂炭民，汉官威仪今见之。\r\n东市牵牛羊，西市罗酒浆，纷纷列道左，御史下马相扶将\r\n。\r\n谕以天子圣且爱，明见万里外，宵旰不遑食，兵尔饥尔苦\r\n颠沛。\r\n御史虽愚颇知忠与慈，惟尔患难相扶持。\r\n鼓尔鼓，旗尔旗，疾则疾，徐则徐，壮者战守老者居，俾\r\n尔农桑毋夺时。\r\n桑青青，麦茫茫，牛羊走丘墟，御史城上行。\r\n茅屋人家闻读书，以心感人心，敌至辄败不敢窥。\r\n城东啼虎豹，城西啸熊罴。\r\n蕲黄攻始退山越，什什伍伍来相围。\r\n裹疮战城南，吮血战城北，大船小船捍江列。\r\n嗟城中如流鱼，御史奋臂城上呼。\r\n悲风扬，尘沙起，白日无光士争死。\r\n廪无粟，士气衰，朝食城上草，暮煮城下萁，疠疫相枕何\r\n流离。\r\n御史斩爱马，士卒不忍食。\r\n日久援不来，矢尽兵残益危逼。\r\n枭骑死野战，乌鸢衔肉流尸僵。\r\n孤城坐殄瘁，土山地道不可当。\r\n御史诚不德，握手谢父老，尔民多杀伤。\r\n御史登城北面拜，称臣万死无以报陛下，阖室竟与城俱亡\r\n。\r\n楚山苍苍，楚水洋洋，御史之节，功烈显彰。\r\n天之奎壁，地之河岳，人之纲常，千载弗渝。\r\n日月普光，谁能置庙复立社，享尔祀尔百世及天下。"
        },
        {
            "title": "浔阳行",
            "content": "江头女墙啼野鸟，乱石如垒惊涛呼。\r\n浔阳九派控吴泽，匡阜千峰回楚墟。\r\n当时形胜夸强土，连云宫苑旌旗树。\r\n庾亮楼船赴国仇，黥王版籍归英主。\r\n盛年一去水流东，冠盖繁华处处空。\r\n两岸芦花浸明月，满汀烟树鸣秋风。\r\n古戍何人晚吹笛，客船莫向城边系。\r\n翠袖琵琶梦已寒，青衫易洒天涯泪。"
        },
        {
            "title": "哀蒋师文（易）",
            "content": "道南万书楼，文藻冠闽土。\r\n早起揭文安，子史深汲古。\r\n束帛贲丘园，高卧守环堵。\r\n便便五经腹，皓首心自苦。"
        },
        {
            "title": "呈西平侯沐公",
            "content": "股肱竭力定皇都，开国功成与众殊。\r\n玉带朱缨持虎节，翠支金钺护龙车。\r\n秦关柱石风云会，汉室山河日月扶。\r\n惭愧腐儒无补报，得从门下曳长裾。"
        },
        {
            "title": "田家乐寄张师孟",
            "content": "田家乐，今年庄农好秋作。\r\n蛰龙蜕骨桔槔悬，五谷咸登时雨若。\r\n官家更忧民力疲，公田折布能轻赍。\r\n小姑携筐懒梳洗，拾得绵花如雪肥。\r\n大姑轧轧催机杼，疏帘树影寒蛩语。\r\n鬓云笼雾扬西风，眉月生凉褪秋暑。\r\n山径牛羊下夕墟，萧萧榆柳草堂虚。\r\n野老杖黎邀小酌，诸孙灯火读残书。"
        },
        {
            "title": "望丹阳郭经杨子桥（二首）",
            "content": "暖风晴日丹阳郭，处处东风是旧游。\r\n记得杏花寒食候，紫箫红袖宿江楼。"
        },
        {
            "title": "哀傅子初",
            "content": "柴门对青山，茅屋俯流水。\r\n伊吾夜无眠，寒灯堕红蕊。\r\n声名一朝振，车马动闾里。\r\n书台凄暮烟，过客犹仰止。"
        },
        {
            "title": "经抚河遇雪舟中睡午方起",
            "content": "沙溪风寒飞雪狂，风大不敢开篷窗。\r\n蒙头裹被睡过午，柁底浪急声舂撞。\r\n岸上枫林茅屋小，新年家家无米粜。\r\n土灶作炊烟满船，灰压湿薪蚯蚓叫。\r\n山僮不愔途旅艰，靴绽衣薄双眉攒。\r\n艰难末路乃如此，富贵有梦真邯郸。\r\n却忆琼林侍宫膳，雪花不入黄金殿。\r\n酒上朱颜万国春，花簪乌帽千官宴。\r\n锦笺彩笔赐题诗，仙仗频移出苑迟。\r\n衣惹御香罗袖窄，马蹄归踏杏花泥。"
        },
        {
            "title": "忆园庐",
            "content": "种园在东皋，草荒瓜蔓长。\r\n日落秋树凉，褰衣独还往。\r\n时逢野老憩，自足田园赏。\r\n沿溪暝忘归，古寺烟钟响。"
        },
        {
            "title": "寄许永明公冕昆季得夫先生",
            "content": "少年曾共请长缨，云压旄头剑气腥。\r\n诸葛有心扶汉室，包胥无泪哭秦廷。\r\n九鳌夜掞龙沙黑，八骏秋迷鸟道青。\r\n一别关河俱白首，断肠烟树满长停"
        },
        {
            "title": "暮春写怀四绝",
            "content": "扬州书记鬓苍苍，每向春归欲断肠。\r\n剩欲典衣酤酒饮，风流无复少年狂。"
        },
        {
            "title": "东湖忆旧简刘子雍胡伯清汪宗彝",
            "content": "萧家巷口花如雾，红粉阑干酒旆斜。\r\n记得少年曾系马，如今无树可啼鸦。"
        },
        {
            "title": "哀周白士（上清人）",
            "content": "阴洞悬乳泉，石沁古苔峭。\r\n绀粉落秋红，芙蓉澹斜照。\r\n孤吟白日晚，叠嶂玄猿叫。\r\n高怀谁与俦，天风递长啸。"
        },
        {
            "title": "七夕对月怀蓝明之黄彦美蒋师文先生",
            "content": "碧梧金井生早秋，北斗斜挂银河流。\r\n鹊桥灵车俨若渡，织女有约期牵牛。\r\n古传此事不可诘，五云仿佛闻笙球。\r\n搴衣举酒酹明月，起舞激烈心悠悠。\r\n但恨玉兔捣灵药，不能医此万古之闲愁。\r\n眼看明月年年好，古人逝矣今人老。\r\n今人还是后人哀，绿鬓朱颜岂堪保。\r\n自怜年少心志狂，赤手直欲扳扶桑。\r\n琅玕披腹抉云汉，拟致尧舜垂衣裳。\r\n岂无苍生待霖雨，命与时蹇空昂藏。\r\n弃官归来守乡土，破砚凝尘百无补。\r\n时时引领送飞云，天华当空秋一羽。\r\n今年种豆南山阿，斜日荷锄仍浩歌。\r\n木叶脱落霜露降，时不我延将奈何。\r\n明年拟结溪头屋，乱石环墙种修竹。\r\n扁舟载酒弄沧浪，看雪寻梅剡溪曲。"
        },
        {
            "title": "次秋日韵奉汝弼叔（二首）",
            "content": "三径归来菊未荒，半凋杨柳弄春凉。\r\n银屏纨扇题秋句，金鸭罗衣换夕香。\r\n老忆风云趋北阙，梦无花月待东墙。\r\n狂游尚记秦楼别，翠袖红绵拭泪行。"
        },
        {
            "title": "泊瓜洲怀旧寄顾利宾王又新隐居",
            "content": "潮声月色满江船，回首春风十六年。\r\n忆得石桥杨柳巷，珠帘银烛听歌眠。"
        },
        {
            "title": "承承堂为洪善初题（善初，三洪诸孙也）〗",
            "content": "天狗蚀月岁靖康，血战于野龙玄黄。\r\n神鳌夜泣九渊沸，翠华日薄寒无光。\r\n主忧臣辱誓万死，直以只手支扶桑。\r\n燕山六月雪花大，节旄零落肌肤伤。\r\n关河萧条月色苦，秋风扬沙吹雁行。\r\n子卿归来典属国，茂陵树老愁云荒。\r\n至今勋业昭简册，大书特书遗典章。\r\n承承堂前春昼永，牙笏金鱼堆满床。\r\n芝兰玉树竞娟秀，陶令松菊凝秋荒。\r\n盈缸酿酒介眉寿，槐阴覆阶萱草长。\r\n忠宣盛泽实具美，宜尔子孙宜尔昌。"
        },
        {
            "title": "东武吟",
            "content": "壮年投笔去，手提三尺棰。\r\n戎衣才至骭，短剑光陆离。\r\n国士每自许，独赖相公知。\r\n解衣衣我寒，推食充我饥。\r\n心怀犬马报，未有涓埃施。\r\n十年在幕府，徒将文墨持。\r\n前星一夜落，天地黯无辉。\r\n功勋都若梦，部曲各分违。\r\n春草门前绿，空遗枥马嘶。\r\n月痕弓尚挂，云影旆犹垂。\r\n霸气风云散，姓名谁复题。\r\n落日将军树，凄凉过客悲。\r\n长哀波浩荡，不尽泪如丝。"
        },
        {
            "title": "寄徐宗周兼柬杨焕文阮宗泰",
            "content": "李家池头去年别，大风扬沙天欲雪。\r\n赠我鲤鱼三十腮，杨柳穿来带寒血。\r\n今年八月芝山楼，我欲少住君不留。\r\n蹇驴落日冒秋暑，鬓丝汗溢黄尘流。\r\n近过阮公茅屋底，说君沉疴几不起。\r\n九月十月方离床，强健近来差可喜。\r\n相望片云危石山，来往每嫌消息艰。\r\n斯文凋谢少知己，恨不连墙相往还。\r\n却忆少年从义日，闻鸡不眠追祖逖。\r\n杀敌风吹宝剑腥，打围雪压雕鞍湿。\r\n诸葛曾怀汉室忧，包胥亦有秦庭泣。\r\n投老相看海岳清，夙昔患难同离情。\r\n归来庐井有桑梓，拜扫丘墓除榛荆。\r\n传家书在晚还读，负郭田深春自耕。\r\n爱君窗前修竹大，听雨何时对床卧。\r\n却扶藜杖过杨兄，使酒怕渠时骂坐。\r\n气略颇与常人殊，天经地轨谈《阴符》。\r\n黄冈溪头懒垂钓，未央殿前思上书。\r\n功名定有国士报，肝胆好将民瘼苏。\r\n黄金之台一千尺，白日横飞虎生翼。\r\n吕望八十方致身，五十富贵朱买臣。\r\n时来勋业自有待，岂得甘作渔樵人。"
        },
        {
            "title": "吊晋安将军歌",
            "content": "荔枝城头花簇簇，王孙不归春水绿。\r\n黄金台前烟草荒，伤心独倚青云哭。\r\n泪洒銮江江倒流，楚魂暮咽枫林秋。\r\n蕉黄绿醑湘竹语，岘山石断行人愁。\r\n信陵门下簪缨会，珠履筵前几人在。\r\n军中击鼓夜不眠，珠翠成行鸣剑佩。\r\n王孙王孙真贵人，落笔龙蛇惊鬼神。\r\n千金散士马蹄尽，铁甲昼卧双麒麟。\r\n桑柘阴阴连大路，野市书声晚当户。\r\n部曲凄凉白发稀，甘棠犹指将军树。\r\n玉凫金雁漆镫残，化鹤千年何日还？有酒谁浇赵州土，碧\r\n血化雨苔斑斑。\r\n王孙王孙不可招，仰天击碎青桐瑶。\r\n寸心何处写哀素，江上年年生暮潮。"
        },
        {
            "title": "经白将军故第",
            "content": "粉墙将暖日，依旧柳条新。\r\n上马台边路，春风无一人。\r\n画梁暗巢雀，绮席委芳尘。\r\n桃李东园夜，余香敛翠颦。"
        },
        {
            "title": "暮春写怀四绝",
            "content": "晴雪飞绵柳树斜，雨余紫陌净无沙。\r\n春衫日日骑官马，两袖东风看落花。"
        },
        {
            "title": "经汝弼叔故馆有感而作呈汝尚叔及彦常弟",
            "content": "山馆澹将夕，寒灯对炉熏。\r\n墙阴古梅落，池深芳草春。\r\n疏棂带斜月，连床非昔人。\r\n履綦无往迹，琴册有余尘。\r\n坐感岁时改，心悲文采湮。\r\n缄题不忍写，凄恻泪沾巾。"
        },
        {
            "title": "郊居杂兴（二首）",
            "content": "风雨行人少，柴门午尚扃。\r\n土花沿砌碧，山果坠枝青。\r\n病眼耽书癖，衰颜托酒醒。\r\n经邦方用武，寂寞抱遗经。"
        },
        {
            "title": "拜外舅陈公禹谟墓柬陈原辅",
            "content": "贰馆东风忆昔年，笙歌如沸酒如泉。\r\n麒麟锦帐销银烛，孔雀云屏列玳筵。\r\n井塌铜瓶浑卧雨，香阑琼佩已迷烟。\r\n伤心孤冢枫林外，寒食残花堕纸钱。"
        },
        {
            "title": "桃叶青",
            "content": "桃叶青青杏花吐，楼头吹笙教鹦鹉。\r\n红牙象版按《梁州》，金缕衣裳美人舞。\r\n离情不似月常圆，桃叶青青似去年。\r\n美人不来鹦鹉怨，杏花零落画楼前。"
        },
        {
            "title": "题夏博士晋王羲之右军像",
            "content": "上东门外胡雏啸，万里尘飞洛阳道。\r\n潜龙东渡晋中兴，群马南浮国重造。\r\n石城巃嵸昔所都，庶事草草嗟良图。\r\n衣冠简傲礼乐废，朝廷放旷君臣疏。\r\n大令平生最超卓，早年门第居台阁。\r\n内史新除典要枢，右军任重参帷幄。\r\n擅场翰墨出神奇，蔡卫钟张早得之。\r\n昼长燕寝森兵卫，日暖鹅群戏墨池。\r\n来禽青李囊盛寄，裹鲊《黄庭》醉后题。\r\n春风三月山阴曲，群彦流觞映修竹。\r\n一时簪冕属高风，百年文藻怀芳?属。\r\n流落斯文慨古今，后代宸聪复购寻。\r\n小字昭陵传玉枕，数行定武抵千金。\r\n忽见画图双眼失，采采丰神惊玉立。\r\n羽扇萧疏晚日晴，乌纱仿佛秋尘袭。\r\n繁华如梦转头非，典午山河几落晖。\r\n唯有凤凰台上月，春风依旧紫箫吹。"
        },
        {
            "title": "哀高季迪",
            "content": "阖闾门前树，鸟啼华月圆。\r\n诗吟倚楼上，午鼓未成眠。\r\n翠袖添雕鸭，乌丝写粉笺。\r\n每怀经济念，鸾镜感芳年。"
        }
    ]
}