{
    "dynasty": "明",
    "author": "于慎行",
    "intro": "",
    "items": [
        {
            "title": "四月一日曹常侍园看花同冯用韫葛仲明二馆丈",
            "content": "春红尽向野亭开，万绿轻阴锁碧苔。\r\n独有梨花能似雪，尊前半拂舞衣回。\r\n\r\n【注释】：【原题】：\r\n四月一日曹常侍园看花同冯用韫葛仲明二馆丈赋四首"
        },
        {
            "title": "八月十七日万寿圣节赐白金文币及镂金万寿福",
            "content": "华渚祥开禁御天，恩光每觉近臣偏。\r\n函加白璧来天上，锦散红云出日边。\r\n裁就灵符华舜旦，镌成宝画记尧年。\r\n衔恩效祝惭无补，金鉴先侍献御筵。\r\n\r\n【注释】：【原题】：\r\n八月十七日万寿圣节赐白金文币及镂金万寿福禄篆字银书\r\n黄朱灵符等物岁以为常"
        },
        {
            "title": "子夜歌四首",
            "content": "侬如水中石，波至亦累累。\r\n欢如陌上尘，左右从风吹。"
        },
        {
            "title": "辛卯九月乞休得请钦遣内使赍赐路费宝钞次日",
            "content": "乞休十疏始抽簪，敕使连朝出禁林。\r\n备物卿臣元自厚，殊荣讲幄旧来深。\r\n初衣已卷天机锦，归橐犹函内殿金。\r\n惭负宸慈何以报，惟将丹扆效余箴。\r\n\r\n【注释】：【原题】：\r\n辛卯九月乞休得请钦遣内使赍赐路费宝钞次日又遣内侍赍\r\n赐白金文绮盖六卿日讲各有特恩也。"
        },
        {
            "title": "驱车上东门行",
            "content": "驱车上东门，回望咸阳路。\r\n郁郁五陵间，累累多墟墓。\r\n长夜号鼪鼬，秋风走狐兔。\r\n牧竖游且歌，行人四面顾。\r\n借问此何谁，昔时董与傅。\r\n车马如流水，第宅通云雾。\r\n富贵一旦空，忽如草间露。\r\n阅水日成川，阅世人非故。\r\n贤愚共一丘，千载为旦暮。\r\n嗤彼道傍子，营营胡不寤。"
        },
        {
            "title": "杂诗三首",
            "content": "神龙时未遇，蠖略蟠深渊。\r\n不有浮云藉，何由润八埏。\r\n鹍鹏随海运，一徙阴重玄。\r\n扶摇非有负，羽翮安能旋。\r\n远臣必有主，迩臣必有先。\r\n商君因景监，五羖介缪贤。\r\n内资富强业，外秉侯王权。\r\n功名岂不伟，烈士无称焉。\r\n行藏制在己，升沉制在天。\r\n寸尺既可枉，寻丈宁无愆。\r\n所以鲁连子，抗志青冥间。\r\n只矢三军解，单辞六国全。\r\n万钟苟不欲，屣脱如浮烟。\r\n谅哉天下士，畴克与比肩。"
        },
        {
            "title": "子夜秋歌二首",
            "content": "凉风夜中来，白露凝如玉。\r\n不敢拭清砧，捣衣乱心曲。"
        },
        {
            "title": "上云乐",
            "content": "东厢食举百戏作，鱼龙曼衍中堂落。\r\n华钟忽驻舞缀停，更进西方《上云乐》。\r\n老胡家世是文康，紫髯深目华盖方。\r\n白巾裹头火浣细，绿珠作带鞨长。\r\n曾从海上栽若木，吹笙更截昆仑竹。\r\n朝看阿母鬓成霜，夕见安期颜似玉。\r\n却候明时日再中，朅来献赆玉门东。\r\n流沙暮涉三万里，碣石天开百二重。\r\n辟邪师子陈成列，赴曲声随箫鼓节。\r\n汉苑白麟未足珍，宛城宝马空称绝。\r\n老胡歌舞奏仙倡，为祝黄图日月长。\r\n但愿百蛮九塞靖烽火，陛下长倾万岁觞。"
        },
        {
            "title": "丁丑三月上亲洒宸翰大书责难陈善四字以赐",
            "content": "龙笺一幅日星光，天藻昭垂自尚方。\r\n久向横经窥圣蕴，还因纳诲奉奎章。\r\n琅函想见仙毫动，蓬室惊闻御墨香。\r\n儒术承恩逢景运，非同常侍漫登床。"
        },
        {
            "title": "子夜冬歌二首",
            "content": "万里覆寒云，千村飞素雪。\r\n此时为欢愁，心如三伏热。"
        },
        {
            "title": "夏日过二兄石淙别业同游洪范东流用韵四首",
            "content": "桃花落尽武陵溪，碧草芊芊岸柳齐。\r\n洞口主人今不在，青山如画鸟空啼。"
        },
        {
            "title": "夏日过二兄石淙别业同游洪范东流用韵四首",
            "content": "十里行歌路欲迷，石桥曲径过龙溪。\r\n村翁底事争相笑，驴背风吹白接?。"
        },
        {
            "title": "子夜秋歌二首",
            "content": "露井冻银床，秋风生桐树。\r\n任吹桐花飞，莫吹梧子去。"
        },
        {
            "title": "馆课冬至斋居",
            "content": "缇室灰飞晷欲长，清斋仙馆坐焚香。\r\n雪残楼阁虚琼树，月出簪裾满玉堂。\r\n笔望五云迎舜日，心随一线入尧裳。\r\n明朝负橐趋陪地，只在瑶坛帝座旁。"
        },
        {
            "title": "应制题画四首（有引）",
            "content": "渺彼榆枋翼，丹青画作真。\r\n静眠宫草日，闲傍苑花春。\r\n顾影骄金距，逢场上锦茵。\r\n非同珠树鸟，独用羽毛珍。\r\n\r\n【注释】：【注释】：\r\n（右鹌鹑。）"
        },
        {
            "title": "戊寅正月上出内府画册命讲官六人各题四幅分",
            "content": "百年壁府护仙葩，奉诏恭题睿览赊。\r\n岂为丹青悬日月，欲凭翰墨发云霞。\r\n叨荣乍捧银为叶，摛藻虚惭笔有花。\r\n文学承恩逢盛典，黄金买赋未应夸。\r\n\r\n【注释】：【原题】：\r\n戊寅正月上出内府画册命讲官六人各题四幅分得宣庙御画\r\n二幅诗成奏上各赐银叶一包"
        },
        {
            "title": "武定侯墓歌",
            "content": "长安城西销客魂，故侯墓前双石门。\r\n空梁无风矰蛸挂，高台不夜鼯鼠奔。\r\n行歌牧竖上陇首，守冢老兵眠树根。\r\n道傍徙倚长叹息，千古此意谁与论。\r\n当时贵宠真无匹，势倚青天回白日。\r\n骖乘亲陪别苑游，行香日侍斋宫直。\r\n元公铁券大国封，都护金章新样刻。\r\n玉鞭蹀躞内厩马，雕盘络绎尚方食。\r\n权相交欢亦扫门，彻侯受酒咸避席。\r\n此时意气薄青云，睇笑看人宠辱分。\r\n负郭园池田太尉，重城甲第霍将军。\r\n求仙偏访烧铅客，亡命多归带剑群。\r\n曲阁重楼春自驻，繁弦急管日初曛。\r\n自言富贵无销歇，争见桑田海亦竭。\r\n未央宫前请室开，咸阳道上车尘绝。\r\n闲门行马卧莓苔，旧馆罦罳藏雨雪。\r\n只今尺土闭空原，岁岁春啼杜宇血。\r\n吁嗟嗟！世皇二宠倾朝廷，前有武定后咸宁。\r\n福过俱为万人指，法行再见七庙灵。\r\n人间荣悴咸可数，古为来谷与郿坞。\r\n前车已却后车驰，请君但看北邙土。"
        },
        {
            "title": "子夜夏歌二首",
            "content": "含桃初作花，畏恐傍人见。\r\n今日食含桃，空条谁复盼。"
        },
        {
            "title": "四月一日曹常侍园看花同冯用韫葛仲明二馆丈",
            "content": "垂柳池边见海棠，一枝寂寞倚残妆。\r\n娉婷可奈移灯看，何处春愁不断肠。\r\n\r\n【注释】：【原题】：\r\n四月一日曹常侍园看花同冯用韫葛仲明二馆丈赋四首"
        },
        {
            "title": "己卯春以病在告上疏乞归值圣体违和旋即万福",
            "content": "春朝华祝动仙班，寂寞词臣尚闭关。\r\n七日曾疑游帝所，一春全未睹天颜。\r\n簪符已奉期门送，金帛还从卧阁颁。\r\n长使圣躬承昊贶，归山魂梦亦应闲。\r\n\r\n【注释】：【原题】：\r\n己卯春以病在告上疏乞归值圣体违和旋即万福再赐万喜金\r\n字白金文绮于私第拜恩"
        },
        {
            "title": "戊寅正月上尚巾礼成群臣称贺赐白金文绮",
            "content": "负扆年来海岳安，春朝绣帻始胜冠。\r\n龙楼拂曙天颜近，玉座垂旒日角宽。\r\n九庙神灵应已慰，两阶环佩不胜欢。\r\n迩臣幸奉青蒲对，珍赐还看出上阑。"
        },
        {
            "title": "元旦赐门神挂屏葫芦等物岁以为常",
            "content": "节启青阳岁籥新，金人十二画为神。\r\n韶华自合留天府，御气谁期洽近臣。\r\n彩胜仍分仙禁缕，云屏况借汉宫春。\r\n却怜寂寞扬雄宅，门巷恩光接紫宸。"
        },
        {
            "title": "白沟河",
            "content": "西风吹易水，晓饭白沟河。\r\n猎骑平原浅，渔舟别渚多。\r\n地分燕赵敌，国蹙宋辽和。\r\n今日逢全盛，卢龙尚枕戈。"
        },
        {
            "title": "题张学士闲云馆",
            "content": "芙容江馆闭霏微，江面闲云拥钓矶。\r\n春色不胜芳草绿，萋萋长似待人归。"
        },
        {
            "title": "戊子九月寿宫随驾步视宝城还于东廊称贺玉音",
            "content": "朱楼绛阙冠层霞，玉旂金支驻翠华。\r\n元相幄中分御锦，侍臣冠上珥官花。\r\n仙基步阅教随驾，别殿常参命赐茶。\r\n可道龙颜多喜豫，万年福地属皇家。\r\n\r\n【注释】：【原题】：\r\n戊子九月寿宫随驾步视宝城还于东廊称贺玉音宣劳赐茶并\r\n赉彩花文绮等物"
        },
        {
            "title": "病中遣怀",
            "content": "三月孤斋斗帐寒，十旬休沐主恩宽。\r\n闲翻药裹呼儿晒，细检诗筒借客看。\r\n千里乡心芳草绿，一年春色杏花残。\r\n浮踪去住浑无赖，行路人间信是难。"
        },
        {
            "title": "题忠顺夫人画像四首",
            "content": "天山猎罢雪漫漫，绣袜斜偎七宝鞍。\r\n半醉屠苏双颊冷，桃花一片沄春寒。"
        },
        {
            "title": "丙子七月初侍日讲纪述",
            "content": "内殿云深启法筵，隔屏初听玉音宣。\r\n宫臣举案趋宸幄，阁相垂绅拱细旃。\r\n壁影丝丝浮绣网，签头字字指瑶编。\r\n冰兢祗惧终无补，未觉身依尺五天。"
        },
        {
            "title": "赐鲜枇杷",
            "content": "嘉名汉苑旧标奇，北客由来自不知。\r\n绿萼经春开笼日，黄金满树入筐时。\r\n江南漫道珍卢橘，西蜀休称荐荔枝。\r\n千里梯航来不易，怀将余核志恩私。"
        },
        {
            "title": "丙子二月初与经筵进讲纪述",
            "content": "延英别殿倚平台，问道恭承步辇来。\r\n讲席平依丹地转，经函近对御筵开。\r\n凝旒晬穆闻天语，委佩从容列上台。\r\n圣学方隆恩礼茂，儒臣长此奉康哉。\r\n\r\n【注释】：【注释】：\r\n（皇上登极以来，日御讲幄，谈经论艺。五六儒臣趋陪近\r\n弼，晨朝三接，宠赉便蕃，岁无虚月，即勋贵大臣有不与\r\n焉。臣慎行自丙子七月叨侍讲读，至己丑七月进掌春卿而\r\n解，计横经玉案前后十有四年，所受特恩赐予，不可数计\r\n。迎仞皇上隆儒重道盛心，近世帝王所未尝有。文史小臣\r\n过承丰渥，念虽捐糜无以报称。归田闲日，录出岁时赏赉\r\n，每事占诗一首，以纪荣遇，且昭圣明初政勤学向道如此\r\n，使后之传闻者有所诵说，以对扬君父之盛美云。其不书\r\n年月者，岁岁有之。辛卯腊月，臣慎行顿首记。）"
        },
        {
            "title": "子夜歌四首",
            "content": "秋月照四壁，络纬当窗织。\r\n徒闻机杼声，终夜不成匹。"
        },
        {
            "title": "题忠顺夫人画像四首",
            "content": "莲花宝铗绿云鬟，不脱襜褕款汉关。\r\n枉杀白登城下画，虏中原自有红颜。"
        },
        {
            "title": "冬至南郊扈从纪述和陈玉垒太史韵六首",
            "content": "圣后乘乾奉帝禋，日躔南陆协灵辰。\r\n九关肃启天门钥，万姓欢随御辇尘。\r\n楼雪初融丹禁晓，葭灰微动玉衡春。\r\n虚惭珥笔亲文物，实有《甘泉赋》未陈。¤"
        },
        {
            "title": "子夜歌四首",
            "content": "始欲识欢时，愿作同心结。\r\n丝线不相逢，里许暗自别。"
        },
        {
            "title": "题画",
            "content": "黯淡秋湖色，涵虚望渺然。\r\n断桥横落日，远水出寒烟。\r\n雁向平沙落，鸥依折苇眠。\r\n吾家住湖上，闲杀采菱船。"
        },
        {
            "title": "丁亥二月奏进大明会典赐白金文绮宴于南宫仍",
            "content": "九朝谟烈玉书藏，祖德宗功万祀昌。\r\n汉代不须条故事，周家惟用考前王。\r\n颁恩内省温纶降，赐宴南宫广乐张。\r\n就里儒臣称最渥，特烦三锡下龙章。\r\n\r\n【注释】：【原题】：\r\n丁亥二月奏进大明会典赐白金文绮宴于南宫仍给三代诰命"
        },
        {
            "title": "题忠顺夫人画像四首",
            "content": "燕支山色点平芜，染出春愁上画图。\r\n一曲胡笳明月夜，边声又度小单于。"
        },
        {
            "title": "雪后登楼看山歌",
            "content": "昨朝飞雪满大荒，登楼四顾天茫茫。\r\n今朝登楼禁不得，吾与青山头并白。\r\n筠床呼酒皛宇开，瑶华积作中天台。\r\n对山遥劝一杯酒，平生与君为素友。\r\n君今头白青有时，奈何吾鬓真成丝。"
        },
        {
            "title": "葛端肃公挽章",
            "content": "少年声价省郎游，一节冰霜到白头。\r\n降岳神生星应昴，济川功就壑藏舟。\r\n朱门旧第公槐影，落日新阡宰树秋。\r\n惟有故时双鹤在，月寒华表不胜愁。"
        },
        {
            "title": "子夜夏歌二首",
            "content": "何处复无暑，月出湖水边。\r\n泛舟芙蓉里，分明自取莲。"
        },
        {
            "title": "应制题画四首（有引）",
            "content": "轻绡寒色动，不是月华开。\r\n鸟道千岩迥，江光一径回。\r\n虚无分玉树，仿佛想瑶台。\r\n未拟歌黄竹，阳春遍九垓。¤\r\n\r\n【注释】：【注释】：\r\n（万历戊寅正月，上出内府画册二十六幅，命日讲六臣分\r\n题奏上，各赐银豆一包。时同事者，宫詹吴门申公、宫谕\r\n信阳何公、宫洗新都许公、宫赞武陵陈公、翰撰南充陈公\r\n也。予分得四题如左。）"
        },
        {
            "title": "赠人为金吾郎",
            "content": "陌上锦云连，期门校猎旋。\r\n射声银作镝，蹑影玉为鞭。\r\n撇草连双兔，凌空接两鸢。\r\n应怜汉飞将，白首滞穷边。"
        },
        {
            "title": "闲居述怀",
            "content": "未老归随鹿豕群，十年阅尽北山云。\r\n神全瓦注原非巧，名混金瓯久未分。\r\n岁晏谁能怀邓禹，功高自合谢田文。\r\n华阳十赉皆君宠，九命何殊阙下闻。"
        },
        {
            "title": "长干",
            "content": "白门通市里，传是古长干。\r\n陌柳藏鸦曙，秋潮带雨寒。\r\n横塘归客断，子夜旧歌阑。\r\n别是繁华地，休将六代看。"
        },
        {
            "title": "四月一日曹常侍园看花同冯用韫葛仲明二馆丈",
            "content": "西城仙馆侍中家，别苑春深玉洞霞。\r\n一曲歌声听不散，随风吹落小桃花。\r\n\r\n【注释】：【原题】：\r\n四月一日曹常侍园看花同冯用韫葛仲明二馆丈赋四首"
        },
        {
            "title": "邵伯湖夕泊",
            "content": "日暮倚兰桡，秋江正寂寥。\r\n驿门斜对雨，郡郭远通潮。\r\n急橹看商舶，寒灯见市桥。\r\n隋堤前路近，欲听月中箫。"
        },
        {
            "title": "冬至南郊扈从纪述和陈玉垒太史韵六首",
            "content": "绛节氤氲上太清，紫烟缥缈冠层城。\r\n鹓行不动瑶墀影，凤幄微闻玉藻声。\r\n律应一阳璇象转，福凝五位泰阶平。\r\n礼成回跸传行漏，百尺华灯阙下明。¤"
        },
        {
            "title": "冬至恭侍庆成大宴",
            "content": "南郊夜燎泰坛烟，内殿朝开大庆筵。\r\n两陛衣冠承湛露，千门钟鼓震钧天。\r\n亲瞻玉几云霄上，久泛仙杯日月边。\r\n温旨三传咸已醉，欢声动地未央前。"
        },
        {
            "title": "应制题画四首（有引）",
            "content": "潇潇一幅上，秋气满枫林。\r\n半似随风引，全疑夹雾阴。\r\n远峰看处暝，疏树望来深。\r\n笔底烟云色，争知用作霖。¤\r\n\r\n【注释】：【注释】：\r\n（右雪景。）"
        },
        {
            "title": "冬至南郊扈从纪述和陈玉垒太史韵六首",
            "content": "灯火薰天夹路旁，属车旋处翠华张。\r\n非烟拥盖璇霄丽，若月乘轮御陌长。\r\n十里香花连泰畤，千门鼓吹彻昭阳。\r\n皇诚已自通天贶，万祀应知宝祚昌。¤"
        },
        {
            "title": "夏日过二兄石淙别业同游洪范东流用韵四首",
            "content": "霸主荒坟俯碧溪，夕阳草树冷凄凄。\r\n山前带雨声何急，流到台前不向西。"
        },
        {
            "title": "丙子九月工部奏进万历制钱式样赐讲官六人各",
            "content": "汉苑新成少府钱，万年宝历赤文镌。\r\n青凫出冶铜官奏，黄纸题名玉署传。\r\n赵壹囊空留暂满，东方俸薄赐常偏。\r\n五侯甲第虚成埒，未拟儒臣受宠年。\r\n\r\n【注释】：【原题】：\r\n丙子九月工部奏进万历制钱式样赐讲官六人各一锭"
        },
        {
            "title": "赐鲜笋",
            "content": "殊锡光生玉笋班，曾从青简赋檀栾。\r\n蒲筐乍解香盈座，锦箨初分绿满盘。\r\n一饭疑含仙禁雨，三秋犹忆北窗寒。\r\n惭无凤实仪千仞，祝有龙孙长万竿。"
        },
        {
            "title": "夏日过二兄石淙别业同游洪范东流用韵四首",
            "content": "谷口花深日欲低，水边村落听鸡啼。\r\n晚山更自多佳气，一带寒烟暮雨西。"
        },
        {
            "title": "在告书怀柬可大",
            "content": "金门何事转愁予，日见红尘上锦裾。\r\n祗为思归常数雁，几因多病欲焚鱼。\r\n乡心瓦上三更雨，客计床头数卷书。\r\n幸藉旬休聊闭阁，文园从此卧相如。"
        },
        {
            "title": "己丑六月三品考满荷蒙圣恩遣内使及门赍赐羊",
            "content": "典礼南宫侍禁筵，还因奏绩荷恩偏。\r\n牢尊特遣中涓赐，楮币亲从少府传。\r\n漫拟恩华同八座，犹将名字厕群仙。\r\n多惭衮职曾无补，一卷牙签十四年。\r\n\r\n【注释】：【原题】：\r\n己丑六月三品考满荷蒙圣恩遣内使及门赍赐羊酒宝钞"
        },
        {
            "title": "山居自述呈王对南相君",
            "content": "阙下班行旧日分，海边名姓少人闻。\r\n一竿自钓南溪月，五牜孛亲耕阪上云。\r\n竹径常无猿报客，松关惟有鹤为群。\r\n只缘不忘平生谊，寒雁来时屡梦君。"
        },
        {
            "title": "戊寅正月进讲赐大红织成段衣一袭",
            "content": "讲殿朝朝圣渥频，赐衣又见出枫宸。\r\n织成共识金梭巧，贡到初开锦样新。\r\n色借宫云红近日，香浮仙佩暖宜春。\r\n垂裳幸值轩唐理，补衮无劳愧许身。"
        },
        {
            "title": "丙戌廷试读卷赐宴文华西室遣内监出陪例也",
            "content": "临轩五度擢英才，品第连朝直帝台。\r\n香案前头文字进，殿门西畔俎筵开。\r\n清班许从元公列，曲宴传教内监陪。\r\n圣代得贤应有颂，遭逢惟祝泰方来。"
        },
        {
            "title": "赐鲜藕",
            "content": "芙容别殿晓风凉，玉井灵根出水香。\r\n荐熟方闻开寝庙，赐鲜已见布朝堂。\r\n冰丝欲断鲛人缕，琼液疑含阆苑霜。\r\n忆昨金鳌桥上望，红衣翠盖满银塘。"
        },
        {
            "title": "雨中舟行",
            "content": "天阔雨冥冥，孤帆过驿亭。\r\n云吞江树白，雾失晓峰青。\r\n岸鸟迎船湿，河鱼出网腥。\r\n生涯多少恨，无处异飘萍。"
        },
        {
            "title": "大堤曲",
            "content": "大堤春尽花如雨，大堤女儿隔花语。\r\n扬州估客四角幡，暮泊兰桡宿江渚。\r\n芙容宝帐绿云鬟，翠簟银缸夜色寒。\r\n倚瑟当垆春酒尽，卷帷望月晓装残。\r\n石城一曲歌未足，日出天空江水绿。\r\n含啼送客更多愁，肠断烟波万里秋。"
        },
        {
            "title": "读曲歌",
            "content": "侬作博山炉，双烟吐不住。\r\n郎如飘风吹，但将香引去。"
        },
        {
            "title": "赐鲜桃李",
            "content": "讲罢传宣殿左厢，分将苞品灿盈筐。\r\n宫桃剖出丹霞冷，仙李沉来碧玉香。\r\n方朔瑶池人汗漫，安仁金谷赋荒凉。\r\n怀恩正恐虚秋实，不羡春华吐艳阳。"
        },
        {
            "title": "丙戌冬至南郊扈驾圣母轸念天寒特赐姜苏杏仁",
            "content": "黄门飞鞚到天坛，传道东朝赐讲官。\r\n只为甘泉劳扈从，特从温室下盘餐。\r\n调兰欲动先春色，斫桂浑消午夜寒。\r\n慈念殷勤知有望，惭无一字罄衷丹。\r\n\r\n【注释】：【原题】：\r\n丙戌冬至南郊扈驾圣母轸念天寒特赐姜苏杏仁一盒"
        },
        {
            "title": "咏史",
            "content": "十八侍中郎，春深侍建章。\r\n呼卢金戺侧，蹋鞠玉楼旁。\r\n夜赐离宫酒，朝薰异国香。\r\n可怜秦殿女，向月卷罗裳。"
        },
        {
            "title": "丁丑五月大旱雩祷上斋居御讲颁赐素蔬一盒",
            "content": "云汉忧歌岁事艰，桑林虔祷圣心殚。\r\n祈年不辍金华讲，减膳犹分玉箸飧。\r\n始见仙盘疑泛露，却尝宝馔是调兰。\r\n崇朝肤寸纡宸想，霖雨应腾四野欢。"
        },
        {
            "title": "长安道",
            "content": "东出灞陵桥，回望长安道。\r\n烟花万户暖风轻，罗绮千门明月晓。\r\n汉家宫阙郁岧峣，碧阁珠楼倚绛霄。\r\n丞相衣冠苍玉佩，将军甲第赤栏桥。\r\n平明内殿承颜色，日晏朝回行紫陌。\r\n夹道金羁赭汗流，盈门绣辖朱尘塞。\r\n人生得意自辉光，刺谒纷纷满路旁。\r\n一笑看人回禄命，片言酬客腐肝肠。\r\n小子胜衣皆受印，苍头结绶亦为郎。\r\n貔虎三千陈列第，鸳鸯七十闭东厢。\r\n银床月莹流苏帐，翠幕烟浮玳瑁梁。\r\n镫前北里千金舞，座上宜城九酝觞。\r\n年去年来无旦暮，春花秋月依然度。\r\n歌吹平连长乐钟，林园直接新丰树。\r\n只知娱乐不知忧，转眼荣华逐水流。\r\n谁道冰山可永峙，谁言天雨可重收。\r\n曾闻上将幽钟室，曾见元公赐养牛。\r\n博陆门前罗鸟雀，平津邸内走鼪鼬。\r\n古来世事浑如许，道上垂杨不解语。\r\n唯有东陵旧日侯，瓜田看尽青门雨。"
        },
        {
            "title": "赐鲜鲥鱼",
            "content": "六月鲥鱼带雪寒，三千江路到长安。\r\n尧厨未进银刀鲙，汉阙先分玉露盘。\r\n赐比群卿恩已重，颁随元老遇犹难。\r\n迟回退食惭无补，仙馔年年领大官。"
        },
        {
            "title": "四月一日曹常侍园看花同冯用韫葛仲明二馆丈",
            "content": "宫霞半吐玉阑干，春色迟迟上牡丹。\r\n不是东风催未得，天香绰约不胜寒。\r\n\r\n【注释】：【原题】：\r\n四月一日曹常侍园看花同冯用韫葛仲明二馆丈赋四首"
        },
        {
            "title": "十一月二十九日圣母万寿圣节赐金币镂金篆字",
            "content": "长乐凝和婺彩光，侍臣沾贶圣恩长。\r\n璆琳内苑开银瓮，云锦天机隐御香。\r\n鸟迹呈书仙算永，龙文纪瑞宝符黄。\r\n朝来碧落箫《韶》度，内殿亲称万寿觞。\r\n\r\n【注释】：【原题】：\r\n十一月二十九日圣母万寿圣节赐金币镂金篆字黄朱灵符等\r\n物岁以为常"
        },
        {
            "title": "端午赐黄金艾叶银书灵符等物岁以为常",
            "content": "芙蓉阙下玉书宣，午日恩颁侍从前。\r\n宝叶光分仙岛月，灵符香缀御炉烟。\r\n岁时旧自荆人记，风俗曾经汉史传。\r\n闻道宸游临太液，龙舟凤管画楼边。"
        },
        {
            "title": "上隔马岭旧寺",
            "content": "荒凉经古寺，迢递出层空。\r\n路抱千峰转，天开一窦通。\r\n残松疏雨后，颓瓦夕阳中。\r\n独有余僧在，逢迎问转蓬。"
        },
        {
            "title": "癸未甲申三扈圣驾上陵赐大红织金曳撒鸾带等",
            "content": "阁门五夜听传呼，受赐先从左阙趋。\r\n绣带平悬金凿落，鞶囊斜挂锦襜褕。\r\n行随豹尾陪天仗，立傍螭坳夹御炉。\r\n却笑甘泉称侍从，不知原庙似今无。\r\n\r\n【注释】：【原题】：\r\n癸未甲申三扈圣驾上陵赐大红织金曳撒鸾带等物"
        },
        {
            "title": "赐画面川扇",
            "content": "九华彩扇贡巴东，午日承恩出汉宫。\r\n云影金泥黄帕解，花开宝绘玉函空。\r\n擎来濯锦江头月，动处披香殿里风。\r\n自是君恩在怀袖，惟将皎洁矢丹衷。"
        },
        {
            "title": "甲戌七月奏进穆庙实录赐白金文绮宴于南宫",
            "content": "?书金匮愧非才，曾是先朝侍从来。\r\n鹓列趋随兰检进，龙衣立待石函开。\r\n濡毫每忆攀髯望，珥笔新承赐锦回。\r\n大典已成鸿号永，圣心南面尚含哀。"
        },
        {
            "title": "丙戌秋月以皇次子生赐万喜金字彩花金币等物",
            "content": "西宫送喜到宸旒，侍从恩随禁苑优。\r\n胜剪双枝花作采，金镌万喜字当头。\r\n他年茅土应藩汉，此日圭璋早颂周。\r\n共识昭陵多王气，年年春色满龙楼。"
        },
        {
            "title": "冬至南郊扈从纪述和陈玉垒太史韵六首",
            "content": "玉阑东畔画帘前，到处常随豹尾旋。\r\n圣代仪文今日盛，儒臣雨露向来偏。\r\n琅函赐锦驰中骑，宝鼎分餐出御筵。\r\n斋室受釐应有问，朝回犹恐夜深宣。¤"
        },
        {
            "title": "杂诗三首",
            "content": "延陵有长剑，宝若千金璧。\r\n闭匣泣风雨，开匣干星日。\r\n骏马与名都，罗列终不易。\r\n服之适异土，见谓铅刀质。\r\n徐君亦何为，神襟独尔识。\r\n欲色在不言，心许成莫逆。\r\n如何历聘归，墓门已有棘。\r\n含意竟未伸，涕下空沾臆。\r\n宰木集晨风，可以悬三尺。\r\n寸心苟不渝，是物何足惜。\r\n驱马去郊原，弃置如遗迹。\r\n贤哉贵公子，交情固金石。\r\n咄彼市门徒，景行宜自惕。¤"
        },
        {
            "title": "题忠顺夫人画像四首",
            "content": "边城新舞《柘枝》辞，降得浑邪罢汉师。\r\n不道长安春色少，甘泉宫里画阏氏。¤"
        },
        {
            "title": "杂诗三首",
            "content": "北登辽阳城，顾望三韩道。\r\n大海何萧条，白骨横野草。\r\n下充蛟鱼食，上使乌鸢饱。\r\n伤哉十万师，太半涂肝脑。\r\n粟米量如沙，金帛积成岛。\r\n功名诚可为，封疆在自保。\r\n闭关谢远人，良图胡不考。¤"
        },
        {
            "title": "子夜春歌二首",
            "content": "金屋燕初飞，长堤草已绿。\r\n春蚕不作茧，思子何由续。"
        },
        {
            "title": "子夜歌四首",
            "content": "枕上看月来，梦中与欢诀。\r\n月自不相离，欢心不如月。"
        },
        {
            "title": "应制题画四首（有引）",
            "content": "笔端成大造，海鸟若相忘。\r\n暮雨汀莎湿，春风岸芷香。\r\n柳边迷落絮，云里带飞霜。\r\n总为经天藻，长留羽翰光。¤\r\n\r\n【注释】：【注释】：\r\n（右烟雨。）"
        },
        {
            "title": "感怀",
            "content": "东出长安门，倚马息道周。\r\n上有百年木，下有万古流。\r\n华轩驰广陌，冠盖如云浮。\r\n去者日以远，来者日以遒。\r\n朱颜入朝市，皓首将安求。\r\n应侯朝上书，蔡泽暮西游。\r\n荣枯在瑀仰，譬海浮冰沤。\r\n所以赤松徒，屣脱万户侯。"
        },
        {
            "title": "新都程君房寄墨数螺道中为税使所榷戏作志感",
            "content": "客卿闻已渡江涔，乌有何从问艺林。\r\n楮国交游成落莫，松侯封爵付销沉。\r\n思玄但检张衡赋，守黑空遵老氏箴。\r\n为语中人休错误，隃糜原不化黄金。"
        },
        {
            "title": "子夜春歌二首",
            "content": "朱景带碧楼，新风吹罗幌。\r\n谁能怀春情，不发柔弦响。"
        },
        {
            "title": "甲申春月扈从车驾奉两宫圣母阅定寿宫赐彩花",
            "content": "銮舆三驾碧山隈，墨食欣传福兆开。\r\n地拥真图连朔塞，天留紫盖作轩台。\r\n两宫共倚璇丘望，万乘亲扶玉辇陪。\r\n遥见黄门传散彩，红云朵朵下山来。\r\n\r\n【注释】：【原题】：\r\n甲申春月扈从车驾奉两宫圣母阅定寿宫赐彩花文绮等物"
        },
        {
            "title": "双林寺歌（万历初，大珰冯保营葬地，造寺曰",
            "content": "道旁佛宫谁者筑，珠楼宝殿横山麓。\r\n僧徒指点为予说，此寺方成主人逐。\r\n忆昨十载气薰天，吐纳日月挥云烟。\r\n外廷稍引三公势，内禁亲操六玺权。\r\n出入钩陈留管钥，笑谈甲观走金蝉。\r\n建寺平侵贵主第，施僧直请大官钱。\r\n输来多宝堆成塔，辇尽黄金布作田。\r\n法宫梵宇何连曼，胜地名区看不断。\r\n墓上林园学九陵，祠前楼阁成双观。\r\n落成牛酒国亲供，建醮香花天女献。\r\n吁嗟此寺独渺小，赤刀已欲盈千万。\r\n我皇神威符世祖，距脱大奸俯地取。\r\n郭家金穴入水衡，邓氏铜山归少府。\r\n庐儿解玉乞街衢，宅妇怀簪随卒虏。\r\n惟余此寺在郊原，虹梁绮构谁为主。\r\n蛛网空悬梵铎风，青苔自锁玱琅雨。\r\n盛衰转盼那不有，几年翻覆看如许。\r\n君不见江陵城头土三尺，若敖馁鬼不来食。\r\n一代贤豪此谓何，尔全首领恩亦极。\r\n\r\n【注释】：【原题】：\r\n双林寺歌（万历初，大珰冯保营葬地，造寺曰双林，即冯\r\n之别号也）"
        },
        {
            "title": "冬至南郊扈从纪述和陈玉垒太史韵六首",
            "content": "紫气葱葱绕禁庐，南郊迎日履长初。\r\n皇王礼乐光前殿，侍从声华满后车。\r\n汉畤龙麟金匮纪，周台云物彩毫书。\r\n雄文亦是乡人似，齐客谈天恐不如。"
        },
        {
            "title": "秦淮",
            "content": "秋月秦淮岸，江声转画桥。\r\n市楼临绮陌，商女驻兰桡。\r\n云里青丝骑，花间碧玉箫。\r\n不知桃叶水，流恨几时消。"
        },
        {
            "title": "秋日南溪闲眺得李宗伯丈书",
            "content": "溪阁非无事，秋清日转长。\r\n扫花安鹿柴，帖石补鱼梁。\r\n高树留新雨，平波澹夕阳。\r\n远书何意至，三读素心伤。"
        },
        {
            "title": "恭闻东宫礼成志喜",
            "content": "午夜前星耀禁林，龙楼紫气晓来深。\r\n当年苦竭愚臣悃，此日真知圣父心。\r\n关塞烟销休战伐，江湖春至起讴吟。\r\n瑶图亿万高皇统，只有神灵护至今。"
        },
        {
            "title": "恭谒孝陵有述十二韵",
            "content": "圣迹开玄造，神都奠旧疆。\r\n基图垂万祀，谟烈冠千王。\r\n风雨圜陵闭，衣冠寝庙藏。\r\n霞标悬绛阙，云际拱雕梁。\r\n胜地盘龙虎，高丘下凤凰。\r\n重关陈豹旅，濡露集鸳行。\r\n扈跸群灵会，包茅九域将。\r\n长江萦阁道，叠嶂列宫墙。\r\n礼乐恢函夏，明威肃大方。\r\n冶成周六典，法画汉三章。\r\n缥缈松楸路，昭回日月光。\r\n小臣歌帝则，绳武祝今皇。"
        },
        {
            "title": "子夜冬歌二首",
            "content": "华茵倚重炉，璇房卷罗幕。\r\n惊见雪花飞，谓是杨花落。"
        },
        {
            "title": "宿云楼闲坐",
            "content": "久将心事付山灵，石几焚香对翠屏。\r\n万里秋声云外雁，一天寒色雨边萤。\r\n闲来解自烧茶灶，病里凭谁著酒经。\r\n总为此中堪避地，不教人指少微星。"
        },
        {
            "title": "冬至南郊扈从纪述和陈玉垒太史韵六首",
            "content": "绛阙阴沉启秘扃，銮舆肃穆款真庭。\r\n霜凝碧落天衣湿，月上仙坛玉树青。\r\n帝座三重开万象，云门六变走群灵。\r\n祠臣秉笏香烟里，时向珠躔望景星。¤"
        }
    ]
}