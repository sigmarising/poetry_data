{
    "dynasty": "明",
    "author": "唐时升",
    "intro": "",
    "items": [
        {
            "title": "夏氏池亭六首",
            "content": "侠客中宵豪饮，高人暇日晤言。\r\n竹留前度题字，苔有旧游履痕。"
        },
        {
            "title": "咏雁字二十四首（录九首）",
            "content": "翩翩六翮破寒烟，初月纤纤列宿运。\r\n雨后模糊浓淡墨，风前断续短长篇。\r\n彩霞净拭红丝砚，银汉平铺白地笺。\r\n自罢结绳书契起，怜君长在网罗边。¤"
        },
        {
            "title": "和饮酒二十首初夏天气微热方不欲饮偶龚仲和",
            "content": "人生欢乐趣，不必求异境。\r\n三杯恍然醉，一枕憬然醒。\r\n此意不能言，当时心自领。\r\n春雨麦成粒，秋风黍垂颖。\r\n计我终岁需，谁能与五秉。¤\r\n\r\n【注释】：【原题】：\r\n和饮酒二十首初夏天气微热方不欲饮偶龚仲和邀看园中新\r\n绿出所藏名酒意甚乐之次日捉笔和渊明先生饮酒诗数篇与\r\n索一樽独酌会雨窗无事遂尽和其韵（录十五首）"
        },
        {
            "title": "咏雁字二十四首（录九首）",
            "content": "蒹葭白露早纷纷，上下参差意象分。\r\n朔漠南来应累译，衡阳北望尽同文。\r\n方思坐卧观三日，又见纡回作五云。\r\n一一总成龙凤质，可教容易换鹅群。¤\r\n\r\n【注释】：【注释】：\r\n（客从秣陵来者，云楚中诸才士近为雁字诗，吴中亦有继\r\n作者，俱未之见也。仲秋乃见郡人林若抚所赋十首，讽咏\r\n久之，清婉流丽，姿态横生，飘飘有凌云之思，然亦未尝\r\n有意为之也。已而木落天空，踌躇陇首，日睹来宾之侣迟\r\n速应节，疏密成文，有感于中，遂成二十四首。如春蚕吐\r\n丝，必穷其绪；时鸟弄音，屡变其声。非有意缠绵，苟为\r\n啁哳，盖中心养养不能自止焉耳。时壬子孟冬也。）"
        },
        {
            "title": "秋雨过徐尔常园再宿海曙楼三首",
            "content": "晶晶波烟阔，阴阴竹树寒。\r\n庖人扇鲑脯，小史箧衣冠。\r\n欲别频为约，斯游岂意阑。\r\n秋风吹早桂，未觉后期难。"
        },
        {
            "title": "和杂诗十一首雨潦不歇独居一室多忧生之嗟（",
            "content": "人生百年内，忧乐千万端。\r\n念念不相袭，长与岁月迁。\r\n暮年壮心歇，欲入名山巅。\r\n缉草为冬裘，拾穗充朝餐。\r\n未尽生灭相，且断恩爱缘。\r\n俗儒难与语，三复西来篇。¤\r\n\r\n【注释】：【原题】：\r\n和杂诗十一首雨潦不歇独居一室多忧生之嗟（录七首）"
        },
        {
            "title": "和受之宫詹悼鹤诗二首时将赴朝命",
            "content": "碧山学士近岩居，闻说周旋为简书。\r\n忽讶九皋声久寂，方知千岁语还虚。\r\n华阳瘗处遥为伴，缑岭归期倘告余。\r\n惆怅苍苔留足迹，群凫乘雁总纷如。"
        },
        {
            "title": "夏氏池亭六首",
            "content": "出郭平分浦溆，开门别有山川。\r\n日高竹露犹滴，风定茶烟翳然。"
        },
        {
            "title": "和沈石田先生咏落花二首",
            "content": "三月风烟到处新，渐愁佳丽化为尘。\r\n重遮去路如留客，转入中堂乱打人。\r\n帘外翩跹呈妙舞，枕边宛转学横陈。\r\n为君憔悴君应恨，何不为欢及早春。¤"
        },
        {
            "title": "夏氏池亭六首",
            "content": "垂杨频卧频起，落果乍浮乍沉。\r\n游鱼搅翻竹影，倦鸟投入藤阴。"
        },
        {
            "title": "园中十首",
            "content": "自为灌园子，职在耒耜间。\r\n秋来耕耨罢，独往仍独还。\r\n河水清且涟，紫蓼被其湾。\r\n踌躇落日下，聊用娱心颜。\r\n瓠叶黄以萎，其下生茅菅。\r\n遂恐穿堤岸，嘉蔬受扳援。\r\n丁宁戒僮仆，耰锄当宿闲。\r\n晏安不可为，古称稼穑艰。¤"
        },
        {
            "title": "和饮酒二十首初夏天气微热方不欲饮偶龚仲和",
            "content": "东海有贫士，本非希世姿。\r\n独立龙门桐，百尺无旁枝。\r\n中含宫徵音，其外则无奇。\r\n弃置沟渎中，屈辱无不为。\r\n犹然自偃蹇，麒麟安可羁。¤\r\n\r\n【注释】：【原题】：\r\n和饮酒二十首初夏天气微热方不欲饮偶龚仲和邀看园中新\r\n绿出所藏名酒意甚乐之次日捉笔和渊明先生饮酒诗数篇与\r\n索一樽独酌会雨窗无事遂尽和其韵（录十五首）"
        },
        {
            "title": "和拟古九首从京师归以篇籍自娱有感辄赋（录",
            "content": "高山不可至，景行良在兹。\r\n彬彬七十子，乃幸生同时。\r\n大道若河汉，微言辨渑淄。\r\n安得游其间，北面质所疑。\r\n循循善诱人，岂在多言辞。\r\n末世骋私辩，徒令乱人思。\r\n小言必破义，愚者长受欺。\r\n一唱复百和，乱丝更棼之。\r\n遂遗无穷祸，烈火及书诗。\r\n\r\n【注释】：【原题】：\r\n和拟古九首从京师归以篇籍自娱有感辄赋（录三首）"
        },
        {
            "title": "园中十首",
            "content": "鲁国有嫠妇，太息有余悲。\r\n岂惟忧宗国，我爱我园葵。\r\n忆昨三韩外，六载悬王师。\r\n太仓三百万，辇送沧海湄。\r\n今闻五将军，肆伐西南夷。\r\n狐兔恋窟穴，此岂关安危。\r\n传闻中朝议，何当恤疮痍。\r\n戎车久不驾，今且数驱驰。\r\n六军百战后，四夷不能支。\r\n旨哉诚高策，但恐中土疲。\r\n吾闻圣人言，佳兵不可为。¤"
        },
        {
            "title": "园中十首",
            "content": "南国有遣老，被服蕙与蘅。\r\n驾言和銮谐，行有玉珮鸣。\r\n当昼经康衢，猘狗忽喤喤。\r\n归来独深念，中心久怦怦。\r\n老氏有遗训，含德比于婴。\r\n鸷鸟不能搏，猛兽不能撄。\r\n吾有异心乎，何以得此声。\r\n君子慎终始，为善无近名。\r\n苟能保玄德，万物莫与争。\r\n幸无以一眚，造次易平生。¤"
        },
        {
            "title": "咏雁字二十四首（录九首）",
            "content": "黄昏风雨黯东西，何事皇皇不肯栖。\r\n共指漂鸾兼泊凤，难分野鹜与家鸡。\r\n影过平嶂如书壁，声落前汀似印泥。\r\n谁把文章移北斗，君家兄弟羽毛齐。¤"
        },
        {
            "title": "和沈石田先生咏落花二首",
            "content": "绝代佳人奈老何，千红万紫尽婆娑。\r\n好天良夜三通角，寒食清明一掷梭。\r\n罗袖几回承不着，绣鞋频避踏还多。\r\n春光摇荡江南北，泪落长秋月下歌。"
        },
        {
            "title": "园中十首",
            "content": "鹤鸣在林樾，山谷有遗音。\r\n置之闤阓间，三载如病瘖。\r\n禽鸟自有適，人亦自有心。\r\n嗟余实鄙夫，翰墨非所任。\r\n废书动旬月，篇籍皆凝尘。\r\n唯于场圃内，时时发长吟。\r\n澹如酌玄酒，锵若调素琴。\r\n为语二三子，幽赏宜共寻。¤"
        },
        {
            "title": "对酒怀里中诸同好四首",
            "content": "伯隅人如玉，文质烂有余。\r\n纵令樵苏绝，岂与芝兰疏。\r\n况乃陈鼎食，文窗夹绮疏。\r\n石阑凉风至，山阁霁雪初。\r\n树色依几席，花香媚衣裾。\r\n应门谢高盖，入座多比庐。\r\n易水清且泻，薏苡动盈车。\r\n北人善酿法，吴越不能如。\r\n安得共一醉，以洗久郁纡。\r\n亭云西北征，伫立以踌躇。¤"
        },
        {
            "title": "九日海曙楼观练士戏柬同游诸子",
            "content": "最陈楼下瞰屯营，九日辕门赤羽明。\r\n绮席遥翻弓剑影，清谈杂入鼓鼙声。\r\n昨看虎帐心犹壮，曾学龙韬已世平。\r\n却笑壮夫投笔意，时清宁作一书生。"
        },
        {
            "title": "和杂诗十一首雨潦不歇独居一室多忧生之嗟（",
            "content": "东南神仙宅，灵异唯会稽。\r\n神禹治水毕，玉书藏中崖。\r\n何当有朱雀，衔以置我怀。\r\n百神各就役，九州再缝弥。\r\n虽苦淫潦事，父子不相离。\r\n支祁欲踯躅，俯首重受羁。\r\n三农各饱饭，两税亦不亏。\r\n\r\n【注释】：【原题】：\r\n和杂诗十一首雨潦不歇独居一室多忧生之嗟（录七首）"
        },
        {
            "title": "和拟古九首从京师归以篇籍自娱有感辄赋（录",
            "content": "昔我登泰山，长啸望八荒。\r\n上为仙人宅，下有王者堂。\r\n宇宙定广狭，目极唯苍茫。\r\n皇王疆理迹，英雄战争场。\r\n神魂赴东岳，体魄归北邙。\r\n成毁既反覆，是非随低昂。\r\n归来长太息，无意营四方。\r\n幽居诚寂寞，亦幸无感伤。¤\r\n\r\n【注释】：【原题】：\r\n和拟古九首从京师归以篇籍自娱有感辄赋（录三首）"
        },
        {
            "title": "对酒怀里中诸同好四首",
            "content": "伯咸意落落，宾客常满堂。\r\n通达晓万事，要言不可忘。\r\n肃焉老成人，而亦好壶觞。\r\n晋楚争盟主，申韩制令章。\r\n我时在其间，得隽神扬扬。\r\n烈士惜暮年，读书城南庄。\r\n出门荫榆柳，临沼出鱮鲂。\r\n田庐信可乐，奈此道路长。\r\n忆昔酩酊饮，一月八九场。\r\n今此不十一，余日多凄凉。¤"
        },
        {
            "title": "对酒怀里中诸同好四首",
            "content": "济之沈沦者，家有常稔田。\r\n不能治生产，朝夕长燕闲。\r\n甘泉贮屋后，美荫交堂前。\r\n茶香至日夕，围棋自穷年。\r\n客来辄呼酒，五木锵锵然。\r\n所贵志意惬，何必致肥鲜。\r\n东风卷海水，震荡娄江。\r\n玉粒入洪涛，所忧粥与饘。\r\n亦知性好客，何以得酒钱。\r\n咫尺行游地，欲往还迍邅。¤"
        },
        {
            "title": "和杂诗十一首雨潦不歇独居一室多忧生之嗟（",
            "content": "建节清三边，扬旗定五岭。\r\n百代夸功勋，朝夕恋光景。\r\n万再争春晴，谁免秋露冷。\r\n荣枯各有时，昼短苦夜永。\r\n达人当芬华，无异镜中影。\r\n饥虎不令怒，狂象不令骋。\r\n扰扰黄埃中，殷勤然虚室静。¤\r\n\r\n【注释】：【原题】：\r\n和杂诗十一首雨潦不歇独居一室多忧生之嗟（录七首）"
        },
        {
            "title": "题娱晖亭四首",
            "content": "鹊喜携尊新客，鱼迎散食小僮。\r\n冈腰暮霭凝碧，水面残阳漾红。"
        },
        {
            "title": "夏氏池亭六首",
            "content": "阮氏家居道北，庞公冢在村西。\r\n入林每闻鹊噪，归路长及鸡栖。"
        },
        {
            "title": "夏氏池亭六首",
            "content": "竹荫巧藏三伏，茶香分入四邻。\r\n波间先辨来客，石畔长眠醉人。"
        },
        {
            "title": "秋雨过徐尔常园再宿海曙楼三首",
            "content": "面北层轩敞，携尊对断涯。\r\n暮云栖睥睨，秋水没蒹葭。\r\n复道传鲭鲊，回屏隐琵琶。\r\n自夸能辨曲，移榻傍人斜。¤"
        },
        {
            "title": "田家即事四首",
            "content": "楝花蔌蔌柳毵毵，犬吠西邻饷麦蚕。\r\n雨过木绵齐放叶，相邀作社到城南。"
        },
        {
            "title": "咏雁字二十四首（录九首）",
            "content": "一夜风霜过洞庭，莫徭惆怅羡冥冥。\r\n芦洲掩映成飞白，竹坞回翔欲杀青。\r\n右转正如秦代玺，横行疑写梵王经。\r\n君归直向燕然去，且为皇家好勒铭。¤"
        },
        {
            "title": "题娱晖亭四首",
            "content": "春霁耰锄札札，昼长棋局登登。\r\n行就南邻酒伴，立谈北寺归僧。"
        },
        {
            "title": "园中十首",
            "content": "旟鹆出林莽，羽翮半摧残。\r\n于人两无猜，终朝自盘桓。\r\n仰若有所语，俯若有所干。\r\n日暮相随归，彳亍绕檐端。\r\n朝鸣随所止，夜宿随所安。\r\n本非云霄姿，不必慕高骞。\r\n永无鹰鹯患，勿羞鸡鹜餐。¤"
        },
        {
            "title": "送殷无美先生之南都三首",
            "content": "睚眦将何如，谗口多嗫嚅。\r\n白璧点青蝇，一掷在路隅。\r\n拂衣辞文陛，行行至南都。\r\n孤臣譬老马，尝历万里途。\r\n銮车方警路，曷不备先驱。\r\n所虑骖驷间，道远将为瘏。\r\n寄言百有位，日中不须臾。\r\n毋令漆室女，太息长嘻吁。¤"
        },
        {
            "title": "和杂诗十一首雨潦不歇独居一室多忧生之嗟（",
            "content": "稼穑须乘时，今已日月迫。\r\n渍体泥涂中，束手眺阡陌。\r\n所望二麦黄，敢希粳粮白。\r\n鼠入牛角中，渐觉生计窄。\r\n回头视室家，惘惘如过客。\r\n勿为造次谋，犹当守田宅。¤\r\n\r\n【注释】：【原题】：\r\n和杂诗十一首雨潦不歇独居一室多忧生之嗟（录七首）"
        },
        {
            "title": "紫筠居三首",
            "content": "花间旧开三径，竹下新构一亭。\r\n故人频从对弈，儿辈以次传经。"
        },
        {
            "title": "再过东园二首",
            "content": "知是午潮落，小溪呜咽流。\r\n绿萝留薄暮，红叶报深秋。\r\n新月远林角，夕阳高树头。\r\n平生丘壑意，一到一消忧。"
        },
        {
            "title": "和庚子岁五月中从都还阻风规林二首北城新构",
            "content": "北城鲜人事，颇称幽人居。\r\n四邻各无营，出入相于于。\r\n近有学佛子，筑室于城隅。\r\n我来人定后，寒月满广途。\r\n白云起闤阓，浩然若平湖。\r\n林莽不复辨，高杨独萧疏。\r\n垣壁半未具，讲诵已有余。\r\n钟磬发清响，晏坐良如如。\r\n\r\n【注释】：【原题】：\r\n和庚子岁五月中从都还阻风规林二首北城新构佛庐余于月\r\n夜数过之见城中雾气弥漫渺然如江湖中独高树浮水面耳（\r\n录一首）"
        },
        {
            "title": "渔阳",
            "content": "住久渔阳郡，朝朝望白檀。\r\n朔云秋色早，边月夕光寒。\r\n馆伴能胡语，降夷学汉冠。\r\n人传魏武帝，于此破乌丸。"
        },
        {
            "title": "侯豫瞻东园二首",
            "content": "深林已生宿雾，远树犹带斜晖。\r\n犬吠邻家社散，鸡栖学舍儿归。"
        },
        {
            "title": "观妓戏作",
            "content": "庭院阴浓起暮烟，画屏银烛照婵娟。\r\n壶觞错落酬良夜，履舄交加任少年。\r\n自诧独经投果后，相逢同在破瓜前。\r\n园林春晚增颜色，只为新花一树鲜。"
        },
        {
            "title": "夏氏池亭六首",
            "content": "长镵雷后寻笋，短笠雨余种瓜。\r\n乳雀欲栖画竹，游蜂频采瓶花。"
        },
        {
            "title": "再过东园二首",
            "content": "春暮意无赖，转怜新绿丛。\r\n竹阴长欲雨，花气不因风。\r\n卧看营巢鸟，行逢结网虫。\r\n樱桃三月尽，滴滴欲舒红。¤"
        },
        {
            "title": "园中十首",
            "content": "郁郁千尺松，所忧斧与斨。\r\n离离三寸草，所患牛与羊。\r\n圣贤逢浊世，处身复何当。\r\n高明畏摧折，忠信虞毁伤。\r\n祸福诚无门，天道宁有常。\r\n幸逢小丰岁，既饱无太康。\r\n谨身以节用，暇则谈先王。\r\n为善实良图，敢谓有余庆。¤"
        },
        {
            "title": "园中十首",
            "content": "昔我游京华，达者日晤言。\r\n著书三公第，开宴七贵园。\r\n中心既无营，澹若蓬荜门。\r\n归来始环堵，无计以自温。\r\n批葱疏平圃，种薤满高原。\r\n不辞筋力尽，所苦人事繁。\r\n虽有方丈食，不如一壶飧。\r\n非力不自食，大哉此道尊。¤"
        },
        {
            "title": "和饮酒二十首初夏天气微热方不欲饮偶龚仲和",
            "content": "贫贱难久居，固穷亦有道。\r\n有酒且为欢，居常以待老。\r\n朝华既夕萎，春荣亦秋槁。\r\n造物于群生，安能尽美好。\r\n回视灵台中，中有不贪宝。\r\n孰知被褐徒，光辉照四表。¤\r\n\r\n【注释】：【原题】：\r\n和饮酒二十首初夏天气微热方不欲饮偶龚仲和邀看园中新\r\n绿出所藏名酒意甚乐之次日捉笔和渊明先生饮酒诗数篇与\r\n索一樽独酌会雨窗无事遂尽和其韵（录十五首）"
        },
        {
            "title": "和饮酒二十首初夏天气微热方不欲饮偶龚仲和",
            "content": "小儒各标榜，百伪无一真。\r\n圣人虽复起，难使醨酒醇。\r\n竺乾天人师，日月万古新。\r\n法像自东汉，翻译盛西秦。\r\n晶晶第二月，扰扰虚空尘。\r\n当时广长舌，论说亦已勤。\r\n众生日蚩蚩，苦乐从冤亲。\r\n彼海亦有岸，何人独知津。\r\n从来解义趣，涕泣常沾巾。\r\n醉中逃禅客，恐非三乘人。\r\n\r\n【注释】：【原题】：\r\n和饮酒二十首初夏天气微热方不欲饮偶龚仲和邀看园中新\r\n绿出所藏名酒意甚乐之次日捉笔和渊明先生饮酒诗数篇与\r\n索一樽独酌会雨窗无事遂尽和其韵（录十五首）"
        },
        {
            "title": "和饮酒二十首初夏天气微热方不欲饮偶龚仲和",
            "content": "闲居唯恐卧，展卷常心开，俯仰千载间，万感集中怀。\r\n古之英雄人，亦苦时命乖。\r\n吾谋适不用，蓬累何栖栖。\r\n神龙岂无翼，有时蟠深泥。\r\n遭逢一语合，意若金石谐。\r\n当其不遇日，郁郁宁非迷。\r\n达人贵委顺，天命不可回。¤\r\n\r\n【注释】：【原题】：\r\n和饮酒二十首初夏天气微热方不欲饮偶龚仲和邀看园中新\r\n绿出所藏名酒意甚乐之次日捉笔和渊明先生饮酒诗数篇与\r\n索一樽独酌会雨窗无事遂尽和其韵（录十五首）"
        },
        {
            "title": "和饮酒二十首初夏天气微热方不欲饮偶龚仲和",
            "content": "清和惟首夏，百卉扬菁英。\r\n有酒不自醉，无乃非人情。\r\n丹霞映四野，白日将西倾。\r\n中庭细草中，蝈蛄相应鸣。\r\n微月堪徘徊，蚊蚋犹未生。¤\r\n\r\n【注释】：【原题】：\r\n和饮酒二十首初夏天气微热方不欲饮偶龚仲和邀看园中新\r\n绿出所藏名酒意甚乐之次日捉笔和渊明先生饮酒诗数篇与\r\n索一樽独酌会雨窗无事遂尽和其韵（录十五首）"
        },
        {
            "title": "和沈公路除夕元旦诗六首",
            "content": "水暖池塘荇藻浮，鸬鹧晒羽立滩头。\r\n营巢喜鹊群相护，墐户阴虫尚自囚。\r\n野雀入帘将子至，游蜂闻酒傍人求。\r\n春来五日韶光动，梅柳芳菲媚小楼。\r\n壬戌元旦休嗟身世久相暌，且喜儿曹笑语齐。\r\n鱼负断冰生暗浪，乌啼当户啄空泥。\r\n平胡自昔陈三策，避乱还须付一犁。\r\n此日紫宸朝贺客，宁知漆女叹中闺。"
        },
        {
            "title": "和归田园居六首幽居鲜人事日涉舍后池上有作",
            "content": "士方不遇时，意气常鞅鞅。\r\n野鹤在鸡栖，能无云际想。\r\n羽毛正离披，九霄安得往。\r\n君看园中蔬，亦因膏雨长。\r\n人生何不为，达者贵道广。\r\n衡门且栖迟，世人正卤莽。¤\r\n\r\n【注释】：【原题】：\r\n和归田园居六首幽居鲜人事日涉舍后池上有作（录三首）"
        },
        {
            "title": "田家即事四首",
            "content": "横塘潮急进船迟，菱荇缠绵罥钓丝。\r\n荷叶覆鱼先入市，青枫渡口晒鸬鹚。"
        },
        {
            "title": "和杂诗十一首雨潦不歇独居一室多忧生之嗟（",
            "content": "大海一浮沤，世界一微尘。\r\n何异六合间，置此七尺身。\r\n百年若一梦，恋恋此六亲。\r\n正如逆旅中，殷勤会四邻。\r\n离合难为常，匪夕唯伊晨。\r\n愚者勿复道，嗟彼英雄人。¤\r\n\r\n【注释】：【原题】：\r\n和杂诗十一首雨潦不歇独居一室多忧生之嗟（录七首）"
        },
        {
            "title": "太原公东园二首",
            "content": "冉冉野花落，悠悠溪水香。\r\n古藤缘树立，新竹共人长。\r\n宿燕惊棋去，游蜂趁酒忙。\r\n流连待明月，清露湿衣裳。"
        },
        {
            "title": "和杂诗十一首雨潦不歇独居一室多忧生之嗟（",
            "content": "天道诚辽远，智者胡可量。\r\n五行主灾异，至今数京房。\r\n明知水泉涌，道人祸未央。\r\n淹速有常限，如寒暑阴阳。\r\n安用术数为，先事迫中肠。¤\r\n\r\n【注释】：【原题】：\r\n和杂诗十一首雨潦不歇独居一室多忧生之嗟（录七首）"
        },
        {
            "title": "和饮酒二十首初夏天气微热方不欲饮偶龚仲和",
            "content": "避焚于水涘，避溺于山隅。\r\n此计未必然，忧患实多途。\r\n前为荣贵引，后有贫贱驱。\r\n所以达者心，止足不愿余。\r\n仲蔚今何归，吾欲从之居。¤\r\n\r\n【注释】：【原题】：\r\n和饮酒二十首初夏天气微热方不欲饮偶龚仲和邀看园中新\r\n绿出所藏名酒意甚乐之次日捉笔和渊明先生饮酒诗数篇与\r\n索一樽独酌会雨窗无事遂尽和其韵（录十五首）"
        },
        {
            "title": "咏雁字二十四首（录九首）",
            "content": "远拂残霞搅断云，始知笔阵扫千军。\r\n元常法备皆三折，阿买诗成写八分。\r\n赋客近为离合体，经生能辨古今文。\r\n危峰阻日君须记，陇首群飞背夕曛。"
        },
        {
            "title": "和归田园居六首幽居鲜人事日涉舍后池上有作",
            "content": "人生无丰约，素位皆可娱。\r\n君看公侯第，转眼为丘墟。\r\n当时土木丽，焕若天神居。\r\n宁知不再世，榛枥生根株。\r\n却羡茅茨下，父子得晏如。\r\n怡怡灌园者，勤事五亩余。\r\n鬻蔬供朝夕，罂罍幸不虚。\r\n月明招邻叟，暂能相就无。¤\r\n\r\n【注释】：【原题】：\r\n和归田园居六首幽居鲜人事日涉舍后池上有作（录三首）"
        },
        {
            "title": "对酒怀里中诸同好四首",
            "content": "孺穀本清真，潇洒意遗俗。\r\n翩翩谢纨绮，咥咥亲醽醁。\r\n室中治书郎，美者颜如玉。\r\n素手行深杯，朱唇度丽曲。\r\n春寒同衾裯，夜半唤炬烛。\r\n一朝人事非，七尺如湿束。\r\n宁辞案牍烦，幸免缧绁辱。\r\n忆昔过从时，光景何由赎。\r\n岂不思同忧，事势多踯躅。\r\n纵有酒如泉，悒悒何能沃。"
        },
        {
            "title": "和饮酒二十首初夏天气微热方不欲饮偶龚仲和",
            "content": "黄鹄奋六翮，万里恣高飞。\r\n风飙忽震荡，时念故巢悲。\r\n啾啾田野雀，禾黍相因依。\r\n朝来不自慎，竟逐虞罗归。\r\n吾道将安从，矧已齿发衰。\r\n圣人不数数，莫与贤人违。¤\r\n\r\n【注释】：【原题】：\r\n和饮酒二十首初夏天气微热方不欲饮偶龚仲和邀看园中新\r\n绿出所藏名酒意甚乐之次日捉笔和渊明先生饮酒诗数篇与\r\n索一樽独酌会雨窗无事遂尽和其韵（录十五首）"
        },
        {
            "title": "和饮酒二十首初夏天气微热方不欲饮偶龚仲和",
            "content": "文若王佐略，奋身出匡时。\r\n中散学养生，祸起危言辞。\r\n二子岂不贤，杀身良在兹。\r\n吉凶非人谋，信矣不复疑。\r\n庄生言鞭后，此语亦我欺。\r\n唯当酌斗酒，陶然任所之。¤\r\n\r\n【注释】：【原题】：\r\n和饮酒二十首初夏天气微热方不欲饮偶龚仲和邀看园中新\r\n绿出所藏名酒意甚乐之次日捉笔和渊明先生饮酒诗数篇与\r\n索一樽独酌会雨窗无事遂尽和其韵（录十五首）"
        },
        {
            "title": "秋日与吴东美卢君一过时圣昭",
            "content": "榆柳阴阴处，中藏五亩园。\r\n白蘋生废沼，黄叶覆衡门。\r\n卧犬凭人过，鸣禽乱客言。\r\n幽居太寥寂，宜且置琴尊。"
        },
        {
            "title": "和沈公路除夕元旦诗六首",
            "content": "己未除夕家家守岁共欢然，明日相过又问年。\r\n金剪夜深犹缀彩，布衾春暖欲除绵。\r\n儿童置祭酬诗稿，店舍携灯索酒钱。\r\n寄语闭关高卧客，阳和入骨病应痊。\r\n庚申元旦漫说东郊物候新，江城冬半已阳春。\r\n旌旄合队争穿市，粉黛生香欲染人。\r\n日暖游鱼蘋叶舞，烟藏语鸟柳条匀。\r\n遥知玄晏先生坐，百轴缣缃正绕身。\r\n辛酉元旦长安十丈马头尘，曾向朱门隐逸民。\r\n岁月屡迁空有舌，风流凋谢若亡唇。\r\n重阴尚远芳菲节，淑气先凭曲米春。\r\n暗忆当年车马客，只今同作白头人。\r\n辛酉除夕二首雨中街鼓不闻声，屡望东方尚未明。\r\n此夜已知阳道长，频年难见泰阶平。\r\n相逢父老忧加赋，欲遣儿曹出践更。\r\n豺虎纵横愁道路，东南处处急征兵。¤"
        },
        {
            "title": "赠丘子成先生",
            "content": "大道未丧世，朝庙何雍容。\r\n两阶陈玉帛，东序悬钟镛。\r\n揖让俎豆间，四海穆清风。\r\n皇图日卤莽，小儒袭章缝。\r\n前经委蔓草，弄笔夸雕虫。\r\n何知藿食者，六艺罗胸中。\r\n九成明神降，三献远祖通。\r\n先圣递文质，后王更异同。\r\n礼乐如有兴，问此黄发翁。\r\n河图与凤鸟，叹息何由逢。"
        },
        {
            "title": "咏雁字二十四首（录九首）",
            "content": "一行迢递映清秋，真似云烟落纸流。\r\n俄作蜂腰俄鹤膝，亦为虿尾亦蚕头。\r\n来传塞北征夫恨，去写城南少妇愁。\r\n闻说书成天雨粟，应无岁暮稻粱谋。¤"
        },
        {
            "title": "田家即事四首",
            "content": "新成燕麦欲相扶，风急高杨落乳乌。\r\n社酒醒来人寂寂，紥桐花下数鸡雏。"
        },
        {
            "title": "和饮酒二十首初夏天气微热方不欲饮偶龚仲和",
            "content": "昔在少年场，终夜歌呼喧。\r\n相将酩酊去，月落城西偏。\r\n风流云散后，酒垆邈河山。\r\n君家素爱客，朝往常暮还。\r\n良酝倘可分，独酌当晤言。¤\r\n\r\n【注释】：【原题】：\r\n和饮酒二十首初夏天气微热方不欲饮偶龚仲和邀看园中新\r\n绿出所藏名酒意甚乐之次日捉笔和渊明先生饮酒诗数篇与\r\n索一樽独酌会雨窗无事遂尽和其韵（录十五首）"
        },
        {
            "title": "项幼舆期同程仲贞登显灵阁望西山积雪以路滑",
            "content": "西山积雪尚辉光，有约登楼眺夕阳。\r\n愁傍滑泥回步屟，却开环堵对飞觞。\r\n檐牙喜鹊如谈笑，殿角归鸦任颉颃。\r\n炉火正红杯正绿，莫虚园柳报年芳。\r\n\r\n【注释】：【原题】：\r\n项幼舆期同程仲贞登显灵阁望西山积雪以路滑不果因过敝\r\n止小饮赋得阳字"
        },
        {
            "title": "紫筠居三首",
            "content": "昼永竹阴入户，春深花事满城。\r\n寻常幸无酒债，梦觉犹有书声。"
        },
        {
            "title": "和受之宫詹悼鹤诗二首时将赴朝命",
            "content": "城郭人民故宛然，欲栖珠树去翩翩。\r\n初疑带箭还山早，正值衔书赴陇年。\r\n蕙帐寂寥零夜露，松巢摇落冷朝烟。\r\n竟无别语留华表，魂断衡阳紫盖前。¤"
        },
        {
            "title": "鲍谿甫话旧",
            "content": "慈竹萧森已梦中，相逢草草去匆匆。\r\n玉机欲问精微义，珠贯还思律吕工。\r\n家在万山黄叶晚，路经千里白蘋风。\r\n人间聚散寻常事，莫恨凄凉垞帐空。"
        },
        {
            "title": "和饮酒二十首初夏天气微热方不欲饮偶龚仲和",
            "content": "日夕拥群籍，里巷如空山。\r\n偶逢会心处，思与古人言。\r\n古人去已远，近者乃千年。\r\n不如营一醉，妙理默已传。¤\r\n\r\n【注释】：【原题】：\r\n和饮酒二十首初夏天气微热方不欲饮偶龚仲和邀看园中新\r\n绿出所藏名酒意甚乐之次日捉笔和渊明先生饮酒诗数篇与\r\n索一樽独酌会雨窗无事遂尽和其韵（录十五首）"
        },
        {
            "title": "和饮酒二十首初夏天气微热方不欲饮偶龚仲和",
            "content": "鸠能知天雨，鹊能知天风。\r\n嗟哉此微禽，托命风雨中。\r\n用志久不分，遂与造物通。\r\n吾亦晚有闻，天道犹张弓。¤\r\n\r\n【注释】：【原题】：\r\n和饮酒二十首初夏天气微热方不欲饮偶龚仲和邀看园中新\r\n绿出所藏名酒意甚乐之次日捉笔和渊明先生饮酒诗数篇与\r\n索一樽独酌会雨窗无事遂尽和其韵（录十五首）"
        },
        {
            "title": "显灵宫",
            "content": "玄都五府傍彤闱，碧落三宫象紫微。\r\n法鼓近连宫漏响，炉烟遥接御香飞。\r\n西山返照明金榜，北阙祥云护玉衣。\r\n更喜仙人楼阁迥，长安车马客来稀。"
        },
        {
            "title": "题娱晖亭四首",
            "content": "风拗藤丝脱树，雨余柳絮为萍。\r\n闲居莫来莫往，小酌半醉半醒。"
        },
        {
            "title": "和归田园居六首幽居鲜人事日涉舍后池上有作",
            "content": "修竹临清池，平畴带城曲。\r\n微风发新凉，时雨方沾足。\r\n隔水无人声，琤琤响棋局。\r\n宿鸟还故巢，飞蛾越明烛。\r\n晚霞挂林端，明旦知晴旭。\r\n\r\n【注释】：【原题】：\r\n和归田园居六首幽居鲜人事日涉舍后池上有作（录三首）"
        },
        {
            "title": "侯豫瞻东园二首",
            "content": "鹊巢傍檐古木，鱼啼临水长条。\r\n暮霭横拖匹练，春冰薄似轻绡。"
        },
        {
            "title": "咏雁字二十四首（录九首）",
            "content": "漠北湖南万里通，年年为客任长风。\r\n饮时渴骥奔泉上，栖处惊蛇入草中。\r\n空里作书皆咄咄，日来多暇不匆匆。\r\n张芝自有凌云意，莫比藏真老秃翁。¤"
        },
        {
            "title": "和杂诗十一首雨潦不歇独居一室多忧生之嗟（",
            "content": "熙熙二百年，朝野当丰豫。\r\n凤鸾方颉颃，群雀亦争翥。\r\n黄鹤生林中，踌躇独不去。\r\n岂敢思乘轩，兼怀矰缴虑。\r\n芃芃禾黍秋，鸡骛俱晏如。\r\n六翮将安施，长依蓬蒿住。\r\n风飙起无时，未审安巢处。\r\n莫作九皋鸣，有生实多惧。¤\r\n\r\n【注释】：【原题】：\r\n和杂诗十一首雨潦不歇独居一室多忧生之嗟（录七首）"
        },
        {
            "title": "送殷无美先生之南都三首",
            "content": "忆昔事临洮，夫子主谋议。\r\n密图虏山川，手疏贤王系。\r\n置传授方略，明镫上封事。\r\n单于愿守边，阏氏私自媚。\r\n王庭去幕南，塞下消烽燧。\r\n孤心谅不渝，翻覆生睚眦。¤"
        },
        {
            "title": "秋雨过徐尔常园再宿海曙楼三首",
            "content": "老入欢娱地，谁能让少年。\r\n向来辞急盏，今夕趁繁弦。\r\n坐密宫商切，情忘笑语颠。\r\n酒酣佯潦倒，双倚侍儿肩。¤"
        },
        {
            "title": "和饮酒二十首初夏天气微热方不欲饮偶龚仲和",
            "content": "我本磊落人，忧患缠绵之。\r\n唯逢酣饮处，亦有开眉时。\r\n暮年学恬淡，意复不在兹。\r\n昨宵遇名酒，旷然散群疑。\r\n滞雨苦寥落，一杯思自持。¤\r\n\r\n【注释】：【原题】：\r\n和饮酒二十首初夏天气微热方不欲饮偶龚仲和邀看园中新\r\n绿出所藏名酒意甚乐之次日捉笔和渊明先生饮酒诗数篇与\r\n索一樽独酌会雨窗无事遂尽和其韵（录十五首）"
        },
        {
            "title": "园中十首",
            "content": "梅实须五春，橘实须六秋。\r\n人命须臾间，敢保数载谋。\r\n邻叟笑谓余，君言亦何偷。\r\n苟非勤封殖，白首见无由。\r\n繁英媚雪下，美实随霜收。\r\n昔在包山麓，终日长夷犹。\r\n既无买山资，曷不营故丘。\r\n森森寻丈材，散布林塘幽。\r\n爱兹岁寒质，增我旸雨忧。\r\n倘保黄发期，会见荫平畴。\r\n叮咛语稚子，篱落须绸缪。"
        },
        {
            "title": "题娱晖亭四首",
            "content": "负郭家家水竹，残春处处烟花。\r\n开尊欲栖鸟雀，举网频得鱼虾。"
        },
        {
            "title": "和拟古九首从京师归以篇籍自娱有感辄赋（录",
            "content": "茫茫宇宙内，美者长不完。\r\n玄豹裁为裘，紫貂制为冠。\r\n岂以文采姿，助人为容颜。\r\n所以养志者，蓬累甘抱关。\r\n胸中俶傥意，微见于毫端。\r\n赵璧宁肯献，隋珠讵轻弹。\r\n尚父维鹰扬，不如铩羽鸾。\r\n编茅茹木实，聊以御饥寒。¤\r\n\r\n【注释】：【原题】：\r\n和拟古九首从京师归以篇籍自娱有感辄赋（录三首）"
        },
        {
            "title": "园中十首",
            "content": "居贫不学俭，居卑不学恭。\r\n末流多忧患，如在枳棘丛。\r\n我生何不辰，少小遘闵凶。\r\n家贫自力作，岁入方下农。\r\n岂无当世志，凤鸟不可逢。\r\n沟壑常在念，自比冶家佣。\r\n里中诸故旧，不厌相过从。\r\n朝欢或列鼎，夕宴时鸣钟。\r\n心知非其分，临乐独冲冲。\r\n常恐诸子辈，耳目艳纤醲。\r\n忘其贫且贱，放志以雍容。\r\n勉思庶人职，聊用蔽寒宗。¤"
        },
        {
            "title": "太原公东园二首",
            "content": "累日厌人事，残春怜物华。\r\n壶觞来别墅，菜麦散晴沙。\r\n鸟语对桥竹，鱼衔临水花。\r\n老思栖隐处，真欲问东家。¤"
        },
        {
            "title": "和饮酒二十首初夏天气微热方不欲饮偶龚仲和",
            "content": "碌碌徇世务，笑语非中情。\r\n贪夫营刀锥，烈士徇声名。\r\n生人谁不死，愚者慕长生。\r\n何如饮醇酒，宠辱可不惊。\r\n岂云合大道，免使块垒成。¤\r\n\r\n【注释】：【原题】：\r\n和饮酒二十首初夏天气微热方不欲饮偶龚仲和邀看园中新\r\n绿出所藏名酒意甚乐之次日捉笔和渊明先生饮酒诗数篇与\r\n索一樽独酌会雨窗无事遂尽和其韵（录十五首）"
        },
        {
            "title": "和形影神三首陶苏皆言日月灯影余兼言水镜影",
            "content": "匆匆百年内，美好能几时。\r\n容华日消歇，我与尔共之。\r\n今既异畴昔，后当异今兹。\r\n百川东赴海，宁有西归期？烈士云徇名，千载令人思。\r\n死者已冥漠，生者空涟洏。\r\n身名孰亲疏，此语不复疑。\r\n举酒相对尽，奚待劝酬辞。\r\n遭遇有穷通，希世有巧拙。\r\n念子实劳生，我于兹事绝。\r\n蹙额宁有忧，开颜亦非悦。\r\n万变纷在前，何尝起分别。\r\n诸佛说无心，我已久寂灭。\r\n试置水火间，了不知濡热。\r\n岂若形与神，太用有敝竭。\r\n子饮我颓然，唯此意劣劣。\r\n我居四大中，正如衣中著。\r\n我岂好往来，衣当有新故。\r\n道家贵久生，谓当长相附。\r\n竺乾大导师，广说无生语。\r\n亦知海有岸，不识津梁处。\r\n遂与二子偕，万劫每同住。\r\n如在百戏场，好丑安可数。\r\n贤愚贵贱间，头面无不具。\r\n工拙我为之，令子蒙毁誉。\r\n毁誉亦非真，会当随子去。\r\n苟悟万缘空，夫何忧何惧。\r\n一醉能几时，何以消百虑。\r\n\r\n【注释】：【注释】：\r\n（──神释）"
        },
        {
            "title": "过陶真人故居",
            "content": "世皇中岁好神仙，方士承恩玉几前。\r\n特赐珠宫开甲第，频分宝膳供经筵。\r\n马肝食后留精舍，牛腹书存戋刂墓田。\r\n寂寞鼎湖松桧色，经过此地一潸然。"
        },
        {
            "title": "过邓尉山下",
            "content": "桑枯阴阴径，蚕眠昼掩门。\r\n薄云含古寺，微雨入前村。\r\n曲涧通秧水，疏篱护果园。\r\n隔林方问路，无奈鸟声暄。"
        },
        {
            "title": "园中十首",
            "content": "秋高寒露至，旭日犹融融。\r\n蠛蠓出阡陌，弥漫百步中。\r\n或盘旋如硙，或下上如舂。\r\n舂者天将雨，硙者天将风。\r\n嗟彼旦暮间，安知造物工。\r\n春气感鸣禽，秋至动阴虫。\r\n时来不自由，物理将无同。\r\n所以达士心，委运以固穷。¤"
        },
        {
            "title": "和饮酒二十首初夏天气微热方不欲饮偶龚仲和",
            "content": "词客相夸大，子虚与亡是。\r\n云梦今萧条，上林竟残毁。\r\n寓言诚无当，世事亦复尔。\r\n所以鹿裘翁，无心羡纨绮。¤\r\n\r\n【注释】：【原题】：\r\n和饮酒二十首初夏天气微热方不欲饮偶龚仲和邀看园中新\r\n绿出所藏名酒意甚乐之次日捉笔和渊明先生饮酒诗数篇与\r\n索一樽独酌会雨窗无事遂尽和其韵（录十五首）"
        },
        {
            "title": "送殷无美先生之南都三首",
            "content": "嘻吁不能忘，夜坐观天狼。\r\n天狼何晔晔，弧矢不可张。\r\n幸逢明盛世，悠悠以徜徉。\r\n还顾我园葵，无乃躏蹂伤。\r\n悲歌送行役，亹亹连篇章。\r\n岂惜千里远，含愁迫中肠。\r\n若人尚弃置，短褐徒遑遑。\r\n黄头趣刺船，努力前途长。"
        },
        {
            "title": "田家即事四首",
            "content": "江村女儿喜行舟，江上人家吉贝秋。\r\n缘岸荻花三四里，石桥南去见城头。"
        },
        {
            "title": "紫筠居三首",
            "content": "幸有棋中敌手，曾无镜里愁颜。\r\n案上《南华》、《秋水》，屏间"
        }
    ]
}