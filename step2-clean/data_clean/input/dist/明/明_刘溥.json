{
    "dynasty": "明",
    "author": "刘溥",
    "intro": "",
    "items": [
        {
            "title": "大同克敌进封其镇守总戎都督郭清宁为定襄伯",
            "content": "捷书飞奏入明光，邦伯荣封位定襄。\r\n边阃到今方得将，漠庭从此不称王。\r\n正愁白发逢多难，忽对青春喜欲狂。\r\n却愧无缘走相贺，典衣聊自醉壶觞。\r\n\r\n【注释】：【原题】：\r\n大同克敌进封其镇守总戎都督郭清宁为定襄伯喜而赋此以\r\n贺之"
        },
        {
            "title": "复仇（四首）",
            "content": "勾践昔灭吴，用心非一朝。\r\n种蠡若相忌，宿恨谁与销。\r\n既切尝胆苦，复甘即薪劳。\r\n大仇一云复，草木亦光昭。\r\n于今虏方殷，矧恃屡胜骄。\r\n苟能伺其隙，贼首必见枭。¤"
        },
        {
            "title": "上巳日与诸公游大同雷公山",
            "content": "群公佳会属芳辰，自笑游人是远人。\r\n花下共拚今日醉，江南又负一年春。\r\n云山满眼伤前事，风雨何时洗战尘。\r\n回首断沟横古道，不胜悲愤欲沾巾。"
        },
        {
            "title": "赋得石城暮云送别",
            "content": "石城千仞郁嵯峨，城上春云向晚多。\r\n薄映残霞分雉堞，暝随归鸟渡龙河。\r\n依依欲散风前角，幂幂犹停柳外歌。\r\n又逐行舟过江去，相思回首奈愁何。"
        },
        {
            "title": "寒食日过胡汝器墓",
            "content": "雨晴泥滑路微分，驻马南原日未曛。\r\n白下一杯寒食酒，青山三尺故人坟。\r\n野田行客愁深草，江树残莺泣断云。\r\n俯仰光阴伤往事，落花清泪共纷纷。"
        },
        {
            "title": "题滕孟章送金司税明远文后",
            "content": "滕君文章不轻作，滕君情怀绝倾倒。\r\n如今尤信古人言，文章有神交有道。\r\n昨日为文送知己，士林往往皆称好。\r\n复来珍重索我诗，我诗近来绝草草。\r\n第愧未得交其人，始向文章见怀抱。\r\n万里长江炯秋月，一片春云丽晴昊。\r\n走向离筵与相见，气宇孤骞更文藻。\r\n不揣新知赠一言，莫负文章自须保。"
        },
        {
            "title": "江乡渔乐图",
            "content": "桃花雨歇春潮长，江中鲤鱼随水上。\r\n香蒲叶短白鹭飞，渔父乘船自来往。\r\n船头巨罾三丈余，辘轳引缏如引车。\r\n浪花触船鱼乱跃，儿女相顾争欢呼。\r\n江头卖鱼朝买谷，晚来还向江头宿。\r\n老翁不愁儿不啼，新妇船中炊欲熟。"
        },
        {
            "title": "赵松雪画马",
            "content": "王孙画马世无敌，一画一回飞霹雳。\r\n千里长风入彩毫，平沙碧草春无迹。\r\n砚池想是通渥洼，突然走出白鼻冘。\r\n翻涛浴浪动光彩，云影满身堆玉花。\r\n玉花连钱汗流血，骏尾捎风蹄踣铁。\r\n何时骑得似画中，踏破阴山古时雪。"
        },
        {
            "title": "茧庵为长洲沈孟渊赋",
            "content": "兜罗腻叠香雪温，影逼混沌春无痕。\r\n龙精出火玉抽缕，剡楮粘番羞薄昏。\r\n纤华茸茸白云老，双轮敛辍晴留晓。\r\n擘开元气纳昆仑，身外乾坤一沤小。\r\n水晶帘幕相间垂，鲛绡掩映光参差。\r\n落花成团卷蝴蝶，蹴破东风闲不知。\r\n东风吹尘尘默默，紫麟驼醉华胥国。\r\n海桑含绿又千年，走马西陵报消息。"
        },
        {
            "title": "枯木竹石图为赵行恕作",
            "content": "露华洗湿江上秋，美人不来生别愁。\r\n洞庭潇湘隔千里，两岸白云如水流。\r\n碧空茫茫九疑道，君山一点青螺小。\r\n鹧鸪啼断竹枝寒，凤凰飞去梧桐老。"
        },
        {
            "title": "使回过独石",
            "content": "边城二月暗尘沙，吹过东风不见花。\r\n天上玉京旋日骑，水通银汉系星槎。\r\n云中路出高山险，上谷营连独石斜。\r\n正是旅愁消未得，夕阳楼外又鸣笳。"
        },
        {
            "title": "美人熨帛图",
            "content": "霜帛丁东捣初歇，女伴相怜白如雪。\r\n掩帷下堂同此情，白腕对曳当中庭。\r\n中庭无风干未得，铜斗自烧还自熨。\r\n只愁熨着有焦晕，难表此身如此白。\r\n小鬟莫更蹲复蹲，复恐皱却葵花纹。"
        },
        {
            "title": "予生",
            "content": "予生鄙性嗜奇古，北走青徐南走楚。\r\n千金不惜买干将，宝匣腾光快先睹。\r\n龙文星彩莹深秀，结绿青萍何足数。\r\n河汉常时失斗牛，雷电中宵吼风雨。\r\n腰间辘轳引玉鼻，走马走看若环堵。\r\n居然声价盛洋溢，始悟漂山因众喣。\r\n欲将入水屠蛟龙，又欲登山刺豾虎。\r\n前锋呀豁尽低伏，至宝谁能不夸诩。\r\n自从拔仗挺而出，反与铅刀日为伍。\r\n古称知己极难遇，黄鹄摩天困堂庑。\r\n谓是虽能扫妖沴，破屦不及銛锥补。\r\n吹毛可断玉可切，斫木还须避樵斧。\r\n耳侧肠酸极惆怅，涕泪滂沱心更苦。\r\n岂意前人百炼精，出非其时坐招侮。\r\n古云责人必责己，眦裂唇焦膺屡捬。\r\n衒鬻求售予固昧，遗实事名尔何取？橐中黄金落深水，觅\r\n索徒劳施网罟。\r\n有用物置无用地，志士居常心为怃。\r\n泰山虽高隐烟雾，目眩心疑类盲瞽。\r\n驽骀龌龊市者多，骐骥忿饥常致瘦。\r\n吁嗟通塞固由命，不免重言更覼缕。\r\n仰视青天发啸歌，海上?鹈今臭腐。\r\n低徊拂拭且归匣，半夜鸡啼莫轻舞。\r\n知音倘不遗此才，即向沙场杀强虏。"
        },
        {
            "title": "范宽寒江待渡图引为梁光禄仲齐赋",
            "content": "梁公骑马到我门，手持一幅范宽画。\r\n入门大笑挽我臂，请向中堂壁间挂。\r\n绢阔四尺高丈余，一片雪意寒模糊。\r\n盖因此画历岁久，坡脚破缺裁欲无。\r\n大山小山玉相琐，树石人家无不可。\r\n有人骑驴涉长道，有人下马呼江舸。\r\n想其盘薄心神融，布置自与元气通。\r\n笔势惨澹魂神泣，艺苑久矣无良工。\r\n其上已有三人作，巢云留清与耕乐。\r\n或情或景各其妙，我欲续之愧粗恶。\r\n梁公梁公听我语，此画曾入《宣和谱》。\r\n真是《寒江待渡图》，切莫向人容易与。"
        },
        {
            "title": "咏衰柳",
            "content": "露叶烟梢翠色浮，向人长是弄春柔。\r\n多情自是多憔悴，莫向西风错怨秋。"
        },
        {
            "title": "题画龙虎（二首）",
            "content": "古来画龙称叶公，后来又说陈所翁。\r\n呜呼二人不可见，神妙谁复追其踪。\r\n此图知是何人作，一见令人即惊愕。\r\n势翻沧海起风雷，身涌长空奋头角。\r\n双睛泼电鳞鬛分，左盘右蹴拿飞云。\r\n轩然天地动光彩，此时不顾鱼虾群。\r\n满堂惨淡凝烟雾，相对咨嗟毛发竖。\r\n田畴岁旱望甘霖，破壁须看上天去。¤"
        },
        {
            "title": "赋得琼花观送人",
            "content": "琼花观，在江都，云窗月馆仙人居。\r\n无双亭前一方地，昔日琼花今已无。\r\n玉女香车游碧落，回首人间尘漠漠。\r\n重阑空护八仙花，环佩谁乘九皋鹤。\r\n古城杨柳接东桥，十里红楼路不遥。\r\n行舟过此一停泊，琪树阴中听紫箫。"
        },
        {
            "title": "金文鼎秋林醉归图为沙溪陈原锡赋",
            "content": "霜华洒红树头叶，白云掩映山重叠。\r\n黄犍驮醉出西庄，童仆扶持稳如楫。\r\n此时陶然那复知，世涂奚较险与夷。\r\n眼中万物一何有，只有松风吹接夌。\r\n疏林斜光漏残照，酡颜霞影争辉耀。\r\n深山阒静不逢人，岂有襄阳小儿笑。\r\n柴门向晚犹未关，山妻煮茶方候还。\r\n人能出饮醉即返，千里龙媒应是闲。"
        },
        {
            "title": "偶作",
            "content": "灯影分明隔绛桥，玉阶行尽转迢迢。\r\n春风只在银屏里，残雪和愁几日消。"
        },
        {
            "title": "春晚漫成",
            "content": "重城杨柳昼沉沉，坐久黄鹂啭夕阴。\r\n几处闲门芳草绿，一帘微雨落花深。\r\n年光暗觉随流水，春色长看满上林。\r\n故国松篁还似旧，莫教奔走负归心。"
        },
        {
            "title": "终南进士行为刘主事廷美赋",
            "content": "长空糊云夜风起，不分成群跳狂鬼。\r\n倒提三尺黄河冰，血洒莲花舞秋水。\r\n飞萤负火明月羞，栎窠影黑啼鸺鹠。\r\n绿袍乌帽逞行事，磔脑刳肠天亦愁。\r\n中有巨妖诛未得，盍驾飙轮驱霹雳。\r\n如何袖手便忘机，回首东方又生白。\r\n\r\n【注释】：【注释】：\r\n（原博题此诗，廷美悬之堂上。次日贺正，客至，竞裂门\r\n籍纸传写，廷美曰：“此馗乃耗纸鬼也。”）"
        },
        {
            "title": "斋居杂兴（六首）",
            "content": "抚景怜秋尽，观书喜夜长。\r\n露虫暄砌石，风叶坠琴床。\r\n旧集裁蔬语，新传制墨方。\r\n晓来双鹤舞，踏碎一庭霜。"
        },
        {
            "title": "寄平江侯陈立卿",
            "content": "梧桐叶老菊花肥，秋气催寒及授衣。\r\n青眼故人频入梦，白头孤客未言归。\r\n江湖寂寂双鱼冷，风雨凄凄一雁飞。\r\n尊酒论文久相约，不堪时与素心违。"
        },
        {
            "title": "送徐仲吉赴任龙江",
            "content": "杨柳阴阴乳雀飞，可堪相见复相违。\r\n南风草色连江舍，北阙钟声绕禁闱。\r\n盛世一官随处好，故人千里几时归。\r\n欲知后夜相思意，疏雨寒松独掩扉。"
        },
        {
            "title": "题福山曹氏画",
            "content": "歌舞当年只醉游，不知何物是闲愁。\r\n如今桐树无人洗，风雨空山几度秋。\r\n曹氏富甲一郡，植梧桐数亩，主人将纳凉其下，令人以新\r\n水沃之，谓之洗梧。\r\n淮兵由福山入吴，曹氏园亭首被祸，故草窗诗云云。"
        },
        {
            "title": "竹枝词（二首）",
            "content": "微风细雨初至，碧水遥天未分。\r\n借问黄陵远近，江心一片春阴。"
        },
        {
            "title": "晚过扬州",
            "content": "长河悬落照，短棹尚孤征。\r\n衰柳愁边断，残霞雨外明。\r\n人喧杨子渡，钟动广陵城。\r\n渐去乡关远，凄然倍旅情。"
        },
        {
            "title": "题画龙虎（二首）",
            "content": "千山万山日向脯，哑哑老树愁啼乌。\r\n长途迢递人绝迹，奋跃只有黄于菟。\r\n长风飕飗震林木，百兽纷披望风伏。\r\n霜牙凛凛摧万夫，金镜瞳瞳射双目。\r\n饥来择肉惟熊罴，不更小取豺与狸。\r\n田家黄犊要耕种，又肯搏攫夸能为。\r\n如今天关求守备，盖世雄威素称异。\r\n举首为城掉尾旌，愿保皇家千万世。"
        },
        {
            "title": "相思曲",
            "content": "相别谁知许久，相思不道能深。\r\n一夜五更妾梦，千山万水郎心。"
        },
        {
            "title": "斋居杂兴（六首）",
            "content": "绿水平桥北，青帘小巷西。\r\n酒香春瓮满，山色晚楼低。\r\n半醉歌新曲，闲眠改旧题。\r\n偶因乘雨出，双屣尽沾泥。¤"
        },
        {
            "title": "慷慨歌送叶黄门与中赴山西参政",
            "content": "且莫歌，远别离，别离恋恋儿女悲。\r\n又莫歌，长相思，相思悬悬天一涯。\r\n君今参政晋藩去，何乃慷慨增吁戏。\r\n忆昔混沌初，元气未破时。\r\n动变隐其象，用舍凭何施。\r\n自从开辟显朕兆，阴阳进退争雄雌。\r\n有时贾谊去作长沙傅，有时吕尚来作周王师。\r\n一得一失古来有，往往虚占梦刍狗。\r\n青天白日风雨来，泥窍啁啁蟪蛄吼。\r\n欲洗胸中万古愁，岂在区区一杯酒。\r\n酒杯不暖东风寒，锦袍乱扑沙成团。\r\n杨花着地卷春去，立马四顾天漫漫。\r\n君不见伊皋与益稷，回乾转坤在顷刻。\r\n五云高护黄金台，行色匆匆留不得。\r\n断不是鸱鸮逐凤凰，亦不是苍蝇污白璧。\r\n献纳之官合峻升，空使傍人惜颜色。\r\n请君停鞭听我歌，歌声欲尽愁转多。\r\n太行西来碧嵯峨，黄河万里奔洪波。\r\n呼儿缄辞送君去，极目浮云奈尔何。"
        },
        {
            "title": "题双喜图送马胜宗从昌平侯出镇宣府",
            "content": "远随金印出边州，早报平安入凤楼。\r\n剪取白罗飞绣影，旗竿十丈挂胡头。\r\n汤东谷作此诗，未出，见草窗作，乃叹服曰：“此真题边\r\n将白鹊诗，吾诗乃学课语耳。\r\n”遂焚其稿。"
        },
        {
            "title": "竹枝词（二首）",
            "content": "江心濈濈秋影，烟外亭亭绿痕。\r\n帝子祠前别思，鹧鸪声里黄昏。"
        },
        {
            "title": "送夏公瑾还吴",
            "content": "愁结望冰消，冰消愁转结。\r\n不见乡人来，翻与乡人别。\r\n叵耐东风又弄寒，杨柳长条乱吹折。\r\n一壶旋买金台春，难洗行人衣上尘。\r\n粮车刍载拥官道，歧路复歧愁杀人。\r\n念昔君官考功部，仙才不负亲题柱。\r\n谁知造物如小儿，疋马云中枉高步。\r\n去年上皇北狩回，诏书复用贾生才。\r\n身轻已得释重负，遥指庭闱归去来。\r\n归去来，不可留。\r\n腰间宝带悬吴钩，故园山水今复游。\r\n竹舆青舫诗酒俦，请君莫忘皇恩优。\r\n边城米贵人不饱，征戍未知何日休。"
        },
        {
            "title": "送盛御史昶巡按广东",
            "content": "玉骢金豸下青霄，庾岭南头道路遥。\r\n霜叶定从行处落，瘴云应向到时消。\r\n山鸡吐绣风号雨，海蚌含珠月映潮。\r\n最喜送行冰雪霁，台中老柏让孤标。"
        },
        {
            "title": "秋夜曲",
            "content": "丝绳玉瓶引深井，冰厚银床夜初冷。\r\n素手深笼倚辘轳，月明独照娉婷影。\r\n井上高高两桐树，乌啼只在人愁处。\r\n金凤衔珠压鬓云，仿佛随风欲飞去。\r\n井水虽深有限期，人心有愁无尽时。\r\n桐阴散乱月将落，滴尽铜龙谁得知。"
        },
        {
            "title": "登楼有感",
            "content": "翠华遥隔塞云寒，白草黄沙道路难。\r\n国耻几时能雪洗，群言何事只澜翻。\r\n河东未必无关羽，江左谁知有谢安。\r\n俯仰乾坤独惆怅，夕阳楼上一凭阑。"
        },
        {
            "title": "斋居杂兴（六首）",
            "content": "情怀甘澹泊，书史自逍遥。\r\n夜读妨邻睡，晨眠误客招。\r\n燕归帘半卷，鸟散竹还摇。\r\n雨足轩东圃，缘溪认药苗。¤"
        },
        {
            "title": "复仇（四首）",
            "content": "上爵不虚赏，受者诚为难。\r\n惟此铁兜鍪，中有玉貂蝉。\r\n既贵惜其躯，反欲图自安。\r\n所以安成君，受教鲁仲连。\r\n请君迂往驾，急为济时艰。\r\n岂但生富贵，血食千万年。"
        },
        {
            "title": "斋居杂兴（六首）",
            "content": "北岫青当槛，南园绿近门。\r\n蛛丝粘树叶，蚁穴蚀花根。\r\n移石搘茶灶，临池濯酒尊。\r\n何须求分外，迟起上朝暾。¤"
        },
        {
            "title": "王将军昭忠诗",
            "content": "将军虎须如刺针，胸中八阵瞿塘深。\r\n昔陪元戎事南事，宝剑入手双龙吟。\r\n麓川小丑据巢穴，沙木龙高瘴云热。\r\n岁金不贡抗王师，象阵横刀乱飞雪。\r\n将军前锋不作难，百骑驰突风雷寒。\r\n阵前妖星欲坠地，战久力尽先摧残。\r\n大军当时若相援，拜将岂得重筑坛。\r\n国殇多年归不得，血染蘼芜至今碧。\r\n旌忠有诰五色文，绝胜区区一方石。"
        },
        {
            "title": "白云轩",
            "content": "山中多白云，天上多清风。\r\n清风解炎热，白云自西东。\r\n江头坐看云起处，一片从龙上天去。\r\n化为甘雨润枯苗，不作繁阴宿高树。\r\n清风泠泠吹我衣，还送白云天上飞。\r\n天香不断瑶草碧，何处玉笙骑鹤归。"
        },
        {
            "title": "兰竹画",
            "content": "湘江雨晴白云湿，湘妃愁抱香兰泣。\r\n望望夫君去不还，佩珠落尽无人拾。\r\n碧天秋冷明月多，千里洞庭横白波。\r\n请君莫唱《竹枝》曲，水远山长其奈何。"
        },
        {
            "title": "赋得涿鹿送丘伯纯还姑苏",
            "content": "平生爱访古，走马游四方。\r\n金台南去百余里，乃是涿鹿古战场。\r\n轩辕骑龙上天去，鼎湖何处秋茫茫。\r\n蚩尤死后几千载，青山蜿蜒至今在。\r\n当时妖雾久销沉，空余易水东流海。\r\n海水变桑田，天地几翻覆。\r\n龙争虎斗且莫论，卷起飞尘纵双目。\r\n三晋在西秦在东，北京正在天之中。\r\n金楼玉殿仰头看，日月普照开鸿濛。\r\n万国朝宗必经此，舁金载玉何匆匆。\r\n紫荆崔嵬雁门固，塞断胡奴往来路。\r\n一锥孤塔河间城，千仞层冰海边戍。\r\n下马促沽酒，洗我磊落怀。\r\n扶桑矗天起，泰华隔云排。\r\n手攀北斗发长啸，凤凰飞上青云叫。\r\n官亭齐和远游篇，燕姬娇笑弄鹍弦。\r\n不将宝剑舞秋月，且赠珊瑚白玉鞭。"
        },
        {
            "title": "虏使再至喜而有作",
            "content": "北使成群去复来，喧传欲奉上皇回。\r\n悬河涕泪经年尽，匝地风尘一旦开。\r\n福德果符休士兆，英雄空抱救时才。\r\n只愁猾虏多翻覆，早迓鸣鸾入紫台。"
        },
        {
            "title": "节孝堂为开封程用和赋",
            "content": "母年三十失所天，形容憔悴心烦冤。\r\n怀中之儿仅一岁，忍死不得趋黄泉。\r\n眼中有泪不敢哭，辟纑买书教儿读。\r\n儿今老大五十余，阿父声名可相续。\r\n往时疽发背胛间，表溃岑岑如负山。\r\n儿心痛切无所措，口吮脓出随无艰。\r\n如今母已八十五，节操冰霜人所睹。\r\n况复贤郎著孝称，翼翼高堂燕今古。"
        },
        {
            "title": "题画寄徐州陆九皋（二首）",
            "content": "目极天涯酒半醒，枫林斜带远山青。\r\n故人家在秋云外，百步洪边水绕亭。"
        },
        {
            "title": "江上别",
            "content": "相逢兰渚潮长，相送烟江日斜。\r\n只说侬家好认，门前一树梨花。"
        },
        {
            "title": "送驾北征",
            "content": "正统十四年，秋七月甲午，皇帝提大兵，亲行讨北虏。\r\n其晨日旁气，中黑外如火。\r\n北风转旗脚，猎猎不停舞。\r\n此行为宗社，仓卒出未预。\r\n虏人方恃骄，况复值秋暑。\r\n文臣虽表留，奏上不蒙可。\r\n留之恨不力，苟力必中阻。\r\n小臣从百官，拜送伏道左。\r\n悬绝不得言，徒有泪如雨。\r\n前驱至榆河，营垒乱旗橹。\r\n后队复踉跄，不复辨什伍。\r\n挽车避泥潦，前后相接轲。\r\n裸身走中道，车驾从傍过。\r\n纷纭无纪律，将臣殊莽卤。\r\n既蹈不测渊，可不严为矩。\r\n忆昔虏单弱，款附来塞下。\r\n岁贡马万疋，未敢设钩距。\r\n皇眷来意勤，赏赍特过厚。\r\n一时失防隙，遂得肆强圉。\r\n毡衣易龙锦，皮帽变珠朵。\r\n束腰金匾绦，编贝五色缕。\r\n玉剑悬辘轳，雕弓插文笴。\r\n黄沙白草间，金银耀樽俎。\r\n鞍鞯画麒麟，旌旗绣飞虎。\r\n供具与乐器，事事无不有。\r\n一年复一年，屡有望外取。\r\n岂但不知感，其心竟包祸。\r\n勾连并众力，绐以骄诸部。\r\n罕东兀良哈，久矣被饮羽。\r\n迩来虽纳贡，其意则狎侮。\r\n吾皇天地量，垢秽悉容受。\r\n今来犯我疆，我往非过举。\r\n剿此违天贼，岂为拓疆土。\r\n戎狄无人性，尧舜不亲附。\r\n秦有长城筑，汉有和亲许。\r\n云扰东西晋，厥后极凶丑。\r\n李唐纳婚姻，石晋甘饵诱。\r\n宋初论金币，中败青城旅。\r\n分裂已不堪，未复遭蒙古。\r\n历年九十三，夷风洽华夏。\r\n乾坤合清宁，笃生我太祖。\r\n圣德克肖天，飞龙起淮右。\r\n长驱扫腥毡，直出古北口。\r\n净洗历代羞，日月开天宇。\r\n太宗龙凤姿，丕承奋英武。\r\n天戈时一指，残孽窜他所。\r\n漠南无王庭，漠北走穷狗。\r\n于今已不然，信非朝夕故。\r\n必欲罗奔鲸，在众密网罟。\r\n胡乃劳圣躬，执政何以处。\r\n臣闻千金子，尚不垂堂坐。\r\n虏罪诚可诛，持重慎勿苟。\r\n稽首早回銮，天位要有主。\r\n钦哉祖宗业，正拟磐石固。"
        },
        {
            "title": "赋得贞松寿姑苏张继孟八十",
            "content": "徂徕之松何蜿蜒，根盘厚地枝摩天。\r\n气横东南动光彩，泰山风雪衡山烟。\r\n长风吹天天宇开，飒飒海涛天上来。\r\n世间草木总卑小，如就彭祖观婴孩。\r\n古来君子不改德，松亦何尝改其色。\r\n往往工师求栋梁，重如山岳谁移得。\r\n春风细洒金粉香，茯苓寒凝琥珀光。\r\n为君取此制春酒，饮之眉寿同无疆。"
        },
        {
            "title": "题画",
            "content": "荻花吹雪江风冷，江上微云淡山影。\r\n谁将水墨染生绡，一片江南晚秋景。\r\n人家住近红叶村，红叶照水如春源。\r\n问津有客远相访，童子候迎先扫门。\r\n隔岸分明皆橘树，看来应是横塘路。\r\n水禽格格踏波飞，沙雁悠悠入云去。\r\n我别江南今十年，客窗见画心茫然。\r\n明年准拟买归棹，漫游重赋江南篇。"
        },
        {
            "title": "看花吟",
            "content": "白日已堕地，回光烛青天。\r\n人生时景只如此，莫将眉目夸盛年。\r\n花开容易落，花落难复开。\r\n开落竟谁有，对之心为摧。\r\n君不见玉山山下树，曾见主人罗笙歌。\r\n主人去后亭馆废，空余满树秋风多。\r\n若将金玉驻光景，鉴之前事将如何！"
        },
        {
            "title": "题郑迪画",
            "content": "阖闾城北阳城湖，一碧万顷涵太虚。\r\n玉山虞山迭襟带，林屋矗矗当前袪。\r\n君家还在河之北，乔木森然围大宅。\r\n长风卷浪送高帆，一日行程才顷刻。\r\n我因瓜葛长往来，南汀西渚芙蓉开。\r\n尊翁平生好怀抱，长日与我衔金杯。\r\n一朝我应征书起，高步天门拜天子。\r\n献策惭无一万言，归梦常飞四千里。\r\n四千里路何悠悠，暮云春树难为愁。\r\n忽报尊翁已沦没，使我恸哭无时休。\r\n今年省侍还乡遇，访旧还来旧游处。\r\n却将愁思改欢容，二子森然如玉树。\r\n旧书增多新宅高，萱堂日日堆蟠桃。\r\n里中长老说佳子，邑里官吏称贤豪。\r\n伯也从容性非懒，仲也谦恭我东坦。\r\n从来孝友出故家，读书出仕亦未晚。"
        },
        {
            "title": "送周景通还姑苏",
            "content": "塞雁尽南飞，西风及授衣。\r\n不愁孤客老，惟喜上皇归。\r\n雪耻心犹壮，还乡梦独稀。\r\n匆匆一杯酒，何必叹相违。"
        },
        {
            "title": "斋居杂兴（六首）",
            "content": "诗客每相过，书斋常不扃。\r\n雨生枯木菌，风约小池萍。\r\n得兴翻琴谱，乘闲刻砚铭。\r\n近来耽野趣，频到水西亭。¤"
        },
        {
            "title": "题画寄徐州陆九皋（二首）",
            "content": "别后重来未有期，且凭图画寄相思。\r\n秋风黄叶茅亭上，犹记逢君是此时。"
        },
        {
            "title": "斋居杂兴（六首）",
            "content": "凉意生新浴，幽情远垢氛。\r\n雨阶行乱蚁，风箔散饥蚊。\r\n兴好多题扇，神清不茹荤。\r\n有时弦绿绮，横膝奏南薰。¤"
        },
        {
            "title": "赵子昂画马为长庠萧教谕作",
            "content": "朔风如刀剪飞雪，冰叠龙池冻痕裂。\r\n成群扑簌正猥寒，千里骄嘶汗流血。\r\n云邀电影入四蹄，海雾卷天葱岭低。\r\n一团旋风去无迹，平沙碧草愁萋萋。\r\n珊瑚作鞭金作勒，绿发奚官骑不得。\r\n王孙老去彩毫干，玉栈几回惊霹雳。"
        },
        {
            "title": "送蒋知县忠复任丹徒",
            "content": "绿酒红亭紫禁东，不堪行色苦匆匆。\r\n正期霄汉登黄霸，又见江湖复鲁恭。\r\n沙气半蒸梅子雨，浪花初过鲤鱼风。\r\n道涂跋涉须珍重，自古循良简帝衷。"
        },
        {
            "title": "寄南京大理廖少卿",
            "content": "塞北风尘暗，江南道路赊。\r\n上皇犹在虏，贱子敢思家。\r\n岁去人空老，天寒日易斜。\r\n不堪千古恨，抚剑独兴嗟。"
        },
        {
            "title": "题戴武库山水图歌",
            "content": "长笑司马迁，足迹半天下。\r\n天下区区只九州，何乃中涂便回驾。\r\n昆仑拔地撑九天，地脉四走瓜蔓延。\r\n星分棋布耸乔岳，千里万里相钩连。\r\n元气胚浑异南北，荒服之外何茫然。\r\n天山冷断黑楼雪，海国瘴隔苍梧烟。\r\n大江西来汇百川，黄河触裂蛟龙渊。\r\n长风吹涛卷高雾，扶桑咫尺眉睫边。\r\n周王八骏不足贵，蹀躞弄影瑶池前。\r\n何不驾飚轮，望八极，手握斗柄云中旋。\r\n仙人骖紫鸾，一去不复返。\r\n浩荡千古怀，尧舜事已远。\r\n不如高卧读书楼，采芳摘秀春复秋。\r\n六经为山道为海，稷禼伊傅期同游。\r\n手掖疲癃登寿域，熙熙皞皞无时休。\r\n况君少年饱经济，直上天门朝冕旒。\r\n昔人文势君可敌，昔人事业君须惜。\r\n吐我胸中五色奇，醉倚秋云写寒碧。"
        },
        {
            "title": "雪山图为建德周廷晖赋",
            "content": "我昔曾见《寒林图》，范宽妙笔天下无。\r\n千山一白气栗冽，万木尽黑云模糊。\r\n此图乃是谁作者？布置大抵如临摹。\r\n比之寒林势差小，木石琐碎何其殊。\r\n周君持来索我诗，我为品藻精与粗。\r\n吁哉画法且勿论，且将画景相排铺。\r\n其时严冬十二月，大雪照映如冰壶。\r\n千岩万壑冻初合，山腰有路郁以纡。\r\n何人马上正痴绝，冒寒不顾冰满须。\r\n复携肴酒欲何往，不念跣行双仆夫。\r\n茅亭孤高在绝顶，直下万仞当平湖。\r\n风波茫茫鸟飞绝，却有渔艇行相呼。\r\n此曹岂不畏冷冽，但苦衣食来求鱼。\r\n世间苦乐有如此，使我不觉长嗟吁。\r\n我从挈家来帝都，侨寓于此三月余。\r\n北风怒号卷飞雪，厨中久矣薪无储。\r\n乃令我仆入山去，归来满担欢妻孥。\r\n妻孥所欢在暖热，岂知此仆寒而痡。\r\n顷因见画感怀抱，正与此意同一涂。\r\n诗成并以写其上，幸勿向此憎嗫嚅。"
        },
        {
            "title": "送钱理平还吴",
            "content": "江上芦花似雪飞，玉京游客正思归。\r\n画船载酒寻诗社，沙鸟冲人下钓矶。\r\n南浦早霜秋潦涸，西风残照故山微。\r\n到家想见开筵处，翠竹黄花晚更辉。"
        },
        {
            "title": "复仇（四首）",
            "content": "土木昔丧师，实为权奸误。\r\n存者多创瘢，死者骸骼露。\r\n何彼骨肉亲，迷方不知顾。\r\n苟能一斯奋，殊胜新所募。\r\n上以雪国耻，下以申私愫。\r\n蚩哉释耕者，守株焉得兔。¤"
        },
        {
            "title": "复仇（四首）",
            "content": "天有必还运，人无不报仇。\r\n乘舆久蒙尘，吾属得无羞。\r\n江海有时尽，此恨何时休。\r\n徒有犬马心，孤身谁与谋。\r\n有发上冲冠，有泪悬河流。\r\n安得倚天剑，为君斩旄头。¤"
        },
        {
            "title": "送盛佾赴吴江医学",
            "content": "阙下新凉生潞河，江南犹唱采菱歌。\r\n菱歌袅袅唱不断，画舫载风冲白波。\r\n香兰叶劲那堪结，美人不是轻离别。\r\n一阶领得故乡官，堂上双亲正垂雪。\r\n玉壶满注香露清，欲别未别难为情。\r\n梧桐杨柳秋未老，积水半涸天河横。\r\n吴江一望五千里，鸿雁亦逐孤云征。\r\n长桥鲤鱼黄金色，太湖影动罗衫碧。\r\n好将尺素待东风，杏花春雨传消息。"
        },
        {
            "title": "感怀",
            "content": "塞雁南飞又北旋，上皇音问转茫然。\r\n孤臣自恨无容地，逆虏犹存共戴天。\r\n王衍昔年知石勒，谢玄何日破苻坚。\r\n京城四塞山河固，一望龙沙一泪涟。"
        },
        {
            "title": "题昆山沈愚通理诗集",
            "content": "吴城东头八十里，玉山青插娄江水。\r\n何人秀发山水间，沈生文章妙无比。\r\n清如玉树含秋霜，丽如五色云锦张。\r\n琅然天外度灵响，一曲一奏春风香。\r\n春风吹入长安陌，紫陌烟花烂晴色。\r\n隋珠赵璧常自珍，乐府词林尽相惜。\r\n生今年才二十余，声名欲与前辈俱。\r\n方今四海被皇化，好协雅颂歌唐虞。"
        },
        {
            "title": "钟馗杀鬼图",
            "content": "空山无人夜色寒，鬼群乱啸西风酸。\r\n绿袍进士倚长剑，席帽珣影乌靴宽。\r\n灯笼无光照斜水，怒裂鬼头燃鬼髓。\r\n大鬼跳踉小鬼嚎，满地?鹈飞不起。\r\n如今城市鬼出游，青天白日声啾啾。\r\n安得此公起复作，杀鬼千万吾亦乐。"
        }
    ]
}