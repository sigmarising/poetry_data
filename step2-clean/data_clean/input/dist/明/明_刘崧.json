{
    "dynasty": "明",
    "author": "刘崧",
    "intro": "",
    "items": [
        {
            "title": "入城",
            "content": "江水依然抱石矶，独行空感旧游非。\r\n晚山当户日初落，秋草满城人未归。\r\n田鼠引群穿井出，山鸡求食傍檐飞。\r\n向来车马东门路，忽忆朋游泪满衣。"
        },
        {
            "title": "蚕尖",
            "content": "日出西岭赤，鸣禽度高楠。\r\n稍陟衣带岭，东尖屹危参。\r\n侧身忽旁断，拟步若幽探。\r\n勃勃草木霏，高下皆浮岚。\r\n巨石当横途，始复一解骖。\r\n崖古树根瘦，谷深人语含。\r\n石角利攒剑，远山突搘簪。\r\n何姑骑白鹿，绿发长甗甗。\r\n坐令妇女辈，奔走祈春蚕。\r\n千崖动合沓，秋色晚正酣。\r\n驾鹅飞益高，刚风回东南。\r\n我行蒙翳中，罥刺宁所堪。\r\n山水能媚人，夙性所乐耽。\r\n奚能恋文字，局促如饣乏蝉。\r\n旷兹登览际，踯躅忘忧惔。\r\n振衣复少憩，历险不敢贪。\r\n片云触石起，流泽思远覃。\r\n惜无晨风翼，照影双溪潭。"
        },
        {
            "title": "寄铁柱观左炼师",
            "content": "紫霞楼上左仙翁，还在南塘在玉隆。\r\n飞阙虚凫云影外，乱山骑虎月明中。\r\n铜驼荆棘秋风落，铁柱波涛海气通。\r\n别后玉箫浑少听，令人长忆万年宫。"
        },
        {
            "title": "尝山药",
            "content": "谁种山中玉，修圆故自匀。\r\n野人寻得惯，带雨劚来新。\r\n味益丹田暖，香凝石髓春。\r\n商芝亦何事，空负白头人。"
        },
        {
            "title": "广州杂咏（四首）",
            "content": "鲫鱼潮退余溪卤，牡蛎高结海沙。\r\n红豆桂花供酿酒，槟榔蒌叶当呼茶。¤"
        },
        {
            "title": "杨柳曲（三首）",
            "content": "种柳城南河水傍，常年二月好春光。\r\n晴风暖日无聊赖，只听莺声也断肠。"
        },
        {
            "title": "送杨公望得满字",
            "content": "君行服初命，列宴当堠馆。\r\n宾从塞道周，风烟激危管。\r\n舟航既泛泛，佩璲亦鞙々。\r\n沧江东流深，浮云北飞远。\r\n林含春雨润，石抱苍山转。\r\n朝驱历荆吴，夕秣迈齐兖。\r\n凌云紫殿重，栖日丹阙烜。\r\n玉塞缭都城，金河注林苑。\r\n薇垣甚弘敞，天衢实夷垣。\r\n凤毛出西阪，鹭翿翳云罕。\r\n谁论羽林直，自足郎官选。\r\n茂名勖树立，令绪慎继缵。\r\n兹辰怅言别，于饯宜乐衎。\r\n日丽花气薰，莺啼草香暖。\r\n承恩贵在早，返驾焉得缓。\r\n仰怀天外翮，俯愧沟中断。\r\n伫立睇遐征，城皞月初满。"
        },
        {
            "title": "秋夜词",
            "content": "林乌夜啼金井西，蟋蟀在户声相齐。\r\n中天无云白露下，渐见梧桐青叶低。\r\n幽居此时愁独晓，兰灯双照蛾眉小。\r\n歌声恐逐回风高，掩抑冰弦破清悄。\r\n弦中语语心自伤，低头却看明月光。\r\n罗衣一夜惜颜色，庭草明日沾秋霜。\r\n甘心霜下草，秪在阶庭好。\r\n不作白杨花，飞飞洛阳道。"
        },
        {
            "title": "二月十八夜辞屋叹",
            "content": "城狐暝嗥乌啄木，主人惊呼夜辞屋。\r\n忽闻官军破城府，号令新传大都督。\r\n火烧排栅照夜光，饶军奔溃人马伤。\r\n快船直上春水发，明日军来安可当。\r\n贫家无时走军马，少在家居多在野。\r\n断垣未补棘遮门，败壁无泥雨飘瓦。\r\n去年同行二十人，今年一妻兼病身。\r\n弟兄飘散儿女丧，投杖欲往还逡巡。\r\n人生辛勤理门户，暂去那能不回顾。\r\n开花不得待人看，愤杀墙东旧桃树。"
        },
        {
            "title": "偶赋",
            "content": "内官宣进瑞瓜词，阊阖门深昼影移。\r\n东苑红桥杨柳下，曾因待诏立多时。"
        },
        {
            "title": "出社下岭望九洲流陂稻田可爱",
            "content": "渡岭望平田，人家隐翠烟。\r\n村虚自鸡犬，风物似神仙。\r\n晚树依沙立，秋粳带水眠。\r\n几时驱两犊，投迹此安廛。"
        },
        {
            "title": "古意",
            "content": "仙女不照镜，愁来看深井。\r\n井底那得风，摇波乱人影。"
        },
        {
            "title": "题华阳彭玄明所画秋山图",
            "content": "我不识华阳彭炼师，见画云山想句曲。\r\n数峰冥色入遥浦，六月泉声动虚谷。\r\n紫霞楼观当落日，似有幡幢出林木。\r\n海边鳌首戴云红，天际蛾眉拂秋绿。\r\n昔闻天台雁荡相钩连，云气来往驾飞仙。\r\n断桥溪涧路如棘，嗟尔策蹇归何年。\r\n秋风湖曲波如烟，我思东泛吴江船。\r\n买鱼沽酒绿荷渚，吹笛夜下松门前。\r\n便寻炼师觅玄鹤，却访华阳窥洞天。"
        },
        {
            "title": "杨柳曲（三首）",
            "content": "种柳城南河水边，青枝拂地尽含烟。\r\n柔丝若有千千尺，应系侬家荡子船。"
        },
        {
            "title": "乙巳闰十月十五日闻永新破诸凶就戮无遗喜赋",
            "content": "鼓乱雄诸郡，凭凶跨十年。\r\n荆湖延毒雾，汉沔注妖躔。\r\n鸟兽宁殊类，龙蛇自一川。\r\n羽毛初景附，苞蘖忽根连。\r\n掠野时乘间，攻城亦破坚。\r\n践攘蝼蚁甚，累系犬羊然。\r\n里录先锋籍，家亡世业田。\r\n鲸吞那有间，席卷欲无前。\r\n割夺封疆盛，依乘节制专。\r\n公侯凄丧狗，奴隶欻登仙。\r\n白日惊雷破，炎天积雪悬。\r\n存亡觇货贿，喜怒信刀秬。\r\n诛责穷糠秕，需求到甓□。\r\n寡妻牵雨筏，尫子负冰椽。\r\n徭役家家急，科征处处煎。\r\n田庐久焚落，衣履极穷穿。\r\n惨矣生民祸，居然爵土煽。\r\n积金明别坞，陈粟掞荒烟。\r\n列地朱甍壮，层城画堞鲜。\r\n椎牛酾玉醴，跃马铸金鞭。\r\n事楚终怀谲，盟邾或挠权。\r\n郊端兵屡挫，城下檄虚传。\r\n幸不罹劲敌，能无感彼天。\r\n假名徒虎负，就缚竟蝉联。\r\n夜谍披心膂，晨登夺旆旃。\r\n刳肠剧狐鼠，啄脑任乌鸢。\r\n崛强嗟何在，繁华总弃捐。\r\n扫除应假手，覆败已骈肩。\r\n野昔耕无犊，民今坐有毡。\r\n飞霜收杀气，清旭丽居廛。\r\n禾水春前绿，屏山雪后妍。\r\n遗氓喜相劳，早晚赋东旋。\r\n\r\n【注释】：【原题】：\r\n乙巳闰十月十五日闻永新破诸凶就戮无遗喜赋三十二韵"
        },
        {
            "title": "东家叹",
            "content": "东家盛时厌卑促，拓地四邻起高屋。\r\n乱来怕见门户大，还撤屋材作薪卖。\r\n忆昔东家全盛时，伐材作屋穷工奇。\r\n上捎云霞起觚角，下斫山石开垣基。\r\n椎牛酾酒万夫集，华馆重楼事雕饰。\r\n妆成明镜动春云，宴罢珠帘夜光入。\r\n当阶血色射锦茵，门前骏马骄嘶春。\r\n强奴悍竖拥轩盖，过客俯首方逡巡。\r\n一朝乱离俱散走，大屋空令别人守。\r\n近圃偷残旧种花，南池伐尽新栽柳。\r\n风椽雨壁何披离，绮户白日横蛛丝。\r\n昔人强作金石计，此日谩同蝼蚁悲。\r\n全家远去无遗屟，日落鼪鼯啸飞叶。\r\n离离烟草门巷空，时有邻儿拾檐铁。"
        },
        {
            "title": "叔铭以纨扇索余题诗因戏作丛竹于上仍系以诗",
            "content": "家住江南青竹林，别来无日不关心。\r\n偶然写向齐纨上，便欲移床坐绿阴。"
        },
        {
            "title": "访王子让大村幽居借书戏题壁间",
            "content": "村前流水宛如环，村后荒城隐可攀。\r\n当户雨苔双石峻，隔江烟柳数峰闲。\r\n杖藜麦陇秋霜后，尊酒茅堂夕照间。\r\n闻有古书人少见，柴门客去又长关。"
        },
        {
            "title": "腊月朔日纪怀十八韵",
            "content": "衮衮闲愁集，堂堂急景迁。\r\n残冬惟一月，旅寓向三年。\r\n霜入丝莼美，风掀锦树鲜。\r\n义山通鸟道，禾水涨蛟涎。\r\n雨泣鸣蛩地，云愁过雁天。\r\n川光寒不动，兵气惨相缠。\r\n海上霞生燧，城边月应弦。\r\n疮痍浑未息，疫疠恐相煽。\r\n陇亩迟三白，山林负一廛。\r\n感时何及矣，抚事独凄然。\r\n胆落传新令，家贫食旧编。\r\n依人惭野燕，恋子剧饥鸢。\r\n席破门悬雨，庖空井掞烟。\r\n踵山仍畏虎，蹐地祇怜蚿。\r\n出感关途梗，居愁赋调煎。\r\n鹿门那可问，桃水径须沿。\r\n未必弦真绝，虚疑笔可捐。\r\n东风如解冻，南谷且栖玄。"
        },
        {
            "title": "东方行",
            "content": "东方闪闪啼早鸦，美人愁眠隔窗纱。\r\n桐华树下人来往，银床辘轳梦中响。"
        },
        {
            "title": "醉歌行赠周仲常归九江兼柬许天启汤又新二山",
            "content": "奉君千斛酒，不尽万古情。\r\n但令日日事狂醉，何用身后留空名。\r\n汉家当时重公卿，天子亦复称圣明。\r\n相如徒为茂陵稿，贾谊终作长沙行。\r\n听我歌，奉君酒，颠倒英雄古来有。\r\n朝客新丰莫帝庭，昨日负薪今结绶。\r\n我怀磊磈固不平，为尔作歌翻苦声。\r\n世无千金赏词赋，安得三顾求躬耕。\r\n君才特达吾所惜，暂客风尘未为失。\r\n海雁南飞羽翮高，宛马西来汗毛赤。\r\n君家自是山东人，将相所萃皆奇珍。\r\n著书未献明光殿，移家早住浔阳滨。\r\n山东迢迢隔千里，不如浔阳好山水。\r\n九江翠色天边来，百叠云屏雾中起。\r\n山有谷兮水有湫，昔人旧游今人愁。\r\n风湍云木石壁下，猿猱抱月鸣啾啾。\r\n登高眺古频惆怅，壮心飞扬而浩荡。\r\n青山不及苍梧东，碧海遥连洞庭上。\r\n秋风落叶何茫然，鼓棹直泛章江舡。\r\n黄公滩头醉明月，吹笛绝似洪厓仙。\r\n我留异县岁华晚，客路遭逢谢青眼。\r\n浮云相别好相忆，白日西飞未能挽。\r\n吴钩错落紫绮裘，放歌醉舞云中楼。\r\n向来不尽万古意，寄君远挂匡山头。\r\n君不见钟陵汤茂才，又不见宜春许文学，十年留滞困江城\r\n，一日飞腾动寥廓。\r\n昔者之别今何如，景星夜粲东南隅。\r\n君行何以慰寂寞，南帆一致溢江鱼。\r\n\r\n【注释】：【原题】：\r\n醉歌行赠周仲常归九江兼柬许天启汤又新二山长"
        },
        {
            "title": "题唐玄宗行乐图",
            "content": "宴罢微行禁苑春，谏臣渐远弄臣亲。\r\n峨嵋山下秋风道，能护銮舆有几人。"
        },
        {
            "title": "送颜用行归吉水并柬康隐君",
            "content": "文昌进士颜夫子，昔在筠阳最知己。\r\n春风携酒上方楼，秋雨题诗洞山寺。\r\n当时结交翰墨场，共言意气倾侯王。\r\n岂知风尘各惊散，此地不得同翱翔。\r\n君今只在泸源上，我亦南还窜林莽。\r\n旧交零落海云空，梦里惊呼色凄怆。\r\n往者山寇攻泸源，义门百口今谁存。\r\n况闻亲庭抱永痛，妻子夜哭沙田村。\r\n欲归无家出无仆，两年访我城东屋。\r\n长林春暝风雨交，此日穷居转愁蹙。\r\n柴门苦竹惟鸟啼，流水绕屋生春泥。\r\n苦无一钱沽酒饮，坐据寂寞如枯藜。\r\n鼓笳连江清夜永，短烛孤帷吊形影。\r\n野麦陵陂老雁饥，寒风动竹枯萤冷。\r\n知君豪宕轻黄金，感时亦复忧沉沉。\r\n青云若负壮士志，白日难照愁人心。\r\n谁能短衣事骑射，空遣悲歌泪盈把。\r\n却望文昌从此归，东行定过匡山下。\r\n匡山先生发如丝，十年不出真吾师。\r\n便须晏岁荷短锸，共来山中寻紫芝。"
        },
        {
            "title": "春宴曲",
            "content": "大鼓作鼍鸣，美人花间相对行。\r\n忽闻横吹座中起，吹出双双鸾凤声。\r\n凤声微茫作复止，飞入青天彩云里。\r\n当筵盛酒金屈卮，酌酒劝君君莫辞。\r\n不见堂前桃李树，昨日花发今空枝。\r\n东家作官闹车马，西邻从军能骑射。\r\n一生长客边塞间，芳时不在乡国下。\r\n何如载酒鸣云和，手折山花行唱歌。\r\n少年有酒不痛饮，白发满头君奈何。"
        },
        {
            "title": "再怀伯兄子中时有同客兴国者从间道先归兄以",
            "content": "贫贱轻离别，艰危昧死生。\r\n独违同里伴，仍阻异乡程。\r\n爱想深山憩，愁闻间道行。\r\n几时秋树下，慰此泪纵横。\r\n\r\n【注释】：【原题】：\r\n再怀伯兄子中时有同客兴国者从间道先归兄以道阻后期不\r\n果"
        },
        {
            "title": "雨夕柬鹏举",
            "content": "入春已过五十日，晴景都无三四朝。\r\n云去云来山杳杳，花开花落雨萧萧。\r\n青丝送酒银瓶暗，彩笔题诗绛蜡消。\r\n东岭几时明月上，曲阑芳树听吹箫。"
        },
        {
            "title": "叹息行赠别胡思齐",
            "content": "叹息复叹息，志士恒苦辛。\r\n少日不得意，暮年愧其身。\r\n前有尊酒清且旨，酌酒奉君君莫止。\r\n人生最乐在相知，莫徇虚名轻跅弛。\r\n沛中屠贩还封侯，扬雄草《玄》空白头。\r\n浮云不尽万里意，白日长悬千古愁。\r\n南山之阴多洞府，十年不归叹修阻。\r\n绿萝芳草澹风烟，君独胡为在尘土。\r\n五云馆前花满津，紫骝蹀躞骄青春。\r\n春时禽鸟各自适，燕子低回还附人。\r\n江风萧萧吹水急，江寺钟残野鸟集。\r\n口中吟咏眼看山，细雨苍茫愁独立。\r\n邓溪漉漉秋水泥，见尔令我欢相携。\r\n酒酣燕坐石盘岭，明月正在松林西。\r\n近闻烟尘起闽广，官军驱驰日南上。\r\n郡邑无人豹虎行，道路萧条竟安往。\r\n我思旧游湖水东，昔者登临今不同。\r\n常年九月章浦净，吴霜夜落青芙蓉。\r\n芙蓉花开日欲暮，美人娟娟隔烟雾。\r\n一段愁心化彩云，至今飞绕河桥树。\r\n今夕果何夕，别君还忆君。\r\n古来贤达常坎坷，慎尔出处超其群。"
        },
        {
            "title": "寄题金精山凌云亭为王太守赋",
            "content": "仙女谢尘匹，啸歌云雾间。\r\n一朝乘云去，笙鹤渺空山。\r\n山山翠石盘，涧涧飞泉响。\r\n谁凿洞门开，峰前见仙裳。\r\n虚圆若剖瓜，中抱玉清家。\r\n秋风石岩顶，吹下碧桃花。\r\n桃花不到地，化作云飞去。\r\n紫殿十二重，重重映琪树。\r\n太守骑马来，解鞍憩青屏。\r\n冯虚斫山翠，特起凌云亭。\r\n亭中秋气高，濯雪嗽丹井。\r\n遥空明月上，欻见孤鸾影。\r\n露下白石床，满林金橘香。\r\n绿发垂千丈，祇今余几长。\r\n忆同姜炼师，载酒上云摘。\r\n手把女萝衣，题名向东壁。\r\n仙人久相待，重往当何时。\r\n为君扫苔石，更写凌云诗。"
        },
        {
            "title": "过湖口县",
            "content": "佛子矶头溯客舲，南湖高柳记沙汀。\r\n水分彭蠡溶溶绿，山送匡庐冉冉青。\r\n雨过人家收鸭早，日高网户晒鱼腥。\r\n故园此去犹千里，安得乘风破杳冥。"
        },
        {
            "title": "题边长文所画山水图歌为常伯敬赋",
            "content": "五月炎风扇长夏，黄埃扑面湖堤下。\r\n山水娱人未拟归，撷兰轩里看图画。\r\n中峰九叠开芙蓉，春云盘盘上高松。\r\n苔径未逢秋雨屐，石楼似听霜晨钟。\r\n飞鸿指点向何处，仿佛经行旧时路。\r\n悬岩瑶草不知名，隔水桃花自千树。\r\n问君此图作者谁，甬东边郎风格奇。\r\n丹岩绿水照白雪，高兴如在钟山时。\r\n钟山岧峣皪夹云起，六代繁华付流水。\r\n芳草长怀北固游，啼莺曾识东山妓。\r\n当时二谢声价同，登临到处遗高风。\r\n钓鱼冲雪寒江上，骑马踏云空翠中。\r\n只今南游归未得，日日临图看山色。\r\n凤凰一去来何时，落日荒台梦江北。"
        },
        {
            "title": "题珠林江口谢公庙",
            "content": "倒石源头野寺开，乱余临眺独兴哀。\r\n晚山隔岸云霞出，秋水满江凫雁来。\r\n王气已销陈帝垒，客愁长绕越王台。\r\n烽烟西北犹传警，击节酣歌首重回。"
        },
        {
            "title": "十一日寇拔古城围始出东门渡江遇争桥者几陷",
            "content": "出自东门，言越广阡。\r\n飒彼惊风，郁其飞烟。\r\n锵金铁兮昼鸣，市无人兮草芊芊。\r\n后有摩牙鼓吻之虎狼，前有冲波百折之奔川。\r\n上茫茫兮不能附乌鸢之飞骞，下渊渊兮惧蛟龙之纠缠。\r\n累然踧不可以径度，况有白刃挥霍交其前。\r\n龙头兮溅溅，佛原兮绵联。\r\n雨冥冥兮雷阗阗，羌独后济此兮嗟苍天。\r\n\r\n【注释】：【原题】：\r\n十一日寇拔古城围始出东门渡江遇争桥者几陷于水既渡赋\r\n出自东门一首以自释乙巳正月"
        },
        {
            "title": "寄周伯宁",
            "content": "江雨何时歇，淮云尽日飞。\r\n谁知千里别，还作故园归。\r\n露草侵棋局，风花上钓矶。\r\n徒令南浦上，山水忆清辉。"
        },
        {
            "title": "忆昔行美达监州",
            "content": "圣王端居总四夷，黄河妥帖东南驰。\r\n明明政化若流水，祸乱之梗谁阶基？咄哉事变异往昔，簧\r\n鼓邪说非寒饥。\r\n嚣然挟兵起田里，诛杀长吏为妖魑。\r\n绛缯烈火照山谷，摧陷焚劫何纷披。\r\n绝淮渡江徇楚荆，千里一概同倾危。\r\n汉江宫树三月赤，黄鹤低逐南飞鸱。\r\n达官贵人履霜露，宝玦夜坠珊瑚枝。\r\n荒山日落骐骥病，极浦天寒鸿雁悲。\r\n南平百里据平衍，岂有险阨当城池。\r\n红尘一骑传警急，白日万口悲流离。\r\n我侯世臣之子孙，出监兹郡贞而慈。\r\n愤呼欻起艰危际，挥斥义勇如家儿。\r\n指天出誓肝胆露，飒爽风吹玄武旗。\r\n内防外拒张筹策，恩义结民民感之。\r\n鼓声彻云战斗出，往有死志无生期。\r\n坐开黄堂受俘馘，太守自拥将军麾。\r\n风霆气震随阖辟，泰华壁立无偏欹。\r\n旌旄不动晓色净，刀剑错出天光垂。\r\n帐前耽耽立虎兕，府中矫矫趋熊罴。\r\n苍茫杀气薄云汉，雁隼奋击当其时。\r\n龙洲沙平万马集，草中白骨高于坻。\r\n穷冬霰雪自摧厉，晴日柳梅俱华滋。\r\n此邦不随风景异，阖郡实荷贤侯私。\r\n上连崆峒倚南极，下决淦水开东陲。\r\n风尘岂止廿四郡，平原义士真吾师。\r\n褒功会蒙天子诏，颂德早见邦人祠。\r\n我瞻四方何蹙蹙，经济允藉英雄姿。\r\n时平抚事增太息，再歌忆昔陈苦词。\r\n意长歌短不自已，太史万一观民诗。"
        },
        {
            "title": "题秋江小景画",
            "content": "美人鸣弦思潇湘，斜飞金雁不成行。\r\n夜深弹彻《乌栖曲》，月照寒江万树霜。"
        },
        {
            "title": "秋日过汶溪义塾承萧国录有诗谨用奉答",
            "content": "汶溪新制小茅堂，也种山楸间水杨。\r\n舍近鸡豚还共食，春来鱼鸟自相忘。\r\n松阴客去书连屋，花底莺啼酒满床。\r\n却忆东华联辔出，午门霜月漏声长。"
        },
        {
            "title": "芳树篇",
            "content": "芳树好容华，深深映狭斜。\r\n二月三月时，千枝万枝花。\r\n夜舞留琼佩，春游碍宝车。\r\n折荣遗远者，含思独咨嗟。"
        },
        {
            "title": "苍石峡中见道人庵居隔水山花盛开",
            "content": "苍石峡中花药栏，旧时草屋傍岩安。\r\n道人去后松桥断，纵有花开隔水看。"
        },
        {
            "title": "杨柳曲（三首）",
            "content": "金缕织成歌舞衣，年年江上惜春厓。\r\n无端心性轻离别，待得花开只解飞。"
        },
        {
            "title": "照镜曲",
            "content": "蟠螭双衔锦带红，妆台刻玉秋玲珑。\r\n彩云忽开紫鸾舞，明月夜堕香奁中。\r\n美人妆罢房栊杳，鹦鹉呼寒帐中晓。\r\n拍簇花迎笑靥开，低飞黛绿秋娥小。\r\n满庭桃李各娇春，顾影含羞便恼人。\r\n愁来独掩云屏宿，手持宝钗扣寒玉。\r\n吴锦蜀粉暗消磨，泪满菱花奈别何。\r\n不知昨夜愁深浅，但觉朝来华发多。"
        },
        {
            "title": "广州杂咏（四首）",
            "content": "峭壁崩崖江水边，深山日暮见人烟。\r\n沧波杳杳连三峡，寒草清清自一川。"
        },
        {
            "title": "张氏溪亭杂兴",
            "content": "草阁经秋净，柴扉近水开。\r\n霜林收橘柚，风磴坐莓苔。\r\n钓艇寒初放，樵歌晚独回。\r\n城南车马地，欲往更徘徊。"
        },
        {
            "title": "寄范实夫",
            "content": "细雨柴门生远愁，向来诗帖若为酬。\r\n林花落处频中酒，海燕飞时独倚楼。\r\n北郭晚晴山更远，南塘春尽水争流。\r\n可能相别还相忆，莫遣杨花笑白头。"
        },
        {
            "title": "正月十九日",
            "content": "金鱼洲下放船开，华石潭边看雨来。\r\n爱杀南天双白鹭，青山尽处却飞回。"
        },
        {
            "title": "早春燕城怀古（三首）",
            "content": "金水河枯禁苑荒，东风吹雨入宫墙。\r\n树头槐子干未落，沙际草芽青已黄。\r\n北口晚阴犹有雪，蓟门春早渐无霜。\r\n城楼隐映山如戟，笳鼓萧萧送夕阳。¤"
        },
        {
            "title": "题吴教授所藏黄大痴画松江送别图",
            "content": "是何山莽莽以横，云水浩浩而生风。\r\n天低江迥日欲落，别意乃在苍茫中。\r\n问君此图作者谁？浙东老人黄大痴。\r\n松江先生旧知己，眼明为写秋江姿。\r\n重坡欹岸东南远，木末参差见层褵。\r\n苍浦遥连楚泽深，石林尽带吴堤转。\r\n是时先生从此归，把钓欲拂云中矶。\r\n长风过雨蒲苇净，水色淡沲沾人衣。\r\n只今又作筠州客，惆怅松江渺云隔。\r\n离思犹迷雁荡烟，归心已历洪崖石。\r\n我思大痴焉得从，笔墨往往遗奇踪。\r\n草衣骑牛发如雪，吹笛忆过天台峰。\r\n平生一笔不轻许，傲睨王侯笑尘土。\r\n展图坐对凤山青，却想高情动千古。\r\n君不闻功名利达能几何，长安离别日日多。\r\n灞陵亭前春草碧，灞陵亭下春风波。"
        },
        {
            "title": "少年曲",
            "content": "乍出建章宫，还遇酒肆中。\r\n听歌留宝剑，数雁试雕弓。\r\n烟草一片绿，风花千点红。\r\n马嘶骄不住，直骤渭川东。"
        },
        {
            "title": "次韵奉寄孟浩彦弘",
            "content": "幽人共爱溪边住，舍北舍南春水声。\r\n开径不嫌时独往，到城应许日同行。\r\n乱云长共青山黑，白鸟偏依绿树明。\r\n无限客愁谁断送，携壶长拟就君倾。"
        },
        {
            "title": "秋兴",
            "content": "中夜畏烦促，起坐爱凉风。\r\n明月在东壁，流辉当井桐。\r\n翩翩林鸟翔，喔喔邻鸡起。\r\n感时不复寐，短发聊自理。"
        },
        {
            "title": "题折枝牡丹图",
            "content": "华清野尘未曾来，孔雀屏深扇影开。\r\n九奏乐停春日午，绿衣初进紫霞杯。"
        },
        {
            "title": "广州杂咏（四首）",
            "content": "越童荡桨唱蛮歌，山女簪花艳绮罗。\r\n沙港阁船潮退早，蜃灰涂屋雨来多。"
        },
        {
            "title": "予自去冬闰十一月遣人还泰和迎候余弟子彦与",
            "content": "转觉别来俱老大，四年不见奈愁何。\r\n直须灯下狂呼酒，比较何人白发多。\r\n\r\n【注释】：【原题】：\r\n予自去冬闰十一月遣人还泰和迎候余弟子彦与家人偕来今\r\n经九十余日矣未知果来否灯下独酌有怀怅然援笔题此（三\r\n首）"
        },
        {
            "title": "入东坑",
            "content": "东坑石路入云堆，东岸人家倚岸隈。\r\n半沼紫萍风乍过，一林黄叶雨初来。\r\n涧寒野鸟还争聚，山暖岩花只自开。\r\n却望松楸生暮色，重来怅望使心哀。"
        },
        {
            "title": "入狭潭",
            "content": "水上石山森剑铓，水中石屋是鱼房。\r\n秋来水落月未出，鱼眼射波如火光。"
        },
        {
            "title": "送孙景贤归江东",
            "content": "客有敬亭思，春愁何渺然。\r\n谢公墩上月，已照江西船。\r\n船头花乱飞，酾酒发鸣鼓。\r\n四顾不成欢，悲歌泪如雨。\r\n壮游南海上，曾着从事衫。\r\n骢马青连钱，驰突开巉岩。\r\n南归阻艰难，寄食赣江侧。\r\n多谢尚书公，看客好颜色。\r\n高筵列绮馔，宾客如流云。\r\n舞剑万人却，谈兵四座闻。\r\n年华逐流水，五见杨柳绿。\r\n夜夜梦故山，浮云满岩曲。\r\n兹行未可住，却望江东还。\r\n人散井邑空，鸟啼烟树间。\r\n殷勤候高堂，次第访邻里。\r\n山栗与木瓜，离离照烟紫。\r\n放船弄明月，蹑屐凌翠微。\r\n春风久相待，吹老薜萝衣。\r\n南平二月暮，惆怅忽成别。\r\n把臂共论心，知君有奇节。\r\n东游我所愿，远作秋风期。\r\n却携采石酒，高咏敬亭诗。"
        },
        {
            "title": "桃源",
            "content": "青林被重冈，苍石立绝涧。\r\n冥冥松风回，高蔓弱可绾。\r\n驱车鹤岭下，沮洳湿危栈。\r\n微茫烟霞集，披靡杉筠间。\r\n高秋灏气豁，秀色纷属盼。\r\n芸芸澼纩子，涉水恒及骭。\r\n山女行负薪，结发垂两丱。\r\n年丰粳稻足，食狃刍与豢。\r\n呼吏不及门，征租少稽慢。\r\n银坑重茶赋，往往先月办。\r\n缘山八九家，火耕习薅铲。\r\n土屋桑树高，鸡鸣日方晏。\r\n清霜落原菽，夕露沾畦苋。\r\n盱嗟避秦人，历世乃多患。\r\n岂知太平俗，铠甲未尝擐。\r\n永宜旷士怀，乐此谢游宦。\r\n种桃实吾事，荷耒乃不惯。\r\n穷源愁日暮，流水方汕汕。\r\n叹息行险艰，南云送凉雁。"
        },
        {
            "title": "予自去冬闰十一月遣人还泰和迎候余弟子彦与",
            "content": "稚子家人俱可怜，江南烟水路绵绵。\r\n开船好是烧灯后，下马何由醉眼前。\r\n\r\n【注释】：【原题】：\r\n予自去冬闰十一月遣人还泰和迎候余弟子彦与家人偕来今\r\n经九十余日矣未知果来否灯下独酌有怀怅然援笔题此（三\r\n首）"
        },
        {
            "title": "雨竹",
            "content": "沧波石面晚阴凉，翠筿娟娟过雨香。\r\n何许鹧鸪啼不断，黄陵祠下是三湘。"
        },
        {
            "title": "予自去冬闰十一月遣人还泰和迎候余弟子彦与",
            "content": "南北相望路七千，南风只有中盐船。\r\n故乡消息何时发，纵得书来是半年。\r\n\r\n【注释】：【原题】：\r\n予自去冬闰十一月遣人还泰和迎候余弟子彦与家人偕来今\r\n经九十余日矣未知果来否灯下独酌有怀怅然援笔题此（三\r\n首）"
        },
        {
            "title": "题葛洪移居图",
            "content": "前行白羊四角羸，谁其驱者鬅鬙儿。\r\n濩狞一犬嗥而驰，举鞭护羊诃止之，背有囊琴结黑絁。\r\n妪后负画策以追，少妇骑牛牛步迟。\r\n两儿共载兀不欹，大者坐拥班文狸。\r\n小者索乳方孩嬉，母笑不嗔还哢咿。\r\n复有鬅者肩童羁，引手向翁如反僛。\r\n蹇驴嗅地行欲疲，两耳逆竖愁风吹。\r\n老翁庞眉方颔颐，顾瞻妻子色孔怡。\r\n似语前行路向夷，尔兄在前尔勿痴。\r\n尔母正念尔弟饥，高帻髯奚荷且持。\r\n药瓢囊幞何垂垂，有捄者柄相参差。\r\n傍有二卷一解披，趁行苦忙奚不知。\r\n我观此画喜复疑，问翁为谁莫可推。\r\n或云葛令之官时，移家勾漏乃若兹。\r\n人生多累在侈靡，如此行李胡不宜。\r\n骨肉在眼无余资，陈岩作图真画师。\r\n笔迹缥缈如飞丝，中有妙意世莫窥。\r\n我吟将为仕者规，如不见画当求诗。"
        },
        {
            "title": "谒靖安昭灵庙赋柬袁茂才",
            "content": "昭灵古祠蔚森爽，祠下流波日奔荡。\r\n啼鸦枯柳当两楹，落日青峰照银榜。\r\n秭归西阻蜀江口，云盖风舆自来往。\r\n常时酾酒击鸣鼓，辄有灵风动虚幌。\r\n楚王宫殿久寂寞，万里晴云色苍漭。\r\n神龙自合晦渊潜，凤鸟胡为在罗网。\r\n此邦祠宇出何代，恍惚湘楚同风壤。\r\n石竹丛深山鬼愁，江篱花落文鱼上。\r\n清秋旅怀百忧集，感子追游慰遐赏。\r\n明时礼乐遍寰宇，肯使忠魂滞榛莽。\r\n享仪每诏县官给，祀典犹闻宗伯掌。\r\n捍灾御患先故国，愤义终能肃群仰。\r\n湘南屯戍苦未休，长啸因之起悲怆。"
        },
        {
            "title": "舟夜次查口柬萧鹏举",
            "content": "扁舟沿绿屿，双橹折苍波。\r\n秋气水边早，月明江上多。\r\n鱼龙今夜冷，鸿雁几时过。\r\n去住关幽兴，欹眠听棹歌。"
        },
        {
            "title": "仲冬二日由下径舆疾还珠林悼风景之顿殊幸茅",
            "content": "村桥路断日无光，不似常时入故乡。\r\n野鼠穴粮依蔓草，田乌衔纸上枯桑。\r\n偶逢遗老儿孙尽，欲问西邻井灶荒。\r\n惭愧竹西池上路，依然风雨一茅堂。\r\n\r\n【注释】：【原题】：\r\n仲冬二日由下径舆疾还珠林悼风景之顿殊幸茅庐之无恙喜\r\n赋一首"
        },
        {
            "title": "江南弄",
            "content": "江浦晴云作水流，鸳鸯哺雏花满头。\r\n沙堤十里寒溘溘，湘娥踏桨摇春愁。\r\n菖蒲叶齐宝刀绿，佩鱼双剪琪花玉。\r\n酸风吹雨不见人，一夜啼痕绣丛竹。"
        },
        {
            "title": "玉华山",
            "content": "翠褵千峰合，丹崖一径通。\r\n楼台上云气，草木动天风。\r\n野旷行人外，江平落雁中。\r\n伤心俯城郭，烟雨正冥蒙。"
        },
        {
            "title": "云亭萧氏园池杂兴次韵",
            "content": "竹底雏莺尽日啼，水风凉动小池西。\r\n麝香眠起残花落，蛱蝶飞来碧草齐。\r\n二水风鸣湘佩合，三山云压楚鬟低。\r\n冰盘宴客清阴里，次第诗成石上题。"
        },
        {
            "title": "赠徐山人",
            "content": "乱余山水半凋残，江上逢君春正阑。\r\n针自指南天窅窅，星犹拱北夜漫漫。\r\n汉陵帝子黄金碗，晋代神仙白玉棺。\r\n回首风尘千里别，故园烟雨五峰寒。"
        },
        {
            "title": "春昼",
            "content": "池南欹柳燕将雏，门巷新晴转绿芜。\r\n花隔小窗人不到，一帘香雾斗樗蒲。"
        },
        {
            "title": "喜家僮至",
            "content": "西行几日离柴扉，还说来时燕子飞。\r\n日射水田禾叶暗，雨浮山陇豆花肥。\r\n池鱼吹水春萍薄，野鸟窥巢夏果稀。\r\n早晚归来酒应熟，便携稚子笑牵衣。"
        },
        {
            "title": "早春燕城怀古（三首）",
            "content": "宫楼粉暗女垣欹，禁苑尘飞辇路移。\r\n花外断桥支屃赑，草间坏壁缀罘罳。\r\n酒坊当户悬荷叶，兵垒缘渠插柳枝。\r\n不见当年歌舞地，空余松柏锁荒祠。¤"
        },
        {
            "title": "观邓侍郎石磬歌",
            "content": "水中古磬世莫识，扣之能鸣人始惊。\r\n前朝文物最博雅，庐陵侍郎先得名。\r\n淮河东游色惆怅，忍使至宝成凋丧。\r\n苍茫何代没泥沙，憔悴当时杂盆盎。\r\n归来设虡当特悬，扣击往往遗音传。\r\n奇文漫灭科斗迹，雨气缠结皎龙涎。\r\n是时周庙朝殷鼾，师襄南逾叹修阻。\r\n海门风起商声哀，万里孤臣泪如雨。\r\n凤鸟一去不可闻，宜尔孙子多才文。\r\n高堂出此坐叹息，瞑色犹带崖山云。\r\n便令敬之慎勿亵，此物宜与天球列。\r\n百年隐显自有时，蕴德含和竟谁泄。\r\n呜呼贤哲今不存，对之使我伤心魂。\r\n虞廷可登兽可舞，此石不毁应能言。\r\n\r\n【注释】：【注释】：\r\n（侍郎讳光荐，字中甫，庐陵人。宋季，以礼部侍郎从卫\r\n王海上事，亟率妻子投海，为大军钩致不死。张元帅弘范\r\n异之，待以宾礼。尝过淮河渔父家，见盆盎上置曲石，命\r\n涤视之，有铭文焉，则磬也。渔父云得之淮水中。公以粟\r\n易之，爱其文理精致，声极清越，宝藏之，将百年矣。丁\r\n亥春，余过公故宅，其孙谦出以示余，为之泫然以悲，因\r\n赋七言歌一首纪其事。）"
        },
        {
            "title": "织女吟赠黄进贤",
            "content": "忆昔束发初，娇倚云锦机。\r\n折花事戏剧，笑诧身上衣。\r\n一从十五时，学向机中织。\r\n丝短愁苦长，梭缓心转急。\r\n永夜兰灯悬洞房，门前梧叶零秋霜。\r\n霜寒手冻丝绪乱，络纬悲啼金井床。\r\n春花更叠黄金缕，花底青鸾蹴烟雾。\r\n东风何日天上来，拟奉瑶池宴歌舞。\r\n十日满匹恒苦迟，一夕停梭生网丝。\r\n持刀沈吟剪秋水，粉泪欲落愁风吹。\r\n远怀素心人，邈在千里道。\r\n何由托交欢，持此永相保。\r\n东邻小姬昔同年，至今盛饰为母怜。\r\n几回月高鸣杼轴，正是他家夜弹曲。"
        },
        {
            "title": "寄莱州太守赵圭玉",
            "content": "忆在兵曹三四年，君留东署我西偏。\r\n检书清夜燃官烛，沽酒常时数俸钱。\r\n借马独行缘送客，闻鸡相唤去朝天。\r\n论交亦有胡兼许，此日天涯各惘然。"
        },
        {
            "title": "春日奉次罗肇简郑同夫",
            "content": "不见故人心惘然，也应无赖枕书眠。\r\n闲寻碧草日又暮，尽落桃花春可怜。\r\n云隔双峰归雁后，水生三峡乱帆前。\r\n客怀慰藉思倾倒，冲雨能来白马鞯。"
        },
        {
            "title": "广州杂咏（四首）",
            "content": "椰杯深贮荔枝浆，桂酒新调苏合香。\r\n啖客槟榔红齿颊，唤人鹦鹉绿衣裳。"
        },
        {
            "title": "送别叔铭出顺承门",
            "content": "送客出城秋已凉，太行南上楚天长。\r\n顺承门外斜阳里，荞麦花开似故乡。"
        }
    ]
}