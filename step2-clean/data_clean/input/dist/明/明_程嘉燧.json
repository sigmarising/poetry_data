{
    "dynasty": "明",
    "author": "程嘉燧",
    "intro": "",
    "items": [
        {
            "title": "雪后立春酬茂初见访",
            "content": "去年梅发话匆匆，短烛残杯矮阁中。\r\n能得几回还夜雪，相看一笑又春风。\r\n值君暖眼寒偏好，知我疏狂老更穷。\r\n明日雪消头并白，莫将闲闷惹青铜。"
        },
        {
            "title": "昆山题画",
            "content": "江月酣林水透霜，水精禅院旧绳床。\r\n邻房僧起啼鸦散，塔里残灯鹔晓光。"
        },
        {
            "title": "雨中过伎家饮书赠陈翠",
            "content": "红楼细雨燕飞斜，玉面珠帘相映遮。\r\n三月江南春色尽，却行江北见梅花。"
        },
        {
            "title": "张翁携酒见过用前韵",
            "content": "西郭端居已嗒然，野人争席不知年。\r\n远梅晴昊移筇外，斜日林丘到水边。\r\n池面薙苔连土气，松头爇酒带花燃。\r\n兴阑纤月沿归艇，正值陶公醉欲眠。"
        },
        {
            "title": "八月中秋示鲍甥将赴扬州",
            "content": "子行无复倚门亲，相见何堪涕泗频。\r\n歧路残春长断信，一家圆月正伤神。\r\n还山已荷埋身锸，隐阁仍危塾角巾。\r\n寄语江边杨柳树，自今愁作渡江人。\r\n\r\n【注释】：【注释】：\r\n（是时鲍甥母丧，孙石甫正奔父丧，而余春前哭妹，情见\r\n乎辞）"
        },
        {
            "title": "张卿子汤稚舍泛舟看荷花",
            "content": "主客琅玕烂熳同，快哉谁为乞天公。\r\n低昂霞绮船头浪，狼藉玻璃碗面风。\r\n蠲暑可忘吹大小，析酲聊复辨雌雄。\r\n飞花度水来何处，折尽西陂劝酒筒。"
        },
        {
            "title": "经紫微村",
            "content": "荒村何所有，枵腹但古树。\r\n小艇缘港入，疏舂闭门度。\r\n港穷见山径，接近引闲步。\r\n青苍正相射，山照亘斜雨。\r\n平生未经过，一览似再遇。"
        },
        {
            "title": "昆山响梵阁怀季常上人游九峰二首",
            "content": "袈裟相伴踏清秋，健即闲行懒即休。\r\n记得罢琴吹笛夜，雨声茅屋小如舟。"
        },
        {
            "title": "忆金陵二首（杂题画扇）",
            "content": "最忆西风长板桥，笛床禅阁雨潇潇。\r\n只今画里犹知处，一抹寒烟似六朝。"
        },
        {
            "title": "除夕",
            "content": "久客怀人百事慵，春归几日是残冬。\r\n长安雪后无来往，报国门前独看松。"
        },
        {
            "title": "夜泛（同丘五、张二丈、孙二兄）",
            "content": "水关新涨曲通沟，力疾邀人夜弄舟。\r\n暗竹背城思岭月，平畦裛露忆湖秋。\r\n行随老伴添衣出，回触歌场趁曲留。\r\n远吹更闻无奈返，微风小橹不胜愁。"
        },
        {
            "title": "张鲁生遣马迎过郊居话别",
            "content": "昨夜南桥有报书，侵晨骑马过郊居。\r\n江村月出风阴后，花木凉生宿雨余。\r\n新句意多难较稳，故人情在亦从疏。\r\n清秋不浅茅斋兴，摇荡浮云信所如。"
        },
        {
            "title": "九月既望次瑞卿惜别诗",
            "content": "逢君春向暮，相送忽深秋。\r\n长夏无蝉噪，高天极鸟投。\r\n闲阶松叶碧，空院菊花留。\r\n晓月临山驿，寒风满县楼。\r\n人行落木戍，马识渡河愁。\r\n不谓平生泪，还因别思流。"
        },
        {
            "title": "仲冬同周虞卿葛震甫郭圣胎恒光牧隐二上人石",
            "content": "都门残腊忽经三，集别围炉话小庵。\r\n六载归程犹泽潞，几人乡国并东南。\r\n天涯涕泪遥难忍，塞外风沙老讵堪。\r\n即日遂良须尽白，还家弥勒与同龛。\r\n\r\n【注释】：【原题】：\r\n仲冬同周虞卿葛震甫郭圣胎恒光牧隐二上人石镫庵话别用\r\n三字"
        },
        {
            "title": "和李孟芳山中话旧",
            "content": "尝言数见便成亲，十载相怜病与贫。\r\n拈出清诗同讽咏，窨来白酒馈比邻。\r\n山中古栎看为社，谷口闲云喜似人。\r\n残腊檐梅初放萼，尚堪索笑两三巡。"
        },
        {
            "title": "纟互云诗八首次韵",
            "content": "绿云一散寂无声，此际何人太瘦生。\r\n香纵返魂应断续，花曾解语欠分明。\r\n白团画识春风在，红烛歌残夕泪争。\r\n从此朝朝仍暮暮，可能空逐梦中行。¤"
        },
        {
            "title": "五月一日雨中过东林轩惜别",
            "content": "寺门桥下独徘徊，谿树笼烟黯不开。\r\n月出可忘携策到，泥深曾几泛舟回。\r\n冬青香满花堆雪，苦楝风多径糁苔。\r\n从此经时踪迹断，更谁冲雨亦能来。"
        },
        {
            "title": "戊寅除夜拂水山庄和牧斋韵二首",
            "content": "旧识园梅与径蓬，新泉照眼后堂中。\r\n松明涧道余寒雪，草色筵开上日风。\r\n颜面过年梁月白，欢娱今夕烛花红。\r\n它时守岁招呼近，只在藤萝水石东。¤"
        },
        {
            "title": "雨中过张鲁生清夜听曲",
            "content": "新赏由来兴不违，忍逢高唱独言归。\r\n共穿疏雨牵花艇，自载清樽款竹扉。\r\n红蜡泪多时见跋，娇莺声断一沾衣。\r\n已拌白发从今尽，莫放梁尘到晓飞。"
        },
        {
            "title": "空斋行",
            "content": "空斋愁雨壁四悬，囊中十日无一钱。\r\n北城贫生老好事，出须凭舆走且颠。\r\n南邻两脚差快健，伛偻待试同拘牵。\r\n张翁爱酒惯索饮，经年海舶松门边。\r\n春前南桥和歌者，半月归耜东林田。\r\n洞箫拍板置无用，短簦双屐闲可怜。\r\n心忆风流故司马，见雪期放寻花船。\r\n今年春雪不到地，梅开已盈东窗前。\r\n贳酒苦游恐不乐，袖手欲歇心茫然。\r\n独夜展转耿难寐，娇儿懒慢仍稳眠。\r\n不见丘翁茅屋朝来破欲葺，雨雪入户寒无烟。"
        },
        {
            "title": "汪侨孙酒间道故灯下有作依韵口号",
            "content": "生死论交二十年，他乡消息总茫然。\r\n新诗刻烛还成泪，老兴将灰未灭烟。\r\n今夕樽前拌玉倒，别时衣上有珠悬。\r\n衙斋天与闲人作，好办饥飡和困眠。"
        },
        {
            "title": "宿牛首",
            "content": "城南遍兰若，兹山何穹窿。\r\n鞍马上几盘，迫察势犹雄。\r\n崖昃日半倾，光射东南峰。\r\n阑干倚峻壁，毫末纷玲珑。\r\n路回见塔寺，到门罗杉松。\r\n积翠扶层阶，暝色带远江。\r\n高殿夜突兀，古木枝巃嵸。\r\n尚骇仰睇赊，未觉俯历崇。\r\n细路绕殿角，欲上闻鸣钟。\r\n扪萝踏深影，林幽径难通。\r\n悄然心神凄，却顾来惊风。\r\n下归白云梯，微月光朣胧。\r\n明当上绝顶，冥搜恣所穷。\r\n兴剧耿无寐，清宵殊未终。"
        },
        {
            "title": "石冈园杂诗二首",
            "content": "雨余来谷口，春草被山长。\r\n不识涧花落，惟闻潭水香。\r\n听莺迁密树，憎鹊踏新篁。\r\n欲就豁山阁，明灯扫一床。"
        },
        {
            "title": "己卯元旦和牧翁韵",
            "content": "不嫌朱户有蒿蓬，且喜阳和转谷中。\r\n人语半空山殿晓，佛香匝地洞门风。\r\n酒随天意留青缥，诗与春光斗碧红。\r\n况值朋来好乘兴，肯因瀼滑限西东。"
        },
        {
            "title": "送春同子柔作二首",
            "content": "中酒闲眠日掩扉，弄寒窗雨故霏霏。\r\n花怜经眼关情剧，游忆同心见面稀。\r\n江上一番仍节换，天涯何处不春归。\r\n遥知弱女千山里，乍改罗裳定湿衣。"
        },
        {
            "title": "山居秋怀",
            "content": "凉风四起秋云急，门巷萧森鸟雀飞。\r\n黄叶年年惊岁晚，沧江日日待人归。\r\n经时茅屋淹行李，一系扁舟换客衣。\r\n回首昔曾悲故国，于今临眺意多违。"
        },
        {
            "title": "久留湖上昭庆慈受僧舍得牧斋岁暮见怀诗次韵",
            "content": "自古蛾眉叹入宫，也多失马塞垣翁。\r\n人间岁月私蟠木，天上雷霆宥爨桐。\r\n抱叶蝉吟圜室雨，倚空鸾啸半岩风。\r\n屋梁月落疑颜色，时见残缸几穗红。"
        },
        {
            "title": "次韵和牧斋移居六首",
            "content": "出户褰裳揽子裾，绝甘分少肯留余。\r\n未烦马汗曾充栋，不及牛腰免借车。\r\n包裹旧毡怀半砚，簏藏退笔挈中书。\r\n年来种豆南山下，草长苗稀计已疏。¤"
        },
        {
            "title": "郊游归答朱丈见讯次韵",
            "content": "青鞋白发好禁春，乘兴时为独往人。\r\n江上梅花残雪后，竹间茅屋腊醅新。\r\n风林待月闲眠晚，野墅烧灯中酒频。\r\n归卧空床把诗卷，经旬出饮一伤神。"
        },
        {
            "title": "次韵和牧斋移居六首",
            "content": "城坳水转见山穷，一壑平分置此翁。\r\n粉堞丹崖排闼上，朱阑绿浪到门中。\r\n言公巷北春泉黑，老子祠西夕气红。\r\n认取主人巢屋去，不知城市与新丰。¤"
        },
        {
            "title": "次韵和牧斋移居六首",
            "content": "出郊市女晓阗然，入宅图书晚尚迁。\r\n尘暗流苏晴散曲，花明驰道月生弦。\r\n新收巧妇先当户，久放胎禽自上船。\r\n药臼丹炉连巷陌，移家端合有神仙。¤"
        },
        {
            "title": "瓜洲东郭访王隐士同方平仲",
            "content": "安稳茅斋水郭东，沙围曲映绿杨中。\r\n余寒出浦三春酒，片雨横江五月风。\r\n远意几因高士发，清游难得故人同。\r\n斜阳醉眼怜归路，野翠烟岚半彩虹。"
        },
        {
            "title": "过孙履正东林庄居（同方民表丈）",
            "content": "出郭春流十里赊，故人田舍即吾家。\r\n风情缸面清明酒，节物山头谷雨茶。\r\n忽见远交浑是梦，难期世事总如花。\r\n寻常欢笑休轻别，若计浮生信有涯。"
        },
        {
            "title": "秋雨端居有怀",
            "content": "百日全家药裹间，不论风雨不开关。\r\n篱边秋水愁中路，郭外春湖梦里山。\r\n时倚瓶花滋起色，漫悬梁月见衰颜。\r\n南村剩客如相忆，好就茅斋一宿还。"
        },
        {
            "title": "夜雨伤娄兄兼怀拂水山居",
            "content": "千古伤心为绝弦，老人流泪过残年。\r\n春寒澒洞风床殷，夜火青荧雨屋燃。\r\n乱落暗泉虚榻畔，繁枝晴昊豁崖前。\r\n扁舟欲往愁花事，白昼昏昏闭閤眠。"
        },
        {
            "title": "扬州方季康馆同张伯美诸人惜别（戊午四月）",
            "content": "别路江南已数程，清樽细雨复江城。\r\n残魂如梦闻莺断，旧恨随潮立马生。\r\n皈佛一心怜伴在，驱人十口悔身轻。\r\n临歧共有沾衣泪，却使衰羸暗抚缨。"
        },
        {
            "title": "己卯除夕和牧斋韵",
            "content": "又看花信小楼前，水态山容媚早年。\r\n守岁正当宵秉烛，徂春犹爱陆居船风光梅菜俄今夕，乡井\r\n椒花自远天。\r\n筋力故山嗟已尽，不须营到杖头钱。"
        },
        {
            "title": "送李长蘅北上二首",
            "content": "送子复行役，前期登北固。\r\n焦岭宜终宵，江光洗月露。\r\n挹彼万里流，话此两歧路。\r\n郡郭未可越，圆景已盈度。\r\n虎山亦清绝，心赏谐远慕。\r\n离从自少欢，陈迹况多故。\r\n昔游矜红颜，双领俄被素。\r\n悠悠百年间，徒为俗所误。¤"
        },
        {
            "title": "瓜洲渡头风雪欲回南岸不得",
            "content": "平分南北是江流，南岸相期北岸留。\r\n惟有寒风吹向北，为君留客醉瓜洲。"
        },
        {
            "title": "同李茂初沈彦深郊游次韵",
            "content": "贮得瑶华桃李时，寻花舍此复何之。\r\n陶情供具衰年乐，送老生涯画史痴。\r\n地僻扶携窥粉黛，林深枕藉共糟醨。\r\n祇传吹角城头早，秉烛留欢恨每迟。"
        },
        {
            "title": "入殿左僧舍下遵曲径仰见崖端高轩绝可舒瞩",
            "content": "僧房高下居，闭门秋色闲。\r\n阳树挺幽径，阴崖仰层关。\r\n周垣若涧底，疏翠当窗间。\r\n窗中如有人，闻声杳难攀。\r\n遥知纵目处，树杪见前湾。\r\n白日山后没，好月湖中还。\r\n念此来何时，使我舒心颜。"
        },
        {
            "title": "梦后怀垫巾楼",
            "content": "移居无复垫巾楼，归梦依然在上头。\r\n元与江湖豪士卧，似闻风雪故人投。\r\n窗间塔影池边小，寺外村光雨后收。\r\n仿佛昔时同舍客，月明阑槛并船游。"
        },
        {
            "title": "西湖杂题二首",
            "content": "风堤雾塔欲分明，阁雨萦阴两未成。\r\n我试画君团扇上，船窗含墨信风行。"
        },
        {
            "title": "和牧斋观剧四首次韵",
            "content": "游丝无力罥春长，急盏从挥白日忙。\r\n烛下邀来偏巧笑，曲终不见只颠狂。\r\n迷花未散尝侵晓，和雪难教更引商。\r\n浣处似闻遗石在，相逢或恐是同乡。¤"
        },
        {
            "title": "春暮与鲍谿父言怀",
            "content": "江上杨花覆白蘋，对君犹喜见残春。\r\n云山家在难乘兴，风月闲来自怆神。\r\n旁舍盘飧留客共，向人怀抱好谁亲。\r\n山中只是空相忆，漫道天涯即比邻。"
        },
        {
            "title": "纟互云诗八首次韵",
            "content": "闲坊归处有莺声，白发伤春泪暗生。\r\n无计和胶粘日驻，枉拚不睡泥天明。\r\n千场绿酒双丸泻，一朵红妆百镒争。\r\n不见等闲歌舞散，风前化作彩云行。"
        },
        {
            "title": "朝云诗五首",
            "content": "城头片雨浥朝霞，一径茅堂四面花。\r\n十日西园无忌约，千金南曲莫愁家。\r\n林藏红药香留蝶，门对垂杨暮洗鸦。\r\n拣得露芽纤手瀹，悬知爱酒不嫌茶。¤"
        },
        {
            "title": "送李长蘅北上二首",
            "content": "援毫心常慵，临诀意弥永。\r\n吾所欲赠子，不语各自领。\r\n间兹南北居，谁能不怲怲。\r\n夸人毗荣名，达士劝深省。\r\n凿方吾自量，輹壮子当骋。\r\n康路方多虞，窘步亦思整。\r\n与子尚有心，胡能置形影。"
        },
        {
            "title": "登楼",
            "content": "少小听歌怕唱愁，一声楚尾与吴头。\r\n如今身在伤心地，但见春光莫上楼。"
        },
        {
            "title": "醉中走笔送茂修赴留京督府幕",
            "content": "少年好文兼爱武，一朝破产谁比数。\r\n得君昂藏未可轻，不用人看尚如虎。\r\n嚣然材气凌万夫，安能低头自拜趋。\r\n旧京公侯拥貔虎，食舍歌鱼知有无。\r\n书生衮衮登枢要，时清只合容常调。\r\n何由顿使一军惊，且须先与群儿笑。\r\n如吾万事无可为，饥来也忍贤妻诮。"
        },
        {
            "title": "寄庄将军",
            "content": "僧榻书廊卧夕曛，兴来吟啸每过君。\r\n梅残烛烬疏窗雨，雪沍香浓小閤云。\r\n茶作松风先破睡，墨添山气待微醺。\r\n自从一别莲花府，月下笳箫忆共闻。"
        },
        {
            "title": "八月十三夜同考子弟作有怀拂水",
            "content": "相看转觉此生浮，风月佳时不敢愁。\r\n鸟鹊星河千里夜，暗蛩凉宇一年秋。\r\n书回故国无黄耳，家远清宵总白头。\r\n还忆阑干秋水阔，谢公无客自登楼。"
        },
        {
            "title": "正月十八日同仲和侯园看梅因期同出西郭即事",
            "content": "八年远客一归来，又见江南两度梅。\r\n旧曲偶随新侣唱，欢颜犹逐故人回。\r\n烧灯院落俄残月，绕树池亭已半苔。\r\n更约拏舟同出郭，商量嫩蕊莫齐开。"
        },
        {
            "title": "辛未人日即事",
            "content": "望入山腰古寺晨，坐深蓝尾一家春。\r\n且娱灯烛喧儿女，不用哀丝动鬼神。\r\n梅试寒香移北涧，池添新水出西邻。\r\n风光合度阳阿曲，自觉尊前少和人。"
        },
        {
            "title": "雨中同茂初闲孟过子薪村居即事",
            "content": "朝寒霡霡荡舟行，渚柳江花白浪生。\r\n客到杯香怜閤小，兴移墨漫爱窗明。\r\n檐前树缺春山出，桥外天低野寺平。\r\n共道主人能下榻，不愁风雨断柴荆。"
        },
        {
            "title": "听曲赠赵五老四首（太仓人。名淮，字长源，",
            "content": "菊花閤里殷勤唱，芍药园中仔细闻。\r\n此后但逢歌曲伴，何曾听罢不言君。\r\n\r\n【注释】：【原题】：\r\n听曲赠赵五老四首（太仓人。名淮，字长源，号瞻云。善\r\n医，能诗）"
        },
        {
            "title": "东林寺雨中张次孙丈话旧",
            "content": "忆昨南徐官舍东，江心遥夜与君同。\r\n重看焦岭终宵月，却话松寥彻晓风。\r\n病眼向梅空脉脉，旅愁兼雪太匆匆。\r\n可怜襆被寻君处，暝雨寒烟野寺中。"
        },
        {
            "title": "次韵和牧斋移居六首",
            "content": "乌皮几在十年闲，虚阁松声锁旧山。\r\n南巷岂须推大宅，东头只合借三间。\r\n未甘洒扫专除室，不作侏儒笑抱关。\r\n却愧此身同社燕，衔泥来往傍人寰。¤"
        },
        {
            "title": "寄方伯雨",
            "content": "村边废宅少人居，闻道生徒共扫除。\r\n书札浮沉三月后，交游显晦廿年余。\r\n小岩原上归僧远，长石冈头旅骑疏。\r\n知尔含情望天末，苍烟落日几踌躇。"
        },
        {
            "title": "朝云诗五首",
            "content": "城晚舟回一水香，被花恼彻只颠狂。\r\n兰膏初上修蛾绿，粉汗微消半额黄。\r\n主客琅玕情烂熳，神仙冰雪戏迷藏。\r\n谁能载妓随波去，长醉佳人锦瑟傍。"
        },
        {
            "title": "曲中听黄问琴歌分韵八首",
            "content": "莫论歌难听亦稀，坐中有客欲沾衣。\r\n不看天上行云驻，试辨林端木叶飞。\r\n\r\n【注释】：【注释】：\r\n（抛字。）"
        },
        {
            "title": "风雨（王珣伯欲余谒顾司马，临发风雨不寐）",
            "content": "风雨鸡鸣百感萦，披衣起坐到天明。\r\n饥寒未保心肠惯，干谒先愁项领成。\r\n漫论田园方乐志，细思沟壑亦虚名。\r\n来朝客路休看镜，白发羞从一夜生。"
        },
        {
            "title": "朝云诗五首",
            "content": "买断铅红为送春，殷勤料理白头人。\r\n蔷薇开遍东山下，芍药遗将南浦津。\r\n香泽暗菲罗袂解，歌梁声揭翠眉颦。\r\n颠狂真被寻花恼，出饮空床动涉旬。¤"
        },
        {
            "title": "赠张翁茂仁二丈",
            "content": "达士志匡时，经纬随弛张。\r\n小儒竞枝叶，雕绘攻词章。\r\n张翁磊落人，所思济时康。\r\n上下数千年，抵掌如倾囊。\r\n治乱本代兴，史乘记多方。\r\n搜罗到根源，补苴见周防。\r\n贾生著《过秦》，荀卿法后王。\r\n河汾述元经，斟酌唯行藏。\r\n惜哉时命违，白首徒栖遑。\r\n材大不谋身，仅饱核与糠。\r\n伊余为童儿，见翁吾师旁。\r\n开口据上坐，大声论兴亡。\r\n斯岂古人欤，自分不得当。\r\n何图卅年间，折节夷辈行。\r\n扣门来相求，令我神扬扬。\r\n谓余可与言，勖之以自强。\r\n云堪托子孙，怀此何能忘。\r\n萧萧伯通庑，峨峨德公床。\r\n过从风雪晨，斗酒激中肠。\r\n相彼岁寒松，摧颓阅冰霜。\r\n孰知岩壑姿，可以栋明堂。"
        },
        {
            "title": "纟互云诗八首次韵",
            "content": "昨夜风前柔橹声，无情南浦绿波生。\r\n飞花自带归潮急，残月犹悬宿舸明。\r\n泖色晓分娄苑尽，人烟暗杂语溪争。\r\n春云倏忽随春梦，难卜灯花问远行。¤"
        },
        {
            "title": "阊门庑隐居题画",
            "content": "老去何辞嫌我真，疏帘元不隔红尘。\r\n春山染出还如笑，莫为栖栖也笑人。"
        },
        {
            "title": "钱纯中挽诗",
            "content": "谁怜地下老明经，宿草坟头又化萤。\r\n朽骨尚应思驾驭，朱颜终自惜娉婷。\r\n一生辛苦为玄白，何处流传付杀青。\r\n独有中郎铭不没，断虹斜日贯幽扃。"
        },
        {
            "title": "曲中听黄问琴歌分韵八首",
            "content": "缓节安歌妙入神，玉盘铃走串珠匀。\r\n小姬情事防人觉，挽着双蛾不肯颦。\r\n\r\n【注释】：【注释】：\r\n（莺字。）"
        },
        {
            "title": "题扇送客怀长蘅湖上",
            "content": "约看西湖十月红，掉头归计又成空。\r\n年光如水心如梦，人在西楼暮雨中。"
        },
        {
            "title": "次韵和牧斋移居六首",
            "content": "旧馆森然松栝宫，耦耕今在墓田东。\r\n莺迁北郭求时鸟，鲲徙南溟语夏虫。\r\n鸟鹊不劳三匝绕，鹪鹩仍占一枝同。\r\n君家突兀千间厦，大庇欢颜在此中。¤"
        },
        {
            "title": "感道傍枯柳",
            "content": "婆裟枯柳尚毵毵，白发青骊泪满衫。\r\n一路残花仍汴水，十年春梦落江潭。\r\n黄河岸徙孤蓬直，明月巢空越鸟南。\r\n旧侣重来余半死，敢论生意叹何堪。"
        },
        {
            "title": "青楼曲",
            "content": "细雨春风花落时，金华腊酒解酴醾。\r\n当垆少妇知留客，不动朱唇动翠眉。\r\n\r\n【注释】：【注释】：\r\n（《浪淘集》自序曰：“余弱冠好唐人诗，学之三十年，\r\n辄缘手散去，友人或劝之存其本，余弗遑也。然酒间值所\r\n知，口吟手挥，即纚纚不能休。唐子叔达，高闲士也。一\r\n日从旁笑谓余曰：‘吾忧若诗牢锢藏识，奈何？’余为矍\r\n然。子柔又尝欲采余律诗俊句，为作佳书，传示同好，余\r\n自愧谢勿以为。壬子二月，武昌回，与瞿起田同舟，江行\r\n苦风浪，半月而至九江，簸荡掀坼之中，摇神涤藏，时时\r\n以酒浇之。半酣，起田辄濡笔伸纸，请吟余诗，随手书之\r\n，颓然之余，聊为尔尔。风不止，起田亦不倦。至南京，\r\n则余诗几尽，凡七百余篇，李长蘅、汪无际各传写之。钱\r\n受之与好事尤亟称之，多有其本，余固不得藏已。在上党\r\n无事，因合书为一集，增定计千余篇。题曰浪淘者，以余\r\n宿习旧质已在忆忘之间，似沉沙然，偶为惊涛激浪所淘汰\r\n而出之者耳，非僣引昔贤赤壁词语也。万历戊午冬日，程\r\n嘉燧书。”）"
        },
        {
            "title": "曲中听黄问琴歌分韵八首",
            "content": "曾怜古调背同时，廿载心期老曲师。\r\n为是唱情听不得，鬓边先着几茎丝。\r\n\r\n【注释】：【注释】：\r\n（飞字。）"
        },
        {
            "title": "次宋大韵即事与梁五二绝句",
            "content": "来禽半啮手分尝，风里唇脂对口香。\r\n教就魏郎零落谱，琼花台下漫《霓裳》。\r\n莫论肉响胜丝弦，含态含娇剩客怜。\r\n打嗓一声堪叫绝，须知妙处不关传。"
        },
        {
            "title": "纟互云诗八首次韵",
            "content": "十夕闲窗歌笑声，绿苔行迹见尘生。\r\n乱飞花片浑无赖，微露清光犹为明。\r\n艳曲传来还共和，新图看去不多争。\r\n遥知一水盈盈际，独怨春风隔送行。¤"
        },
        {
            "title": "答朱子暇见访同牧斋次韵三首（庚午春）",
            "content": "幽栖元不厌山深，把臂何人共入林。\r\n树下凉风中散客，窗间白日上皇心。\r\n青苔果落空庭得，流水花香别涧寻。\r\n但恐鹤书知处所，不容高卧只如今。¤"
        },
        {
            "title": "雨中别等慈师拂水山房寄怀一首",
            "content": "远寻禅老叩林霏，松栝藏门尽十围。\r\n好事只余投白社，娱人况复自清晖。\r\n帆前雨重怜峰去，寺杪湍惊想瀑飞。\r\n休夏再来曾有约，何时心迹两皈依。"
        },
        {
            "title": "许儆韦白下寄丙午所画秦准秋雨索题",
            "content": "六年光景未题诗，画得如尘似梦时。\r\n断雨湿云休细看，看来容易鬓成丝。"
        },
        {
            "title": "寄孙三庐江",
            "content": "自从君去少经过，霖雨柴门有啸歌。\r\n怀袖尺书三岁在，江关萧瑟暮年多。\r\n过淮落木空明月，到海青山祇白波。\r\n闻道儿郎转聪慧，比来樽酒兴如何。"
        },
        {
            "title": "同闻上人作",
            "content": "旬月拟来此，同游亦偶然。\r\n经行适多暇，喧寂自俱禅。\r\n出寺半峰雨，归房终夜泉。\r\n独惭心住著，仍是爱幽偏。"
        },
        {
            "title": "同牧老韵再赠河东君用柳原韵",
            "content": "居然林下有家风，谁谓千金一笑同。\r\n杯近仙源花潋潋，云来神峡雨濛濛。\r\n弹丝吹竹吟偏好，抉石锥沙书更雄。\r\n诗酒已无驱使分，熏炉茗碗得相从。"
        },
        {
            "title": "潞安元夕",
            "content": "迷方到处即为家，元夕山城罢放衙。\r\n身槁欲灰逢火树，眼昏生晕乱银花。\r\n愿看辽水烽狼净，喜见并州竹马哗。\r\n佳节太平难际遇，传柑灯宴说京华。"
        },
        {
            "title": "戊寅除夜拂水山庄和牧斋韵二首",
            "content": "聚首何嗟两鬓蓬，开怀且付百壶中。\r\n辞寒未要封条雪，占稔先宜夹囤风。\r\n守岁银花飞水白，朝玄笼烛殷山红。\r\n去年今夕残缸里，百炼相思寄浙东。"
        },
        {
            "title": "正月四日张次公先生过遇琴馆留宿对雪即事",
            "content": "野翁犹自爱贫家，一笑柴门起暮鸦。\r\n柏叶细倾元日榼，松萝频泼小春茶。\r\n沉沉带雨檐花落，淅淅无风径竹斜。\r\n破榻尚堪留十日，墙头浊酒未须赊。"
        },
        {
            "title": "秋后戏柬吴中亲知二首",
            "content": "虚舟早已逐萍蓬，环堵依然半亩宫。\r\n勋业不劳看镜里，生涯聊复闭门中。\r\n携来茗饮仍吴饷，隔绝人烟断楚风。\r\n譬是在家禅丈室，多时未与故交通。"
        },
        {
            "title": "过长蘅画柳叹别",
            "content": "当时相送向京华，同见秋杨起叹嗟。\r\n君自客回侬又客，漫天春恨似杨花。"
        },
        {
            "title": "十一月十二再赴洗泉即事",
            "content": "再约提壶坐翠微，偶缘情话逗林霏。\r\n已烦社老持觞待，先喜家童负水归。\r\n倒载接?乘好月，闻钟篮舆恋清晖。\r\n自怜抱病支离叟，犹喜重来兴不违。"
        },
        {
            "title": "寒月独归题松寥壁（时湛公在西湖）",
            "content": "寺外风江断去津，峰头木脱月相亲。\r\n僧斋归处窗如烛，始觉寒风是主人。"
        },
        {
            "title": "自茶磨入治平寺",
            "content": "日昃山路闲，林木纷如结。\r\n环沟引湖流，经桥见曲折。\r\n路枉寺门出，高榆对森列。\r\n连冈亘城堤，玦断宛当枌。\r\n斜日射山翠，玲珑映松彻。\r\n香气行客闻，心闲忘分别。"
        },
        {
            "title": "春尽感怀",
            "content": "一年春尽送春时，万事伤心独咏诗。\r\n梦里楚江昏似墨，画中湖雨白于丝。\r\n空烦儿女啼书札，应有亲朋覆酒卮。\r\n明日夏云徒极目，断魂摇曳各天涯。"
        },
        {
            "title": "题扇",
            "content": "影事兰皋断水前，孤鸿落照尚依然。\r\n凄凉旧曲逢人唱，一段风情恼少年。"
        },
        {
            "title": "和牧斋观剧四首次韵",
            "content": "徵歌排日斗妆新，买笑留欢不计旬。\r\n倾国总矜堂上艳，逢场曾作坐中人。\r\n玲珑争劝尚书醉，啄木谁言学士贫。\r\n省识春风向来面，沄人宜喜复宜瞋。¤"
        },
        {
            "title": "因舍弟归柬山中亲知",
            "content": "故人相望眇天涯，久客伤心忆岁华。\r\n城上雪声游子屐，县南风色酒人家。\r\n邮筒近隔钱塘路，归缆遥牵歙浦沙。\r\n乡国清明正愁绝，凭将双泪湿梨花。"
        },
        {
            "title": "送春同子柔作二首",
            "content": "吟君诗送春归日，我正颠狂欲湿衣。\r\n烛灭清歌高阁罢，酒醒疏雨小船归。\r\n慵拈雪镜愁边照，判遣风花醉里飞。\r\n预恐老添情转剧，明年春到兴先违。¤"
        },
        {
            "title": "十五夜无月和韵",
            "content": "节物阴晴总不愁，思家时复一低头。\r\n空劳拄杖中宵待，未遣倾罍向月羞。\r\n放客惺惺归别院，任他晻晻下西楼。\r\n嫦娥亦是人间意，想像含颦耐九秋。"
        },
        {
            "title": "正月十八夜宿长蘅家感旧和前次醉阁诗韵",
            "content": "山楼梅萼垂垂夜，把烛低回小倚栊。\r\n坐久心情元约略，酒阑头鬓太冬烘。\r\n流年灯罢残更月，旧事庭前半树风。\r\n却喜故人今未贵，依然萧寂类禅公。"
        },
        {
            "title": "除夕",
            "content": "来往扁舟岁聿除，流年风雨一萧疏。\r\n众山未去残缣在，四壁虽存丈室虚。\r\n短气生涯新鬻砚，雰颜归路老佣书。\r\n只余雪后萱丛好，巢燕相将识旧居。"
        },
        {
            "title": "题画雪景送炤师归黄山喝石居（去年除夕，师",
            "content": "莲花峰腰三丈雪，飞鸟无声人迹绝。\r\n山僧冒寒晨出山，触踏层冰跗圻裂。\r\n远来问疾刚一笑，寒缸结花如吐屑。\r\n纸窗竹屋岁聿除，驹隙光阴催电掣。\r\n故人游山恨不俱，愁我无缘上嶪。\r\n八十衰翁老亡力，贾勇扳跻强得得。\r\n前推后挽赖炤师，擐肘牵裾抱腰襋。\r\n穿崛渡壑扪确荦，十步回头五步息。\r\n忽然坐我天门间，自怪凭空生羽翼。\r\n此时日下千崖赤，相去牛鸣望喝石。\r\n崖松龙拏互相引，林石人形如欲沫。\r\n庵前矮垣齐及肩，道上清泉才没跖。\r\n仰头天都五千仞，俯瞰莲沟十万尺。\r\n瞳瞳檐松树羽盖，幂幂枫林排画壁。\r\n廿年茅斋落梦境，方丈香厨共禅席。\r\n床下地炉火长活，龛里灯明磬方寂。\r\n八月山寒苦风雨，有客夜投同软语。\r\n山芋煨来手自剥，秋芽焙出还亲煮。\r\n老人拥衾日僵卧，小师《莲经》晨夕课。\r\n开门忽报下方晴，唶唶空中灵鹊过。\r\n\r\n【注释】：【原题】：\r\n题画雪景送炤师归黄山喝石居（去年除夕，师以余疾出山\r\n，兹感旧作歌）"
        },
        {
            "title": "和比玉赋游鱼啖花影",
            "content": "无数轻鲦莲叶东，泳芳吹沫竞浮空。\r\n疑追戏蝶来天上，误饵游丝没镜中。\r\n点额冷光如吸露，濯鳞香阵微飧风。\r\n相忘乐事江湖外，捉影还看嚼蜡同。"
        },
        {
            "title": "庚午除夕",
            "content": "湖山斯夕与斯晨，不觉园梅又放春。\r\n蜂似解衣延画史，泉来穿户款茶神。\r\n宁须守岁过咸舍，何用辞年恼比邻。\r\n深愧皇天私老眼，东家贳我作闲人。"
        },
        {
            "title": "将之吴门李茂初诗邀看梅止余楼中次韵酬答",
            "content": "皋桥流水带城皞，庑下何由见隐沦。\r\n逢世生涯无奈老，浪游心事况禁春。\r\n谁堪去去因人热，已觉拘拘损我神。\r\n莫对梅花说憔悴，君来开即口佳辰。"
        },
        {
            "title": "病中送履和兼怀李茂修",
            "content": "江枫落后见君迟，欲雪前林又别时。\r\n多病酒杯难共醉，独行归路更相思。\r\n家人望远愁腰带，旧侣逢春问鬓丝。\r\n身世飘蓬何日定，楚云淮水各凄其。"
        },
        {
            "title": "友人饷粟书感",
            "content": "年去贫来不自由，暗伤颜面向交游。\r\n他乡且斗孤身健，此日徒悬西壁愁。\r\n纸裹已空难爱惜，瓶储欲罄未知谋。\r\n何缘忽致监河粟，莫是枯鳞尚有求。"
        },
        {
            "title": "塾巾楼中宋比玉对雪鼓琴余戏作图便面漫题时",
            "content": "闽客不见雪，流霰在鸣琴。\r\n兹晨何飘瞥，快作崩山音。\r\n七弦正凝结，万象回幽阴。\r\n南思九仙远，北望三湘深。\r\n江水萦后期，春气动前林。\r\n毋令招隐曲，荒涂空古今。\r\n\r\n【注释】：【原题】：\r\n塾巾楼中宋比玉对雪鼓琴余戏作图便面漫题时过娄江因订\r\n后期"
        },
        {
            "title": "庚辰元日和叔翁韵",
            "content": "日嗟筋力不如前，饱饭相随得几年。\r\n纱帽鬓丝婪尾席，玉箫金管两头船。\r\n已拖拂水来新筑，更插繁花向远天。\r\n若问扬州旧风月，也曾骑鹤贯腰钱。"
        },
        {
            "title": "忆金陵二首（杂题画扇）",
            "content": "秋阴沄客思腾腾，木末荒台尽日登。\r\n谁信到家翻远忆，雨斋含墨画金陵。"
        },
        {
            "title": "重过虞山塔院兰公话旧",
            "content": "湖边春草忆佳期，重放扁舟夏木滋。\r\n游戏自来通绘事，安禅久已废吟诗。\r\n半江塔影迎帆远，曲巷经声出院迟。\r\n曾访本师乘野月，旧房空老碧梧枝。"
        },
        {
            "title": "周家清明植梨花六月盛开邀客赋诗",
            "content": "清明院落夜溶溶，宠柳娇花让雪丛。\r\n乱搅三眠飞絮白，浪搀百子石榴红。\r\n烧残高烛东风后，掩却重门细雨中。\r\n闻向花间歌法曲，应怜江海白头翁。"
        },
        {
            "title": "伍相废祠（百花洲上有元人郑元祐碑，偶同不",
            "content": "吴宫旧事满陈荄，伍相残碑剔藓苔。\r\n碧血未随荒沼没，素车空驾怒潮来。\r\n但闻楚水犹金濑，莫问秦庭已炬灰。\r\n落日寒鸦倍惆怅，百花原上一僧回。\r\n\r\n【注释】：【原题】：\r\n伍相废祠（百花洲上有元人郑元祐碑，偶同不了长老过此\r\n）"
        },
        {
            "title": "九日次比玉韵",
            "content": "年来渔父已无家，长负篱间九日花。\r\n偶共轻舟寻窈窕，尚怜行步趁欹斜。\r\n人归月下仍逢酒，病起风前只嗅茶。\r\n寥落孤云无住着，爱君天末自朱霞。"
        },
        {
            "title": "画枯木怪石次比玉除夕诗韵",
            "content": "当年饯腊有秋茶，添却庭梅点岁华。\r\n争喜小儿仍爱客，只嫌老子不归家。\r\n池塘无梦伤春草，门巷多时厌雪花。\r\n贫病亦知难慰意，漫图枯木向君夸。"
        },
        {
            "title": "纟互云诗八首次韵",
            "content": "抹月涂风画有声，等闲人见也愁生。\r\n听莺桥下波仍绿，走马台边月又明。\r\n芳草路多人去远，梅花春近鸟衔争。\r\n残更亡寐难同梦，为雨为云只自行。¤"
        },
        {
            "title": "山居夜雨迟比玉不至惜别",
            "content": "命驾论文复几时，孤怀怆别愿春迟。\r\n君豪视昔长中酒，我老于前并废诗。\r\n晚节风尘那可傍，旧游花月若为思。\r\n扁舟十日东城曲，辜负西窗话雨期。"
        },
        {
            "title": "岁暮怀孙履和李茂修",
            "content": "故人不见岁将穷，临别风烟在眼中。\r\n岳院夜眠春涧雨，浦楼寒醉雪山风。\r\n谿南邮使明朝发，江北来帆二月通。\r\n廿载东桥歌酒伴，他乡残腊梦应同。"
        },
        {
            "title": "和韵酬黄蕴生二首",
            "content": "移家门向竹林中，小院时闻松柏风。\r\n来往每思同长老，见知真愧自儿童。\r\n汪陂洵合称颜子，樗散何由比郑公。\r\n久欲净袪诗酒污，远师庞蕴了诸空。"
        },
        {
            "title": "和牧斋题沈石田奚川八景图歌",
            "content": "侍郎载歌奚川图，后人讽歌如按图。\r\n诗成相示劝之和，才尽气索其如吾。\r\n枯肠无沈难饮墨，但恣夕歠还朝袴。\r\n迫来长句谁子敌，况当述祖诗格殊。\r\n世家文彩剩粉绘，列圣德泽余张铺。\r\n侯王忠孝遗第宅，江海硕大田泥涂。\r\n明堂梓材老勿剪，连城宝玉韫莫沽。\r\n身当承平俗殷富，弦歌耕凿游康衢。\r\n一川东下百谷应，伟哉二惠钟菰芦。\r\n风流冠盖四走集，渊深木茂相招呼。\r\n柳森溪堂读书处，种竹万个中盘纡。\r\n摩挲商周出彝鼎，啸咏日夕倾觞壶。\r\n是时景泰富才子，画师剑客兼博徒。\r\n为梁置驿动成市，百货集杭与苏。\r\n茅茨晓驱推书犊，瓜锄晚带巢冠乌。\r\n清门孙枝见隆楝，白云宰树皆连趺。\r\n画走那知六丁索，图出定有神明扶。\r\n石田先生上仙久，飘然八景来坐隅。\r\n焚香盥手再拂拭，袭以锦段红氍毹。\r\n荐陈家庙侑盏斝，夸燕宗尚阝繁笙竽。\r\n传家信有万金产，识字不独分之无。\r\n他年会是大手笔，簪橐侍从仍操觚。\r\n抱看睨视细指点，对客问事时挽须。\r\n蝇头卷尾复书罢，举手向我重嗟吁。\r\n天吴耐可补褐缀，宝绘忍复残膏污。\r\n强歌形秽恍自失，何当白璧邻碔砆。\r\n咄哉无盐漫刻画，人言东里颦女恐尔愚，胡然东里颦女恐\r\n尔愚。"
        },
        {
            "title": "拂水值黄蕴生清明归省感怀一首",
            "content": "山庄水步傍春华，忽送归舟起叹嗟。\r\n唐老舍前三月路，沈郎阑畔一年花。\r\n近来句好看余子，数去杯宽尚几家。\r\n寂寂林塘寒食过，纸钱枯柳乱啼鸦。"
        },
        {
            "title": "和韵酬黄蕴生二首",
            "content": "柴荆宴起客来初，偏慰衰容久索居。\r\n尽日长吟才子句，多时胜读古人书。\r\n墙头新竹延高柳，门外清流映污渠。\r\n更约相从见披豁，祇应扶曳扫庭除。¤"
        },
        {
            "title": "过易水怀古",
            "content": "层冰积雪漫嵯嵯，易水流澌自涌波。\r\n迁史至今疏剑术，酒人从此送荆轲。\r\n羽声变后寒风急，虹影消来白日过。\r\n千古暮云京阙下，吴佣且莫浪悲歌。"
        },
        {
            "title": "题扇送客怀长蘅湖上",
            "content": "送客西楼落木风，鬓丝吹断酒帘空。\r\n危廊千尺云居寺，霜叶仍欺二月红。"
        },
        {
            "title": "过虎丘寻君实尔常夜归忆前月同伯美于此送客",
            "content": "吴洲四月尚春衣，日暮停舟转翠微。\r\n又喜清辉山顶见，不妨疏雨树头飞。\r\n黄鹂入寺浑相识，白月当门恰送归。\r\n灌木阴阴萍沼绿，重游心念故人违。"
        },
        {
            "title": "水上倡楼",
            "content": "水树风帆隐伎楼，微明远岸浊河流。\r\n也知一望堪肠断，暮雨无人在上头。"
        },
        {
            "title": "毛锥行",
            "content": "茅生轻舟如画阁，自嫌浮家不得泊。\r\n我栖一楼如冻蝇，跬步出游还不能。\r\n安得逐子东西去，载酒千斛长如渑。\r\n买断乌程与顾渚，松醪松风泻花乳。\r\n兴酣贳我千兔豪，乱扫谿藤落风雨。\r\n随手澜翻乞与人，自豪快意无所取。\r\n茅生叩门肝胆露，知我平生重毫素。\r\n只今十指如悬槌，生花吐颖将何为。\r\n床头大剑且无用，愧尔徒赠双毛锥。"
        },
        {
            "title": "虎丘",
            "content": "风散桐花松月开，上方楼殿踏歌来。\r\n携将芦管新调曲，吹向生公旧讲台。"
        },
        {
            "title": "四明徐汇阳庄太峰余泰灵秋尽先后言别",
            "content": "相逢多别酒，归路欲何之。\r\n江水曹娥庙，湖山贺监祠。\r\n乡愁兼雨重，旅望入秋悲。\r\n倘忆江东侣，论文复几时。"
        },
        {
            "title": "曲中听黄问琴歌分韵八首",
            "content": "轻染鸦黄拂髻鬟，莺雏巧笑斗双弯。\r\n不知《水调》声能苦，蹙损横波一寸\r\n\r\n【注释】：【注释】：\r\n（颦字。）"
        },
        {
            "title": "丙子立春和尔宗春宴即事",
            "content": "归舫夜发促春盘，少长随肩各尽欢。\r\n花鸟装春迎宿雨，天云酿雪作朝寒。\r\n何嫌趋走同儿戏，便许风流比画看。\r\n晕碧裁红古来事，醉痕狼藉任阑干。"
        },
        {
            "title": "过唐正叔郊居漫题索和",
            "content": "小塘潮落碧氤氲，画舫青丝系绿筠。\r\n野老襟期同夜雨，故人诗态似春云。\r\n忘形饮痛披衣惯，捉鼻歌轻拥被闻。\r\n如此风流俱合写，不吟举白便浮君。"
        },
        {
            "title": "走笔答赠胡京孺（名拱极）",
            "content": "丈夫身无羽翰长逼侧，江水滔滔阻相识。\r\n白首逢君大道间，一笑寒灰吐颜色。\r\n五山低昂波浪高，扁舟掀舞同秋毫。\r\n截江破浪赴知己，侯门噂沓讥徒劳。\r\n世人豪举皆如此，朱弦半绝心欲死。\r\n颜厚难教伺贵人，舌存未遣忧妻子。\r\n城中泥淖十尺深，多君款曲投知音。\r\n宁须百钱一斗酒，自有片语千黄金。\r\n男儿感激会下泪，莫缘失路沾衣襟。"
        },
        {
            "title": "十月十日汪九飒哉宅中闻歌作",
            "content": "送客留髡饮正忺，江城清夜月如镰。\r\n双楼海燕巢金屋，十月流莺隔画帘。\r\n香泽微闻尘袅袅，星河欲堕漏厌厌。\r\n老夫忽忆西园事，衫袖龙钟已半淹。\r\n\r\n【注释】：【注释】：\r\n（《耦耕堂集序》曰：“天启乙丑五月，由新安至嘉定，\r\n居香浮阁，宋比玉庚申度岁于此梅花时所题也。庚午四月\r\n，携琴书至拂水，比玉适偕钱受之属末作八分书。‘耦耕\r\n堂’，自为之记。壬申春，二子移居西城，余偶归而唐兄\r\n叔达适至，因取杜诗‘相逢成二老，来往亦风流’之句颜\r\n西斋曰‘成老亭’。先是辛未冬娄兄物故，已不及见移居\r\n。甲戌冬，余展闵氏妹墓于京口五州山下，过江，还则已\r\n逼除，因感老成之无几，相见遂留此。日夕与唐兄寻花问\r\n柳，东邻西圃，如是者二年，而唐兄亦仙去。丁丑，受之\r\n以诬奏逮系，予待之湖上。戊寅秋放归，庐居丙舍，馆于\r\n东偏之花信楼，复相从者二年。庚辰春，主人移居入城，\r\n余将归新安。仲冬过半，野堂方有文酒之燕，留连惜别，\r\n欣慨交集，且约偕游黄山，而余适后期。辛巳春，受之过\r\n松圆山居，题诗壁上，归舟相值于桐江，篝灯永夕，泫然\r\n而别。余既归山中，暇日追录遗忘，辑数年来诗文为二帙\r\n。会虞山刻《初学集》将就，书来索序甚亟，自念衰病不\r\n复能东下，就见终老，遂以是编寓之，而略序数年踪迹于\r\n卷端，使故人见之，庶可当一夕面谈，而因以见余老年转\r\n徙愁寂，笔墨之零落如此，或为之慨然而太息也。崇祯癸\r\n未冬十月，偈菴老人书。）"
        },
        {
            "title": "雨夜怀比玉",
            "content": "经时魂梦暂周旋，徙倚楼中望去船。\r\n冻雨湿云怜泼墨，长更疏点认鸣弦。\r\n床留瓮面同开酒，瓶贮山头共汲泉。\r\n更有一般惭独享，纸窗灯火近残年。"
        },
        {
            "title": "又次老牧泛舟韵",
            "content": "早闻南国翠娥愁，曾见书飞故国楼。\r\n远客寒天须剪烛，美人清夜恰同舟。\r\n玉台传得争千首，金管吹来坐两头。\r\n从此烟波好乘兴，万山春雪五湖流。"
        },
        {
            "title": "答江似孙谢遗锦衾（叠用寒字）",
            "content": "故衾何意托交欢，得共高人寤寐宽。\r\n不分秋风破茅屋，从教夜雪满长安。\r\n空床独枕琴三尺，远札相遗绮一端。\r\n早晚平津谁与报，布衣思庇九州寒。"
        },
        {
            "title": "赠徐君图按曲图歌",
            "content": "徐君神宇和且清，翩翩浊世称达生。\r\n但持一杯蟹螯足，能挥万事鸿毛轻。\r\n自言百年在行乐，千金买歌恣欢谑。\r\n尊傍二豪与七贵，醉后五白兼六博。\r\n宁藉疏家有赐金，那识洛阳亡负郭。\r\n鸟雀门中结驷来，蛟龙壁上缠头作。\r\n少小当筵唤奈何，年来老尽怕闻歌。\r\n君家歌儿动心魄，半出已觉魂傞傞。\r\n暗思沉吟还绝倒，恰似看花被花恼。\r\n空惹颠狂气味存，难遣歌词风格老。\r\n九龄十龄解音律，本事家门俱第一。\r\n黄口天教与擅场，白头自叹曾入室。\r\n金陵洞房今老大，柘湖歌台久萧瑟。\r\n凭谁写向丹青里，如画天魔娆居士。\r\n仿佛花间按曲时，恍欲扬蛾发皓齿。\r\n便上九天歌一声，不惜此声无此耳。"
        },
        {
            "title": "答朱子暇见访同牧斋次韵三首（庚午春）",
            "content": "乘兴停舟草岸时，落帆高树鸟先知。\r\n茶神句里看云过，草圣行间识露垂。\r\n洗砚池香萦墨细，解巾松月逗眠迟。\r\n夫君不浅中林意，流水空山待子期。"
        },
        {
            "title": "西湖逢曹莘野二首（丁卯在金陵汪景纯旧馆，",
            "content": "废苑荒台杨柳生，曾将艳曲教倾城。\r\n画衫钿扇今谁在，无限西园坐客情。\r\n\r\n【注释】：【原题】：\r\n西湖逢曹莘野二首（丁卯在金陵汪景纯旧馆，教歌妓）"
        },
        {
            "title": "壬申春初返山庄得吴巽之书叠前韵",
            "content": "心境难调缓急弦，住山空度一年年。\r\n逐时蔓草徒劳铲，去日寒灰莫更然。\r\n北里笙歌传水上，西湖书记到花前。\r\n寻常忆得除禅语，次第无过省醉眠。"
        },
        {
            "title": "春尽",
            "content": "老惜光阴并日游，及看春尽恨悠悠。\r\n已拌浓艳随黄土，转觉欢娱恼白头。\r\n兰叶醉痕沾旧扇，烛花红泪在空楼。\r\n不因千里伤春目，领断江南一味愁。"
        },
        {
            "title": "闻等慈师在拂水有寄",
            "content": "经年不见东林远，闻住峰头看瀑飞。\r\n古寺正如昏壁画，层湖都作水田衣。\r\n相逢不厌陶潜饮，细倒松肪貌翠微。"
        },
        {
            "title": "和牧斋观剧四首次韵",
            "content": "万金一曲艺偏殊，谁效工颦学步趋。\r\n水上盈盈逢洛女，桑间冉冉见罗敷。\r\n腰肢结束元难有，杨柳风流得似无。\r\n瞥眼繁华易惆怅，何如丈室对疏芜。"
        },
        {
            "title": "怀拂水故居（闻等慈师已化去）",
            "content": "曾同学士碧山居，疏栝深房响石渠。\r\n邀客种莲通载酒，寻僧看竹度篮舆。\r\n支公好事时调鹤，长者前生是救鱼。\r\n笔冢草荒门限冷，箧中空拏永和书。"
        },
        {
            "title": "题画赠戚四丈八十",
            "content": "尊中有酒曾不留，囊中无钱能不忧。\r\n莫言八十渐衰老，叱咤可走千貔貅。\r\n相逢掀髯但一笑，意气尚欲横九州。\r\n少君十年慕禅寂，吟诗北窗叹何益。\r\n老手犹堪戏貌君，碧瞳烂烂霜髯戟。"
        },
        {
            "title": "重过拂水山居经宿遂撤新楼开竁域主人复申墓",
            "content": "隔岁寒梅压路横，过年风槛纸窗鸣。\r\n岩扉静掩涓涓户，山阁俄开郁郁城。\r\n新表伫归华鹤语，生刍与怅白驹行。\r\n松堂丙舍仍招隐，投老看君誓墓情。\r\n\r\n【注释】：【原题】：\r\n重过拂水山居经宿遂撤新楼开竁域主人复申墓田耦耕之约\r\n有述"
        },
        {
            "title": "三月三日泊虞山下步寻等慈师不遇",
            "content": "草堂寂历自禅居，山下春光正祓除。\r\n邻犬人归纤月后，木鱼风落妙香初。\r\n萧疏远岫云林画，映带清流内史书。\r\n乘兴寻师相赏处，笔床经案独踌躇。"
        },
        {
            "title": "富阳桐庐道中早春即目柬吴中朋旧",
            "content": "暮倚城楼江日曛，晓过山县市烟分。\r\n回峰冻雨皆成雪，出雾危峦半是云。\r\n沙际年光催鸟啭，冰间寒溜动鸥群。\r\n吴江越峤千余里，春赏何由早寄闻。"
        },
        {
            "title": "辛巳三月廿四日未至桐庐廿里老钱在官舫扬帆",
            "content": "千里论文惭裹粮，二僮一马出相望。\r\n未缘竟日留佳客，犹带春星问草堂。\r\n鸟雀荒庭无洒扫，龙蛇素壁有篇章。\r\n吾庐不厌秋风破，屋漏新痕已满行。\r\n\r\n【注释】：【原题】：\r\n辛巳三月廿四日未至桐庐廿里老钱在官舫扬帆顺流东下余\r\n唤小渔艇绝流从之同宿新店示黄山新诗且闻曾至余家有题\r\n璧诗次韵一首"
        },
        {
            "title": "题画（题帕二绝）",
            "content": "清溪百叠远含风，樵路渔源望欲通。\r\n一段乡愁何处着，伤春无味夕阳中。"
        },
        {
            "title": "姑孰道中见梅花",
            "content": "燕南蓟北限春光，瞥见江梅剧断肠。\r\n花被雪禁犹黯淡，影遭风横正郎当。\r\n斜临官道窥邮骑，开傍旗亭扑酒香。\r\n才是玉门关外客，莫凭羌苗诉昏黄。"
        },
        {
            "title": "清明舟中",
            "content": "清明寒食山头哭，到处犹传旧风俗。\r\n无家自愧百年身，有情共伤千里目。\r\n汉阳渡口柳依依，江风作花雪打衣。\r\n经旬始过道士洑，五日未离黄鹤矶。\r\n吴王庙前乌衔肉，又搅崩江作银屋。\r\n叉鱼艇子不敢行，昼傍官船愁水宿。\r\n春光忽开三月三，红桃写镜江拖蓝。\r\n烟花才下两孤北，松楸正在九华南。\r\n蟂矶亭亭落日孤，春原尽处是芜湖。\r\n青烟白道人归去，纸钱挂树啼鸢乌。"
        },
        {
            "title": "曲中听黄问琴歌分韵八首",
            "content": "十分飞盏任君衔，四座无声罢酒监。\r\n更请白头歌一曲，不须看舞越罗衫。\r\n\r\n【注释】：【注释】：\r\n（监字。）"
        },
        {
            "title": "听曲赠赵五老四首（太仓人。名淮，字长源，",
            "content": "纷纷酒事少心情，只办停杯斗耳明。\r\n翻恨听时心太切，归来摹得不多声。\r\n\r\n【注释】：【原题】：\r\n听曲赠赵五老四首（太仓人。名淮，字长源，号瞻云。善\r\n医，能诗）"
        },
        {
            "title": "西湖逢曹莘野二首（丁卯在金陵汪景纯旧馆，",
            "content": "樽前犹见古秦青，传似韩娥旧典型。\r\n千载伤心事何限，长流哀怨入青冥。\r\n\r\n【注释】：【原题】：\r\n西湖逢曹莘野二首（丁卯在金陵汪景纯旧馆，教歌妓）"
        },
        {
            "title": "秋后戏柬吴中亲知二首",
            "content": "莫论楚客易悲哀，况值经秋信始回。\r\n抱影不知江上住，连宵微觉浪声来。\r\n镜中白发千梳雪，屋里乌皮一寸埃。\r\n若问身心调伏否，相将都是不燃灰。¤"
        },
        {
            "title": "六月鸳湖饮朱子暇夜归与云娃惜别",
            "content": "寻得伊人在水湄，移舟同载复同移。\r\n心随湖草闲偏乱，愁似横波远不知。\r\n病起尚怜妆黛浅，情来颇觉笑颜迟。\r\n一樽且就新知乐，莫道明朝有别离。"
        },
        {
            "title": "金阊曲",
            "content": "金阊潭水写金波，画烛红楼歌吹多。\r\n长夜牵愁无远近，山塘一望似秋河。"
        },
        {
            "title": "感别半野堂叠前韵",
            "content": "何处珠帘拥莫愁，笛床歌席近书楼。\r\n金炉银烛平原酒，远浦寒星剡曲舟。\r\n望里青山仍北郭，行时沟水向东头。\r\n老怀不为生离苦，双泪无端只自流。"
        },
        {
            "title": "题江月图赠建昌梅子庾（名庆生）",
            "content": "弄月燕子矶，江水明见底。\r\n归客中夜分，橹尽钟逦迤。\r\n至今白玉光，眼花时欻起。\r\n醉吟秋钟诗，此图聊借耳。\r\n心开恍月皎，客好如酒美。\r\n画师隔前身，习气现弹指。\r\n眉宇何微茫，兀傲乃似子。\r\n坐客急捋须，此处不凡矣。\r\n放笔亦自笑，一戏复尔尔。\r\n平生澹荡人，饥饿仅免死。\r\n樽罍遥可呼，瓶罂先见耻。\r\n天公怜寂寞，突兀来快士。\r\n破垣行宝彝，空庖出干胏。\r\n歌仍落金石，管欲迷宫徵。\r\n不辞笑脱颐，应防怒切齿。\r\n此语久欲吞，凭君吐终始。"
        },
        {
            "title": "孙履正履和北上予同舟送之入郡舣舟白莲桥信",
            "content": "凉风一杯酒，明月万里心。\r\n双帆飞度吴苑树，澄江远挂秋河阴。\r\n君过三山向京阙，杨子津楼秋涨没。\r\n广陵豪士邀醉君，期我不来意超忽。\r\n君不见梁园归弄黄河舠，惊沙刮地哀鸿高。\r\n又不见吴郡走马来观试，霜叶覆阶鸦满寺。\r\n壮心簸荡功心疏，剑歌萧条风雨至。\r\n逐君兄弟岁月深，寸心匪石千黄金。\r\n脱衣贳酒君酌斟，君胡不饮心沉吟。\r\n沉吟欲言向余久，旧时好事还能否？黄罗峰头搔首问青天\r\n，逸句惊人落杯酒。\r\n此中二月梨花明，绿莎锦湍飞羽觥。\r\n千林皑皑雪照夜，踏冰响屟空岩声。\r\n玉屏门西初罢射，挥鞭半醉归侵夜。\r\n将军开閤遮马迎，琉璃烛晃金盘炙。\r\n别来耕商甘隐沦，此日感叹伤精魂。\r\n令弟胸怀万人略，结束弓矢干金门。\r\n仲今落魄向侯邸，食鱼有无那可论。\r\n送君江边天迢迢，月明青天生夜潮。\r\n我醉仍眠为君侣，起看日暮阳山雨。\r\n朝来移艇游村南，碧梧苍翠藏精蓝。\r\n龙鳞古木不见日，菱花演漾开风潭。\r\n卷帷散发荫深樾，此时赋诗思清发。\r\n忽然二子就我来，手指月出浮云开。\r\n谿桥石路皎霜雪，顾影踏月心徘徊。\r\n徘徊不眠欲至曙，预愁明日还归去。\r\n白莲桥西题赠君，千载知余送君处。\r\n\r\n【注释】：【原题】：\r\n孙履正履和北上予同舟送之入郡舣舟白莲桥信宿临别题赠\r\n长句"
        },
        {
            "title": "纟互云诗八首次韵",
            "content": "梅飘妆粉听无声，柳着鹅黄看渐生。\r\n雷茁玉尖梳底出，雪堆煤黛画中明。\r\n不嫌昼漏三眠促，方信春宵一刻争。\r\n背立东风意何限，衱腰珠压丽人行。¤"
        },
        {
            "title": "江上送超宗弟游海门",
            "content": "人生良会难再遇，常将骨肉等行路。\r\n昔居山中无世情，汝未胜冠余未娶。\r\n谁知衣食旋相驱，坐令流落那能顾。\r\n频冬岭北厌冰雪，长岁江东足烟雾。\r\n去日艰难真可惜，后来离别知无数。\r\n相逢且暂同遨游，狂波对酒升高楼。\r\n江边女弟留十日，风雨赋诗殊未休。\r\n汝更请为离别吟，试听长歌足哀音，余愁一歌伤汝心。\r\n汝今又向海门去，能识江流深不深。"
        },
        {
            "title": "送李茂修还山省母",
            "content": "男儿远图几年志未得，引领弯弧向属国。\r\n秋风辞家今始归，颜状惨淡气抑塞。\r\n忆昨荐士尚书郎，知尔善射闻四方。\r\n中丞侧耳识名字，辕门长揖生辉光。\r\n西秦猛士产灵夏，长弓大刀仍善马。\r\n令与较射丛万人，齐声共呼出君下。\r\n来趋幕府何逡巡，报国无阶自致身。\r\n里中轻薄休相笑，陶母厨间正苦辛。"
        },
        {
            "title": "戏效长庆律体即事与高文倩",
            "content": "蛾眉蟾月两婵娟，忆遇如花胜会仙。\r\n近逐歌喉须闯席，遥开笑靥待过船。\r\n灯前坠马妆仍好，酒后惊鸿态更偏。\r\n才调直欺文字饮，风骚横逞士夫筵。\r\n闲偎钏迹圆留面，戏剧鞋痕曲印肩。\r\n并背银缸和影坐，对拢香袖熨寒眠。\r\n曾教狂客宵挝鼓，爱着妖童夜辊弦。\r\n笑语偷分鹦舌巧，齿牙明斗贝光鲜。\r\n随车每及霜垂地，送棹何辞雨满天。\r\n累月朱门添酒宴，连朝彩笔废诗篇。\r\n邀来便觉欢无价，忆却方知会有缘。\r\n断送半生心似铁，被君赚作有情颠。"
        },
        {
            "title": "同闻师兄鲍谿父登北高峰宿绝顶僧舍即事",
            "content": "双峰径转石林苍，携客扪萝宿上方。\r\n涧饮断虹明积翠，湖飞片雨乱斜阳。\r\n东来岛屿吞江郭，西去云山指故乡。\r\n夜久禅心同寂历，松风诸岭一何长。"
        },
        {
            "title": "花朝谭生载酒看梅",
            "content": "仙侣移舟晚更邀，兴来东阁是今朝。\r\n竹间老树苔花活，池上繁枝雨点消。\r\n薄暝酒香延澒洞，嫩寒云白护岩峣。\r\n回船秉烛何愁远，拂水崖当第五桥。"
        },
        {
            "title": "正月八日亡妹忌日感述",
            "content": "兼程风雪赴江天，一木音容已隔泉。\r\n归到食贫长并日，看来死别又经年。\r\n更谁同气知余拙，忍复含凄话汝贤。\r\n心欲营斋肠迸断，春光双泪寺门前。"
        },
        {
            "title": "二月上浣同云娃踏青归雨宴达曙用佳字",
            "content": "客来兰气满幽斋，少住春游兴亦佳。\r\n霞引秾桃褰步障，天粘碧草度弓鞋。\r\n烟花径袅婵娟入，山水亭孤竹肉谐。\r\n醉爱雨声笼笑语，不知何事怨空阶。"
        },
        {
            "title": "再过杭州访许成之同鲍谿父话旧",
            "content": "湖头城角雨如麻，宿酒残歌夜斗茶。\r\n自笑经过无此客，欲寻好事更谁家。\r\n留连别梦犹芳杜，早晚归帆已楝花。\r\n人事年光应共惜，相逢烂醉是生涯。"
        },
        {
            "title": "曲中听黄问琴歌分韵八首",
            "content": "歌郎酒客尽知名，画烛红妆作队迎。\r\n檐竹萧萧香閤里，花丛十月坐流莺。\r\n\r\n【注释】：【注释】：\r\n（丝字。）"
        },
        {
            "title": "石冈园杂诗二首",
            "content": "出郭不知远，沿林新笋成。\r\n柳桥尘乍染，枳径雪初明。\r\n客到山云起，鱼跳春水生。\r\n岩扉对轩敞，遥识读书声。¤"
        },
        {
            "title": "孙士徵甘露僧房话旧",
            "content": "雪中分手地，亦在暮江边。\r\n栖泊长如此，心期共渺然。\r\n落帆千步柳，到寺一声蝉。\r\n为扫清谿石，还家与醉眠。"
        },
        {
            "title": "雨后东皋宴集",
            "content": "花溪雨过有樵风，出郭琴尊会瀼东。\r\n万柳晴熏黄曲动，半篙云破绿醅融。\r\n醉吟正好追池上，啸傲何嫌入竹中。\r\n此地春游多乐事，新知难值故交同。"
        },
        {
            "title": "清明拜张二丈墓（同子柔作）",
            "content": "去年寒食杏花新，扶杖犹同过北邻。\r\n酒熟欲浇中圣客，花红来哭下泉人。\r\n白杨但种看成柱，蒲柳虽存合作尘。\r\n更有伤心无可道，空山一别六回春。"
        },
        {
            "title": "时命",
            "content": "少小曾嗟时命违，不才敢齿宦情微。\r\n半生空长蓬三径，几死真成樗十围。\r\n马骨岂须酬美价，虎头终亦悔雄飞。\r\n残年莫计无归着，处处春山满蕨薇。"
        },
        {
            "title": "仲夏偶过长蘅水槛即事",
            "content": "轻舟出郭信风扬，过雨陂塘五月凉。\r\n山槛水添平入户，野亭树密远生香。\r\n村中客少过逢简，醉后情深笑语长。\r\n频到不须仍载酒，自煎花乳闲黄粱。"
        },
        {
            "title": "客愁",
            "content": "客心降尽转悠悠，见月闻歌已不愁。\r\n当日绛唇空寂寞，何时雪顶共依投。\r\n衰年自照犹残烛，长夏行吟祇敝裘。\r\n送远可能忘故国，浮云西北有高楼。"
        },
        {
            "title": "曹季野余抡仲招集古岩寺洗泉即事",
            "content": "结伴携壶集小亭，砂瓶活火试中泠。\r\n乳浮瓯面雪花白，石现潭心天骨青。\r\n远出俗尘堪洗耳，闲窥容发悔劳形。\r\n当歌尚喜清狂在，免使群贤笑独醒。"
        },
        {
            "title": "题画（题帕二绝）",
            "content": "客路无媒类转逢，人间薄命是丹枫。\r\n胭脂纵似桃花色，难挽春光二月红。"
        },
        {
            "title": "听曲赠赵五老四首（太仓人。名淮，字长源，",
            "content": "逐调安排见典刑，缘情巧妙是心灵。\r\n寄言度曲红颜子，白却髭须始解听。\r\n\r\n【注释】：【原题】：\r\n听曲赠赵五老四首（太仓人。名淮，字长源，号瞻云。善\r\n医，能诗）"
        },
        {
            "title": "题诘溪郁振公梅花草堂二首",
            "content": "何人曾送草堂赀，几首巡檐索笑诗。\r\n东阁去逢春动候，西溪邀宿月明时。\r\n山空翠袖禁寒薄，雪紧青灯放焰迟。\r\n烟角霜钟断消息，窗前一夜为相思。"
        },
        {
            "title": "和牧斋观剧四首次韵",
            "content": "山中还往亦无期，行乐何缘不暂随。\r\n顾曲那禁穷相眼，狂言容迕破颜时。\r\n一群娇鸟花相逐，四壁寒蝇冻似痴。\r\n少小也谙曹植舞，灯前长袖自倭迟。¤"
        },
        {
            "title": "西湖杂题二首",
            "content": "不上渐江又过春，家山云水想难真。\r\n米颠墨法休相较，一段荒寒自损神。"
        },
        {
            "title": "十四夜和招友人",
            "content": "水边林外夕阳楼，已分残年伴送秋。\r\n谁谓孤云亡住著，自吟丛桂可淹留。\r\n剩添风月闲家具，凭占烟波小钓舟。\r\n君肯放忙相料理，不妨斜日到林丘。"
        },
        {
            "title": "朝云诗五首",
            "content": "林风却立小楼边，红烛邀迎暮雨前。\r\n潦倒玉山人似月，低迷金缕黛如烟。\r\n欢心酒面元相合，笑靥歌颦各自怜。\r\n数日共寻花底约，晓霞初旭看新莲。¤"
        },
        {
            "title": "同方季康栖虎丘铁佛房即事",
            "content": "山中客到栖山寺，时有兰舟载酒迎。\r\n丰草卧来元似鹿，春花飞尽只啼莺。\r\n水边人簇新图见，月出歌残旧恨生。\r\n闲夜泬寥清磬后，荒萤野沼自纵横。"
        },
        {
            "title": "曲中听黄问琴歌分韵八首",
            "content": "初学莺簧响露梢，还疑凤吹拂云）。\r\n金屏笑剧如花女，红豆凭将记曲抛。\r\n\r\n【注释】：【注释】：\r\n（牙字）。"
        },
        {
            "title": "次韵和牧斋移居六首",
            "content": "百年一宿总蘧庐，憔悴何堪倚卜居。\r\n秋水濠间问园吏，桃花源上狎秦渔。\r\n卧游四壁神仙画，行把残编老易书。\r\n屋上青山依旧色，新泉冷冽味何如。"
        },
        {
            "title": "七夕同受之坐雨偶吮墨作中峰夜雨因忆拂水山",
            "content": "山郭拏舟夜别师，竹房松阁总幽期。\r\n影堂月落泉呜咽，无复疏帘看弈戺。\r\n\r\n【注释】：【原题】：\r\n七夕同受之坐雨偶吮墨作中峰夜雨因忆拂水山居旧事漫书\r\n口号二首"
        },
        {
            "title": "和牧翁宿方给谏旧馆有怀孟阳",
            "content": "归来锦里夜留宾，小筑南漪狎所亲。\r\n冢上仙人但冥漠，灯前兄弟半埃尘。\r\n河山邈邈生刍阔，风雨绵绵别泪频。\r\n青眼新知今白首，经过何事不伤神。"
        },
        {
            "title": "东庵夜归作霜月寒林",
            "content": "烟萝一径入僧寮，谁冒寒风共寂寥。\r\n柏子满庭铺柳叶，月明人影在空条。"
        },
        {
            "title": "和时圣昭兼酬刘原博",
            "content": "劳生真厌老来忙，但喜残年相见长。\r\n禁火风光春断酒，浴蚕时月夜舂粮。\r\n陶公日没思燔烛，仲子辰佳可命觞。\r\n独爱幽栖身懒动，敢将衰病学嵇康。"
        },
        {
            "title": "十六夜登瓜洲城看月怀旧寄所亲",
            "content": "十年曾宿焦山寺，浪急天寒少客行。\r\n明日片帆仍远道，一时双眼复孤城。\r\n暮山欲尽离尊歇，黄叶全稀白发生。\r\n别后故人无限忆，隔江同见月初盈。"
        },
        {
            "title": "纟互云诗八首次韵",
            "content": "朝檐天外鹊来声，夜烛花前太喜生。\r\n婪尾宴收灯放节，扫眉人到月添明。\r\n香尘澒洞歌梅合，钗影差池宿燕争。\r\n等待揭天丝管沸，彩云縆定不教行。¤"
        },
        {
            "title": "听曲赠赵五老四首（太仓人。名淮，字长源，",
            "content": "好友相邀不用催，况闻君到我须陪。\r\n茶香酒辣浑闲事，且趁朝凉听一回。\r\n\r\n【注释】：【原题】：\r\n听曲赠赵五老四首（太仓人。名淮，字长源，号瞻云。善\r\n医，能诗）"
        },
        {
            "title": "次韵寄子柔兄兼柬所亲",
            "content": "东林还往近如何，客里春寒忽忽过。\r\n望远不堪芳草遍，开书应对落花多。\r\n天边帆影扬州路，雪后江声滟滪波。\r\n为报心情萧飒尽，相逢无复旧悲歌。"
        },
        {
            "title": "书去年临别画疏林暮鸦与季康",
            "content": "荒林几点隔江山，犹是离心落照间。\r\n从此邗沟自明月，寒鸦无数夜飞还。"
        },
        {
            "title": "甲戌元日闻鸡警悟一首",
            "content": "风雨山楼鸡喔然，一声中夜感流年。\r\n春生柏子心枯后，香到梅花鬓雪边。\r\n赴壑蛇难遮尾驻，脱池鱼好救头燃。\r\n心空唯有庞居士，解得饥飧与困眠。"
        },
        {
            "title": "早春同茂修过东林庄居",
            "content": "斜日轻舟远背城，野中一见一含情。\r\n乍过门巷多相似，遥识衣冠已出迎。\r\n岸岸水生芳草绿，家家梅向晚天清。\r\n频来自觅题诗处，绕槛巡檐仔细行。"
        },
        {
            "title": "曲中听黄问琴歌分韵八首",
            "content": "夜扫歌楼集钿车，白头占曲点红牙。\r\n梁间三日余音在，偷得新腔遍狭邪。"
        },
        {
            "title": "宿南屏柬城中朋旧",
            "content": "南屏云木晚苍苍，潦倒交情未可忘。\r\n药裹春携停楚帆，山经秋写属吴装。\r\n寒灯正字风驱叶，轻箑斜题雨漏床。\r\n林月池凉廿年地，肯来随意宿僧房。"
        },
        {
            "title": "答朱子暇见访同牧斋次韵三首（庚午春）",
            "content": "招得无家一布袍，留连酒圣狎诗豪。\r\n林端水聒归潭静，云里峰来跂石高。\r\n晓案晴光研竹露，夜瓢明月煮松涛。\r\n山中入夏先凉冷，便约湖心弄小舠。¤"
        },
        {
            "title": "书去春画钟陵霁雪",
            "content": "帝城灯罢雪嵯峨，二月风光峭未和。\r\n驰道残霙犹骇马，龙池新柳已如鹅。\r\n蒋山出雾春罗薄，秦水含星晓镜多。\r\n日暮歌钟何处发，五侯门馆夜经过。"
        },
        {
            "title": "蓬户",
            "content": "蓬户居然昼不开，消忧佳客数能来。\r\n水晶盐尽调冰屑，新酝缸倾杂旧醅。\r\n雄辩满筵才五斗，挥毫落纸更三杯。\r\n人生莫论无多屐，相见何妨日几回。"
        },
        {
            "title": "雨中宿受之馆惜别",
            "content": "别馆风花急，停舟问数移。\r\n莫辞经夜宿，已值暮春时。\r\n身远归难定，家贫出每迟。\r\n消魂南浦上，不觉泪如丝。"
        },
        {
            "title": "桃树下作",
            "content": "残春已过八十日，桃树初开三五枝。\r\n瞥眼红颜刚一笑，举头纤月正如眉。\r\n未缘悟道空身老，宁复还家歊面衰。\r\n闻说城边新买得，隔花流水一茅茨。"
        },
        {
            "title": "李洋河舟中戏为俚体遣意",
            "content": "半似春还半似秋，不成估舶不成游。\r\n幸无冰雪伤离思，且有云山遮客愁。\r\n远雁如尘飞水面，乱帆疑叶下吴头。\r\n明年更鼓潇湘柁，老泪凭添万里流。"
        },
        {
            "title": "昆山响梵阁怀季常上人游九峰二首",
            "content": "九峰几点小窗间，知尔遥临泖上山。\r\n同是爱山须尽兴，闲云且莫自飞还。"
        },
        {
            "title": "题诘溪郁振公梅花草堂二首",
            "content": "竹寒沙碧堂成处，移得官梅绕屋栽。\r\n未到花时留客坐，恰当人日寄诗来。\r\n出郊路熟香偏早，傍舍春生水正回。\r\n湖畔垂垂天欲雪，乡愁驿信两相催。¤"
        },
        {
            "title": "送侯豫瞻谒选",
            "content": "十见家园春草芳，才看通籍谒明光。\r\n骅骝道路争年少，乌鸟庭帏恋日长。\r\n衣上不劳慈母线，禁中犹惮直臣章。\r\n欲知世美承颜在，图史从来许范滂。"
        },
        {
            "title": "冬至月下即事",
            "content": "去秋寒早天多雪，今夕冬暄月似春。\r\n淡境味长堪送老，醉乡户小恰容身。\r\n客中两度逢南至，酒后终宵向北辰。\r\n莫笑杞人忧国泪，时看云物一沾巾。"
        },
        {
            "title": "七夕同受之坐雨偶吮墨作中峰夜雨因忆拂水山",
            "content": "漱壑淘林殷户雷，冥冥松际失崔嵬。\r\n山窗五月寒如水，知是湖桥暮雨来。\r\n\r\n【注释】：【原题】：\r\n七夕同受之坐雨偶吮墨作中峰夜雨因忆拂水山居旧事漫书\r\n口号二首"
        },
        {
            "title": "七夕怀平仲扬州",
            "content": "江边一别两悠悠，湖上想思且滞留。\r\n千里星河同此夜，廿桥明月自三秋。\r\n无由结伴还乡国，况欲因人作远游。\r\n潦倒更于何地会，见君空已雪盈头。"
        },
        {
            "title": "题张仲复西康草堂",
            "content": "我爱城西张仲居，天寒鸟雀下阶除。\r\n弹琴响动游山帖，隐几风开种树书。\r\n留客添灯尝蜜酒，呼儿吸水煮河鱼。\r\n寻常自爱吾庐好，若到君家愧不如。"
        },
        {
            "title": "载伎重游王潭马砦岩",
            "content": "疏松历落映层台，绿字岩间覆锦苔。\r\n谁扫青天屏障出，独摇红粉酒船来。\r\n歌移滩下凉风入，诗借峰头暮雨催。\r\n此日川光容易夕，相呼秉烛莫言回。"
        },
        {
            "title": "元日同唐孟先垫巾楼晏坐",
            "content": "不知残腊即春朝，时见村翁过野桥。\r\n欲访寒梅愁信远，稀闻爆竹觉人遥。\r\n自开画幅闲寻壑，共对铜瓶晚听潮。\r\n释子诗朋相间信，莫嫌还往日萧条。"
        },
        {
            "title": "十月二日亲朋拏舟追饯有同至昆山者时谿父卧",
            "content": "郭外西风片雨晴，灯前倚棹百壶清。\r\n纤纤初月生寒细，淅淅残潮到晓平。\r\n旅病祇悬遥夕梦，送归还上小山行。\r\n共知别后嵇康懒，况隔衡阳少雁声。\r\n\r\n【注释】：【原题】：\r\n十月二日亲朋拏舟追饯有同至昆山者时谿父卧病寺中"
        },
        {
            "title": "雨中太仓津亭别子柔泊舟昆山",
            "content": "海近雨冥冥，分携怆驿亭。\r\n朋情春更觉，酒气别能醒。\r\n潮满炊烟白，山移睥睨青。\r\n还乡无限意，寂寞向郊坰。"
        },
        {
            "title": "周敏仲同客过拂水庄阻风山厨萧寂戏作",
            "content": "烈风振山石欲落，亭午高眠缩双脚。\r\n髯郎叩门二客俱，好事经耳宛如昨。\r\n青春豪丝醉白发，绿水华灯荡朱阁。\r\n米家船从何处来，但说东皋好林薄。\r\n朱门如山酒肉待，却犯颠风抵穷壑。\r\n缆舟尽日不得去，白浪喧豗断烟郭。\r\n自巡寒庖有湿苇，走问东家无郭索。\r\n樵苏清淡亦恒事，倚壁呻吟如可怍。\r\n老夫犹云幸免俗，且未烧琴思煮鹤。"
        },
        {
            "title": "十三夜叠前韵",
            "content": "云軿月驾要人收，合着亭台在上头。\r\n曳影轩窗含远瀑，行空阿阁俯高秋。\r\n招延风物争人胜，揽驻湖山放月流。\r\n何得更言官酝美，世间应笑鹤扬州。"
        },
        {
            "title": "感春",
            "content": "少小兹晨喜欲狂，相邀结束踏春场。\r\n暗思豪兴随年减，空愧浮生向老忙。\r\n游队懒追依酒伴，歌棚嫌闹憩僧房。\r\n明年祇有还山约，愿醉松傍与竹傍。"
        },
        {
            "title": "阊门访旧作",
            "content": "怅望吴阊百里余，故园兄弟日应疏。\r\n多年华鬓丝相似，三月春愁水不如。\r\n歌扇旧分桃叶渡，钓船今傍藕花居。\r\n扫眉才子何由见，一讯桥边女较书。"
        },
        {
            "title": "庚辰十二月二日虞山舟次值河东君用韵辄赠",
            "content": "翩然水上见惊鸿，把烛听诗讶许同。\r\n何意病夫焚砚后，却怜才子扫眉中。\r\n菖蒲花发公卿梦，芍药春怀士女风。\r\n此夕樽前相料理，故应恼彻白头翁。"
        },
        {
            "title": "八月十二夜次牧斋韵（秋水阁初成，共凭阑作",
            "content": "湖山风月属新收，一片高寒百尺头。\r\n试手步檐曾不夜，振衣风磴已知秋。\r\n平疑素魄来窥发，直上青天可溯流。\r\n何处鹊飞还绕树，八年看我走三州。\r\n\r\n【注释】：【原题】：\r\n八月十二夜次牧斋韵（秋水阁初成，共凭阑作）"
        },
        {
            "title": "纟互云诗八首次韵",
            "content": "夜半空阶细雨声，晓寒池面绿萍生。\r\n悠悠春思长如梦，耿耿闲愁欲到明。\r\n三月天涯芳草歇，一番风信落花争。\r\n茫茫麦秀西郊道，不见香车陌上行。¤"
        },
        {
            "title": "朝云诗五首",
            "content": "邀得佳人秉烛同，清冰寒映玉壶空。\r\n春心省识千金夜，皓齿看生四座风。\r\n送喜觥船飞错落，助清弦管斗玲珑。\r\n天魔似欲窥禅悦，乱散诸华丈室中。¤"
        },
        {
            "title": "答江似孙谢遗锦衾（叠用寒字）",
            "content": "曾无文绮赠交欢，聊尔同裯恋一寒。\r\n长枕正思裁十幅，高眠尽可拥三竿。\r\n休嫌吟苦蒙时污，应笑书痴画处刓。\r\n博得新诗酬锦段，衙斋传比练裙看。¤"
        },
        {
            "title": "子柔将归忆别漫赋",
            "content": "巷南秋雨过君家，独掩闲门几日斜。\r\n无那别来偏皎月，即看归到负黄花。\r\n春江在眼新安郭，暮雪惊心梁苑沙。\r\n欲去念君仍未决，穷愁相见莫相嗟。"
        }
    ]
}