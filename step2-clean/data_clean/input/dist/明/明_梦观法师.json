{
    "dynasty": "明",
    "author": "梦观法师",
    "intro": "",
    "items": [
        {
            "title": "题谿山小隐图",
            "content": "自我初涉浮丘峰，十年往还如梦中。\r\n向来门旧半白发，只有山色当时同。\r\n青橙丛边数间屋，夜夜白云檐下宿。\r\n道人心境云共闲，啸傲云林谢尘俗。\r\n桥头野客行迟迟，归来似有东林期。\r\n一声清磬万山暝，知是上方禅定时。"
        },
        {
            "title": "舜江杨邦彦家扁二首次刘允若韵",
            "content": "十里烟沙接野塘，五株垂柳覆萝墙。\r\n宦情都付河东老，往事休谈洛下庄。\r\n翠影连云春正晚，莺声到梦日初长。\r\n相邀须待花飞尽，倦客愁多易感伤。\r\n\r\n【注释】：【注释】：\r\n（右午桥柳庄。）"
        },
        {
            "title": "吴山观潮次刘本中韵",
            "content": "谁扶砥柱障狂澜，谩向江亭酹酒看。\r\n风力拔山鼍鼓震，雨声摇海蜃楼寒。\r\n寻常鸥鹭知何在，多少鱼龙不自安。\r\n独爱刘叉词赋好，伍王祠下更凭栏。"
        },
        {
            "title": "寄铁厓先生二首（时留京总裁礼乐书）",
            "content": "蓬莱宫阙五云东，龙虎山川锦幛中。\r\n尽说黄金延郭隗，谁知白璧起申公。\r\n春秋衮钺诸侯惧，南北车书万国同。\r\n却望钧天才咫尺，一琴凉月写松风。¤"
        },
        {
            "title": "题钱选画",
            "content": "太峰青莲高，千仞苔壁古。\r\n招提隔层云，孤径入深坞。\r\n钟鸣谷口风，木落溪上雨。\r\n何处夜猿啼，归帆下秋浦。"
        },
        {
            "title": "讲经台",
            "content": "乞食归来坐暝鸦，谈经每到白牛车。\r\n东风柳絮吹晴雪，犹想天宫酌宝花。"
        },
        {
            "title": "怀友（二首）",
            "content": "湖草青青上客舟，辛夷花老麦初秋。\r\n一春多少怀人梦，半在乡山雨外楼。"
        },
        {
            "title": "次韵答叶夷仲",
            "content": "大荒南去渺烟沙，万里曾乘奉使槎。\r\n得句多留支遁室，藏书未减邺侯家。\r\n风清晓殿陈三策，日静秋庭判五花。\r\n惆怅西斋凉月夜，山柈谁共荐槐芽。"
        },
        {
            "title": "送友人归上沙",
            "content": "四月南风吹白沙，春江游子思无涯。\r\n读书未筑樵东舍，送客先归海上槎。\r\n万里黄尘悲战马，满城红雨乱飞花。\r\n伤心不折湖边柳，更待重来驾小车。"
        },
        {
            "title": "待旦轩为指挥作",
            "content": "东方将军文且武，一片丹心思报主。\r\n主恩未报不遑宁，起坐辕门待天曙。\r\n城头落月照西营，明星烂然河汉横。\r\n披衣耿耿不成寐，南埭鸡鸣朝已盈。\r\n丈夫立功垂不朽，著鞭岂在他人后。\r\n骅骝骤去疾于风，金印悬来大如斗。\r\n击剑高歌夜气浮，剑光凛凛横清秋。\r\n长缨系取单于颈，巨杯擎出月支头。\r\n将军才华灿云锦，军中更置婆留枕。\r\n太平天子尚宵衣，我独胡为自安寝。"
        },
        {
            "title": "题画（二首）",
            "content": "石林霜叶锦斓斑，南村北村秋意闲。\r\n道士庄前一声笛，放翁艇子出三山。"
        },
        {
            "title": "题张伯雨初阳台倡和卷",
            "content": "笙管声沉彩凤飞，朝阳出海散晴晖。\r\n一时文物推延祐，五夜丹光起太微。\r\n岁月无情诗卷在，山川如故昔人非。\r\n只应湖上梅花月，照见荒台独鹤归。"
        },
        {
            "title": "鰕子禅",
            "content": "杖藜何处问鰕禅，回首胥村锁暮烟。\r\n一曲渔歌秋浦外，腥风吹满渡头船。"
        },
        {
            "title": "寄题云屋",
            "content": "浮丘山下见刘蕡，每说交游独念君。\r\n鼠尾谩夸狂博士，虎头谁识旧将军。\r\n孤舟夜雪临丹壑，破屋秋风补白云。\r\n我是玉山堂上客，几时呼酒细论文。"
        },
        {
            "title": "题画（二首）",
            "content": "积雨平原烟树重，翠厓千丈削芙蓉。\r\n招提更在秋云外，只许行人听晓钟。"
        },
        {
            "title": "沪渎垒",
            "content": "隆安疆土已瓜分，犹拥孤军戍海滨。\r\n怅望忠魂招不返，断鸿啼雨入秋云。"
        },
        {
            "title": "送莹中住山东华严寺",
            "content": "恭承王命出岩阿，岁晏江亭奈别何。\r\n天下好山齐鲁胜，济南名士古今多。\r\n帆将落日寒收港，马蹴层冰晓度河。\r\n好播玄风参国化，春城钟鼓答弦歌。"
        },
        {
            "title": "秋夕病中",
            "content": "夕云敛中天，月出万象正。\r\n九野声影消，平湖湛寒镜。\r\n惊风着露草，栖萤光不定。\r\n尝新感时物，金气飒已应。\r\n扶羸卷前幔，销肌怯虚静。\r\n忧来复就枕，萧条发孤咏。"
        },
        {
            "title": "题方方壶画",
            "content": "方壶老人年九十，醉把金壶倾墨汁。\r\n染得蓬莱左股青，烟雾空蒙树犹湿。\r\n危桥过客徐徐行，白石下见溪流清。\r\n仙家楼馆在何处，云中仿佛闻鸡声。\r\n古台苍苍烟景暮，药草春深满山路。\r\n招取吹笙两玉童，我欲凌风从此去。"
        },
        {
            "title": "送冯以清调成都卫知事",
            "content": "越客传来浙上书，故人阙下拜新除。\r\n荆门马度霜清后，峡口猿啼月上初。\r\n铁箸灰寒参画外，戈船风动笑谈余。\r\n清秋幕府多闲日，为访文贞旧隐居。"
        },
        {
            "title": "寄宋无逸先生",
            "content": "草《玄》阁上扬夫子，每说江南宋玉才。\r\n凤阙书来船北上，蛮谿花发马南回。\r\n青衫无泪沾歌袖，白发多情照酒杯。\r\n处士一星云雾里，客楼东望几徘徊。"
        },
        {
            "title": "题柯博士竹",
            "content": "元统才人总寂寥，奎章遗墨尚风标。\r\n钧天梦落江南远，肠断云中紫玉箫。"
        },
        {
            "title": "三月廿八日早渡浙江",
            "content": "尘事萦心不暂安，天涯忧抱若为宽。\r\n人因病久交游绝，士到名成出处难。\r\n水国鸡鸣催客渡，山城花落送春残。\r\n会当一壑忘情去，得共云松老岁寒。"
        },
        {
            "title": "过何氏山林",
            "content": "十年海国厌风波，地老天荒此地过。\r\n白发几人江左老，青山无恙越中多。\r\n社寻庐阜沙门远，诗爱杨州水部何。\r\n要看仙家棋局散，不妨松下烂樵柯。"
        },
        {
            "title": "怀友（二首）",
            "content": "送尽梨花雪满林，坐来桐树绿成阴。\r\n十年故旧如云散，一夜春愁似海深。"
        },
        {
            "title": "待月轩为式藏主作",
            "content": "月出青松林，照我松下户。\r\n床前光未满，裴回更延伫。\r\n莲漏下初更，绿烟散东坞。\r\n浩歌步中庭，衣露湿如雨。"
        },
        {
            "title": "题赵希远画蟠松玉兔图子昂赵公鉴记",
            "content": "天水王孙重毫素，爱写蟠根万年树。\r\n上有徂徕五色云，下有中山双白兔。\r\n清阴散作秋满林，咫尺高堂起烟雾。\r\n丹桂吹香野菊黄，玉叶金枝乱无数。\r\n迢迢锦水泛苍凫，漠漠青天飞雪鹭。\r\n人间画手非不多，自是王孙得真趣。\r\n浮玉山人列仙侣，雅与王孙同出处。\r\n妙昼题来字字真，兵后收藏乃奇遇。\r\n宣和遗谱世莫传，艮岳荒凉风景暮。\r\n眼中人事已非前，画里山川尚如故。\r\n老我披图一怆然，落日长歌吊南渡。"
        },
        {
            "title": "弘上人蓄秋山图",
            "content": "万峰霜晴翠如洗，峰底行云度流水。\r\n西北高楼爽气边，江南落木秋声里。\r\n兼葭潮长鱼在梁，白鸥飞尽天茫茫。\r\n松根丈人读书处，时有疏钟来上方。\r\n仙槎影没银汉远，木末芙蓉为谁剪。\r\n何处凉风送客船，归来似是东曹掾。\r\n东曹颇笑未识机，挂帆直待鲈鱼肥。\r\n山川摇落已如此，不信草露沾人衣。\r\n平生画手不可遇，坐阅新图得真趣。\r\n题诗寄与沃州僧，吾亦买山从此去。"
        },
        {
            "title": "题珉上人所藏嘉定历",
            "content": "一从杭汳隔风尘，四见南朝凤历新。\r\n战士淮襄悲割土，残民河洛望颁春。\r\n淹留岁月周家统，牢落乾坤夏正寅。\r\n莫说当年郊祀地，吴山烟草更愁人。"
        },
        {
            "title": "正月十五钟山书事并简陶礼部",
            "content": "上念群灵殒劫灰，法筵亲向蒋陵开。\r\n云垂五采金仙降，灯拥千官玉辇来。\r\n旌旆影寒香旖旎，箫《韶》声转月徘徊。\r\n清朝盛典谁能记，白发词臣汉史才。"
        },
        {
            "title": "题张一村画山阴岩壑图",
            "content": "张侯写山工写奇，笔力可追黄大痴。\r\n鲈鱼江头一斗酒，墨花散作秋淋漓。\r\n前峰崒嵂如束笋，后峰盘拏来不尽。\r\n突马方惊滟滪高，啼猿忽觉蓬莱近。\r\n水枫离离开锦屏，峡泉历历鸣瑶筝。\r\n幽葩自炫晨露洁，小草不奈繁霜零。\r\n兵余僧舍总摇落，何意空林见楼阁。\r\n十年碌碌走湖城，重忆山阴旧岩壑。\r\n秋来日日愁炎蒸，解衣思濯松风清。\r\n轻包短锡从此去，何处水边无月明。"
        },
        {
            "title": "赤乌碑",
            "content": "爱寻碣石访重玄，三国遗文已邈然。\r\n翻忆中郎黄绢字，夕阳江上浪滔天。"
        },
        {
            "title": "二月三日泊瓜州渡与吴庵同赋",
            "content": "淮烟漠漠夕阳收，楚树昏昏翳客舟。\r\n风度钟声来北固，帆将灯影过扬州。\r\n云销碧海天无际，波撼金山地欲浮。\r\n独恨壮游非昔日，满江风露夜如秋。"
        },
        {
            "title": "寄铁厓先生二首（时留京总裁礼乐书）",
            "content": "先生谢客居东里，使者传宣拜下床。\r\n乐府谩推梁子范，礼经须问鲁高堂。\r\n酒须挏马来光禄，赋到龙旗说太常。\r\n赐老鉴湖犹有待，山阴茅屋未凄凉。"
        },
        {
            "title": "偶地居为瑾师赋",
            "content": "有生如浮云，闲踪本无着。\r\n出门随所之，去住安可托。\r\n茫茫三界内，百年同旅泊。\r\n瑾师了空相，偶地得余乐。\r\n去岁辞东州，今晨往南郭。\r\n山褐秋风凉，林钟暮烟薄。\r\n何处觅禅栖，孤筇遍前壑。"
        },
        {
            "title": "十七日谢恩奉天门",
            "content": "金殿重重护采霞，天门赐坐拥袈裟。\r\n尚方晨钵分云子，中使春杯献乳花。\r\n雉尾风清天咫尺，螭头香暖雾横斜。\r\n圣恩特许还山蚤，官柳黄时喜到家。"
        },
        {
            "title": "答王叔润",
            "content": "天禄燃藜懒校经，鹢舟随处泊鸥汀。\r\n西风举扇无王导，东海移家有管宁。\r\n溪雨初晴云更白，湖霜未落草犹青。\r\n客楼寂寞江天外，几度遥瞻处士星。"
        },
        {
            "title": "题任少监百马图",
            "content": "敦煌水涸龙驹伏，未央厩前秋草绿。\r\n驴驼负石玉门关，旧苑空馀三十六。\r\n忆昔高皇马百匹，騊駼车府无监牧。\r\n只留太仆掌天闲，不许田驽食民谷。\r\n古来贵良不贵多，须信俭余奢不足。\r\n任监手画百骅骝，五色如云散平陆。\r\n八月风高水草甘，饮啮舒闲肆驰逐。\r\n骓黄莫复辩，水叶风花乱人目。\r\n任公生遭太平世，结思驱毫逞神速。\r\n四海无虞百将闲，无乃图形华山麓。\r\n吾闻善相东门京，坐阅群龙眼如烛。\r\n帛家口齿谢家鬃，皎皎那容在空谷。\r\n争如下乘得休安，骨相虽凡好毛肉。\r\n杏花烟外柳阴中，绊络无加饱刍粟。\r\n呜呼此画世已稀，徒有千金未轻鬻。\r\n老矣支郎俊气销，抚卷空歌天马曲。"
        },
        {
            "title": "虚亭秋月为实上人作",
            "content": "幽庭坐虚寂，月出青松林。\r\n流光入禅户，凉思满衣襟。\r\n六根净无垢，万境亦消沉。\r\n荡兹着有想，快我遗世心。\r\n浩歌《秋水篇》，聊续寒山吟。"
        },
        {
            "title": "次龙门韵并柬宋宪章钟仲渊",
            "content": "雪后龙门步早春，老禅风骨净无尘。\r\n鹍弦白雪吟《山鬼》，茧纸乌丝写《洛神》。\r\n天近可招牛渚客，月明长送虎溪人。\r\n钟繇宋玉工词翰，来往风流莫厌频。"
        },
        {
            "title": "赋得讲经台送石田禅师之虎丘",
            "content": "讲经台，台何高。\r\n关中圣者说法处，琪园白日天花飘。\r\n千年化迹精灵聚，碧草不侵台下土。\r\n听法游仙去复回，诗魂夜夜啼秋雨。\r\n青山削壁势欲冘，剑花照水芙蓉开。\r\n霸业如烟去无迹，象龙还绕香云堆。\r\n君登讲经台，我折白门柳。\r\n吴歌江上来，不必阳关酒。\r\n月明钟鼓响空山，白石累累齐点首。"
        },
        {
            "title": "螺山隐士歌",
            "content": "螺山有隐士，飘飘仙者徒。\r\n朝游螺之巅，暮息螺之隅。\r\n红尘拂落身外事，白首读尽人间书。\r\n不骑琴高鲤，不钓任公鱼。\r\n手披演雅篇，架列山海图。\r\n蛾司漫给五斗黛，蛤浦岂羡双明珠。\r\n槐台封侯笑蝼蚁，楚关脱网怜蜘蛛。\r\n人言大隐隐朝市，小隐螺山无乃是。\r\n何物老病香山翁，隐作流官良可鄙。\r\n酌螺之杯隐螺几，坐对螺山净如洗。\r\n钿屏矗矗镜边来，佛髻峨峨望中起。\r\n千林飞翠散晴空，半岛寒云浸秋水。\r\n我寻螺山居，遂识螺山路。\r\n一见螺山人，再诵螺山句。\r\n纷纷草堂文，悠悠遂初赋。\r\n丈夫无远谋，千载何足慕。\r\n我本逍遥人，亦有罝网虑。\r\n买山每寄沃州书，寥落江乡叹迟暮。\r\n江乡寥落不可留，便当卜尔山之幽。\r\n安得神鳌负山去，共踏青螺海上游。"
        },
        {
            "title": "钱舜举画黄花翠竹",
            "content": "拟买陶家地一弓，却看图画感秋风。\r\n向来翠竹黄花圃，多在空山暮雨中。"
        },
        {
            "title": "寄戴伯贞",
            "content": "东望湘云客思多，故人归计近如何？江都夜月琼花梦，海\r\n国蛮烟荔子歌。\r\n落日麒麟犹草野，沧江鸥鸟亦风波。\r\n碧桃窗下听春雨，谁肯金貂换绿蓑？"
        },
        {
            "title": "过张侯旧宅",
            "content": "画戟门开宿草新，一过此地一沾巾。\r\n归来燕子惊新主，开到梨花又暮春。\r\n雨榻无因连海曲，星槎何处泊天津。\r\n梦中相见犹平昔，翻讶传来信未真。"
        },
        {
            "title": "题倪元镇墨竹次郑德名韵",
            "content": "渭水秋声动万竿，小窗新雨一枝寒。\r\n坡仙老去风流尽，谁向何山秉烛看。"
        },
        {
            "title": "戴胜",
            "content": "青林暖雨饱桑虫，胜羽离披湿翠红。\r\n亦有春思禁不得，舜花枝上诉东风。"
        },
        {
            "title": "峨眉高一首奉蜀王令旨题峨眉山图",
            "content": "峨眉高，高插天，百二十里烟云连。\r\n盘空鸟道千万折，奇峰朵朵开青莲。\r\n黄金狮座耸岌岌，白银象驾来翩翩。\r\n晨钟暮鼓何喧阗，风林水鸟皆谈玄。\r\n牛崖阴雾见玉佛，六时天乐朝金仙。\r\n月轮挂树光团团，平羌影落秋波寒。\r\n目前胜景不可状，画图仿佛移岩峦。\r\n吾王此地受封国，大法付嘱从灵山。\r\n愿忆灵山当日语，五十四州均化雨。\r\n化雨慈云满锦城，佛刹王宫同安堵。\r\n峨眉高，高万古。"
        },
        {
            "title": "题云门翠微深处",
            "content": "溪阁重重翠崦遮，无时云气湿袈裟。\r\n千峰树色藏朝雨，六寺钟声送晚鸦。\r\n笔冢天寒收柿叶，茶坛风落扫松花。\r\n倦游每忆消闲地，早晚扁舟向若耶。"
        },
        {
            "title": "次韵怀冷泉禅师",
            "content": "八年京国雁书沉，每见游僧问好音。\r\n已喜法支流日本，剩传诗价到鸡林。\r\n马嘶赤拨晨朝散，花落氍毹午定深。\r\n今雨不来春又暮，鹫峰烟树绿成阴。"
        },
        {
            "title": "题风雪归庄图",
            "content": "北风号枯林，寒云没西岭。\r\n归翁雪满笠，欲渡愁日暝。\r\n孤舟断矶下，惊浪无时静。\r\n遂令世外人，感此画中景。"
        },
        {
            "title": "金山寺",
            "content": "神禹开天堑，中流碣石存。\r\n蓬莱分左股，滟滪失孤根。\r\n驿骑催官渡，风帆拂寺门。\r\n瓮城灯火近，钟鼓报黄昏。"
        },
        {
            "title": "灵谷寺法会应制",
            "content": "寒岩草木正严冬，一日春回雨露浓。\r\n安石故居遗雪竹，道林新塔倚云松。\r\n木鱼声断催朝饭，铜鼎香消起暮钟。\r\n千载奎文留秘藏，天光午夜照金容。"
        },
        {
            "title": "题王冕画梨花鸟",
            "content": "双鸟交交语晚晴，东阑花发近清明。\r\n梨园弟子伤春去，一夜新愁白发生。"
        },
        {
            "title": "游白塔寺次伯温刘先生韵",
            "content": "春草禅扃路欲迷，白头感慨故宫西。\r\n钟声送尽寒潮水，月落冬青杜宇啼。"
        },
        {
            "title": "过海上吊曹橘中",
            "content": "世事如棋过眼新，重来不见橘中人。\r\n野夫本了无生者，却话无生泪满巾。"
        },
        {
            "title": "赠杜监令安道",
            "content": "我闻昔者城南杜，居室去天才尺五。\r\n争似中朝供奉郎，夙夜忠勤侍明主。\r\n忆曾随驾征四方，手持栉镊心遑遑。\r\n南临衢婺北淮海，东下毗陵西武昌。\r\n白旄所指无不在，天下承平鬓颜改。\r\n圣上从容问旧时，感叹俄惊三十载。\r\n朝回馆舍即闭门，闲披贝叶忘朝昏。\r\n俱愿清贫得长寿，万岁千秋蒙帝恩。"
        },
        {
            "title": "湘湖漫兴寄猎微生",
            "content": "兰堂客散酒船空，湖上清游孰与同？五月秋声梅子雨，一\r\n天凉思藕花风。\r\n烟将白鸟沈沙际，云带青山落镜中。\r\n自是儋翁阻杭越，谁教天堑限西东。"
        },
        {
            "title": "铁厓先生挽诗",
            "content": "玉笙声断泣龙君，撼树蚍蜉谩作群。\r\n一代春秋尊正统，两朝冠冕在斯文。\r\n他生有约寻圆泽，后世何人识子云。\r\n旧业门生今几在，下车空拜马陵坟。"
        },
        {
            "title": "次韵答戴雪樵",
            "content": "新溪胜友无多在，旧雨故人今复来。\r\n险步莫经龙伯国，虚名已付蚁王台。\r\n小园芳树迷青草，空屋残花落紫苔。\r\n安道诗成情更苦，未容兴尽泛舟回。"
        },
        {
            "title": "芦子渡",
            "content": "百里晴沙江水长，芦花风起碧天凉。\r\n客舟曾泊西城下，满地砧声两岸霜。"
        },
        {
            "title": "四月九日与斯道衍公登虎丘",
            "content": "绀宫高涌碧崔嵬，曾是秦皇驻跸来。\r\n虎石半销金气尽，翠崖中断剑池开。\r\n岩僧扫月千峰净，山鬼吟风万壑哀。\r\n老我登临春已晚，落花吹满讲经台。"
        },
        {
            "title": "陈桧",
            "content": "吴枫楚柳逐烟空，陈桧依然护梵宫。\r\n可惜祯明歌舞地，后庭无树着秋风。"
        },
        {
            "title": "寄朴隐南州",
            "content": "泖上归来百事慵，一春愁病似衰翁。\r\n卧听溪阁三更雨，数到江花几信风。\r\n旧日亲朋多楚越，孤云踪迹尚西东。\r\n舵楼晚饭人如玉，清梦无时落镜中。"
        },
        {
            "title": "舜江杨邦彦家扁二首次刘允若韵",
            "content": "百官东下望群山，翠扫巫阳十二鬟。\r\n药草春风迷客路，桃花流水异人间。\r\n龙将白雨山腰起，鹤带晴云海上还。\r\n支许风流吾所羡，几时骑马渡潺湲。¤"
        },
        {
            "title": "送源无竭赴开化",
            "content": "鸣榔秋浦发长歌，子去南乡几日过。\r\n眼底云山吾老矣，梦中风雨夜如何。\r\n斗城兵后居民少，石镜僧归古刹多。\r\n重觅新题何处是，功臣堂在碧山阿。"
        },
        {
            "title": "题温日观葡萄次韵",
            "content": "龙扃失钥十二重，骊珠迸落鲛人宫。\r\n镔刀剪断紫璎珞，累累马乳垂金风。\r\n树根吹火照残墨，冷雨松棚秋鬼哭。\r\n蔗丸嚼碎流沙冰，鸭酒呼来汉江绿。\r\n铁削藤剑三尺，雷梭怒沉陶家璧。\r\n昙胡醉起面秋岩，一索摩尼挂空壁。"
        },
        {
            "title": "垤鹳",
            "content": "垤鹳何翩翩，颇与鹤同类。\r\n秦人罗致之，怜爱无不至。\r\n固无警露姿，实有乘轩贵。\r\n羽毛已鲜泽，习性亦骄恣。\r\n秦人既鹤呼，鹳亦鹤自谓。\r\n忽逢浮丘伯，借之乘谒帝。\r\n长鸣玉陛前，帝怪鹳音异。\r\n敕令击杀之，下充膳夫馈。\r\n浮丘报秦人，秦人方自愧。\r\n为诫畜禽家，畜禽辩真伪。"
        },
        {
            "title": "答倪元镇",
            "content": "禅榻清谈屡有期，茶烟想见鬓丝垂。\r\n春风水榭停兰桨，夜雨何山写《竹枝》。\r\n甲煎沉香都入梦，新蒲细柳总堪悲。\r\n?鹈飞处重相忆，拟和樊川五字诗。"
        },
        {
            "title": "湘湖谩兴一首寄猎微生",
            "content": "藕花风起晚凉多，高据柴床听棹歌。\r\n芳草不归支遁马，白沙唯见右军鹅。\r\n人家隐隐连桑柘，僧梵悠悠出薜萝。\r\n今夜湘中好明月，相思无奈故人何。"
        },
        {
            "title": "铁笔行为王元诚作",
            "content": "王郎宋代中书孙，铸铁为笔书坚珉。\r\n画沙每笑唐长史，拔毫未数秦将军。\r\n高堂落笔神鬼怒，九万鸾笺碎如雾。\r\n铅泪霏霏洒露盘，金声铮铮入秋树。\r\n鸟迹微茫科斗变，柳薤凋伤悲籀篆。\r\n鼓文已裂岐阳石，墓灯空照山阴茧。\r\n王郎笔艺精莫传，几度索我东归篇。\r\n毛锥不如铁锥利，我方老钝君加鞭。\r\n矢尔铁心磨铁砚，淬锋要比婆留箭。\r\n太平天子封功臣，脱囊去写黄金券。"
        },
        {
            "title": "明皇小车图",
            "content": "宫门日出乳鸦啼，仙漏沉沉树影低。\r\n朝罢千官无一事，车声又过寿阳西。"
        }
    ]
}