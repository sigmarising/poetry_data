{
    "dynasty": "明",
    "author": "宋濂",
    "intro": "（1310--1381） 明初文学家。字景濂，号潜溪，浦江（今属浙江）人。曾 受业于吴莱、柳贯、黄缙。明初奉命主修《元史》，官至翰林学士承旨知制诰。后因长孙慎牵涉胡惟庸案，全家谪茂州，中途病死于夔州。生平著作甚多。诗文被推为明初大家。所著有《宋学士文集》。",
    "items": [
        {
            "title": "忆知",
            "content": "春风行乐且年年，勿使游尘上五弦。\r\n燕子堂前多旧土，莫栽黄檗只栽莲。"
        },
        {
            "title": "拟古（二首）",
            "content": "明星夜生角，远倚紫垣中。\r\n四国仰照耀，宝剑出秋空。\r\n一朝化为石，下与沙砾同。\r\n牛羊或践履，戮辱到儿童。\r\n位高知身危，退藏保其终。¤"
        },
        {
            "title": "题王允冈山斋",
            "content": "幽人宅一区，卜筑在阳羡。\r\n铜官矗苍翠，白云递隐见。\r\n溪水抱村流，触石成洄漩。\r\n鹤巢古松枝，鱼残花片。\r\n清景乐高闲，雅情任狂狷。\r\n山林足肥遁，轩车忘慕恋。\r\n心静养长年，世荣倏惊电。\r\n寄言谢逋客，重修《逸民传》。"
        },
        {
            "title": "越歌（八首。约杨推官同赋）",
            "content": "越王台下是侬家，一尺龙梭学织纱。\r\n愿郎莫栽梨子树，遮却房前夜合花。"
        },
        {
            "title": "画山水图歌",
            "content": "远山刷翠宫眉弯，一江横绕罗带环。\r\n沙矶互作犬牙入，水痕初落犹斑斑。\r\n渔舟三两自何处，后先撑出芦花湾。\r\n解网得鱼长尺半，沽酒踏破荒烟酸。\r\n西南冥茫见楼阁，朱碧隐现青云端。\r\n不知神仙何洞府，但见白道屈折蛟蛇蟠。\r\n月明如霜夜将午，定有笙鹤来瑶坛。\r\n松间醉坐谁氏子，羊裘棕霡逍遥冠。\r\n岂非东蒙山中旧隐士，面目犹带河朔风尘顽。\r\n《黄庭》懒读尚衔袖，仰视松叶秋翻翻。\r\n我生素有山水癖，向之不觉开心颜。\r\n恍如西上黟川滩，卧听滩水流潺湲。\r\n又如东对仙华山，青天飞下千巑岏。\r\n岩雪藏阴凝太素，窦泉溅沫排空寒。\r\n便将此地穷天慳，青鞋布袜恒跻攀。\r\n莲花五色犹未吐，昼明夜照如神丹。\r\n人言绝顶有风穴，高入苍莽天曼曼。\r\n天曼曼兮气盘盘，融作玉瀣从空漙。\r\n服之龟鹤共长久，一任人寰日月双跳丸。\r\n白台为我梳仙鬟，双成为我开琼关。\r\n吁嗟乎！吾将终老山之间。\r\n吁嗟乎！吾将终老山之间。"
        },
        {
            "title": "题花门将军游宴图",
            "content": "花门将军七尺长，广颡穹鼻拳发苍。\r\n身骑叱拨紫电光，射猎娑陵古塞傍。\r\n一箭正中双白狼，勇气百倍世莫当。\r\n胡天七月夜雨霜，寒沙莽莽障日黄。\r\n先零老奴古黠羌，控弦鸣镝时跳踉。\r\n将军怒甚烈火扬，宝刀双环新出房，麾却何翅驱牛羊。\r\n平居不怯北风凉，白毡为幄界翠行。\r\n铜龙压脊双角张，彩绳亘空若虹翔。\r\n将军中坐据胡床，炽炭炙肉泣流浆。\r\n革囊挏酒蒲陶香。\r\n驼蹄斜割劝客尝。\r\n赵女如花二八强，皮帽新裁系锦曌，低抱琵琶弹《凤皇》\r\n。\r\n半酣出视驼马场，五花作队满涧冈，但道欢乐殊未央。"
        },
        {
            "title": "题长白山居图",
            "content": "满地云林称隐居，燕泥污我读残书。\r\n五更风急鸟声散，时有隔花来卖鱼。"
        },
        {
            "title": "和刘伯温秋怀韵（四首。刘《旅兴》五十首中",
            "content": "美女颜如花，身有椒兰气。\r\n胡为素风生，白草同憔悴。\r\n金鸾委鬓云，愁容怯新媚。\r\n黄金固云贵，铸形难铸泪。\r\n已矣复何言，荣名本非觊。¤\r\n\r\n【注释】：【原题】：\r\n和刘伯温秋怀韵（四首。刘《旅兴》五十首中与此韵叶）"
        },
        {
            "title": "义侠歌（效白乐天体）",
            "content": "德兴董国度，其字为元卿。\r\n宣和举进士，籍籍多文声。\r\n初调胶水簿，其地近东溟。\r\n筮日别母妻，匹马赴驿程。\r\n居官未一载，金人忽渝盟。\r\n中原相继陷，无由遂归耕。\r\n翀天乏羽翼，俯首走伶俜。\r\n流寓逆旅氏，更变姓与名。\r\n逆旅恤畸孤，买姬奉使令。\r\n姬性多黠慧，姿色更娉婷。\r\n恻然怜卿贫，孳孳学经营。\r\n镌石作巨硙，市驴使旋萦。\r\n粉麦白如玉，贸易入南城。\r\n从此日优裕，寒谷化春坰。\r\n新居巧缔构，高楼耸朱甍。\r\n陌阡接东西，秋风熟香粳。\r\n开尊醉花月，弦管杂匏笙。\r\n卿终不自怿，叹息或涕零。\r\n长跪敬问之，岂妾无异能？家事不牢落？胡为日怦怦？卿\r\n曰尔不知，我实为南氓，家有鹤发亲，无从问死生，念此\r\n心欲折，梦魂亦茕茕。\r\n姬言我伯氏，义侠天下称，卿胡不早言，俾卿得归宁。\r\n未几有奇客，轩然过门庭。\r\n虬髯蠙玉面，九尺长身形。\r\n高骑紫骝马，好似汉灌婴。\r\n下马入门坐，气象犹生狞。\r\n揖卿使卿拜，此乃妾之兄。\r\n呼童刺羊豕，开燕罗兕觥。\r\n酣饮直至夜，月影移前楹。\r\n姬起属前事，郑重语加精。\r\n是时金人令，南官不自鸣，便差县官缚，藁街受极刑。\r\n卿因讳其说，踧弗能胜。\r\n客乃奋髯怒，责卿何不诚，我以女弟故，冒禁挟子征，卿\r\n胡反致疑，视我为凶伧？急取告身来，庶几足依凭，不然\r\n擒赴官，命与鬼录争。\r\n卿惧不敢喘，有言一一听。\r\n客去甫一日，控马来相迎。\r\n命姬欲共往，姬谓幸少停。\r\n卿先随兄去，不必怀战竞。\r\n妾有自制袍，赠卿意盈盈。\r\n兄或持金赠，示之辞弗承。\r\n仓黄别就道，有涕如悬缨。\r\n疾驰至大海，海舟在水横。\r\n客令卿前登，迅速类建瓴。\r\n舟人敬日畏，一如事神明。\r\n未渴奉马湩，未饥具羊羹。\r\n财方达南岸，客已在旗亭。\r\n勺酒对卿饮，论言极崇谹。\r\n历陈太夫人，年已近耄龄。\r\n赤手得返国，何以娱其情。\r\n黄金二佰两，卿当置诸絪。\r\n卿谢不敢受，客竟委之行。\r\n卿追至门外，举袍若悬旌。\r\n客骇且大笑，吾妹实豪英，吾事未能了，有怀当再倾。\r\n卿归拜慈母，慈母惕然惊。\r\n意谓从天降，稳驾仙人軿。\r\n南北望已绝，音耗无由侦。\r\n今晨得再见，死草再发荣。\r\n喜极继以泣，阴云为冥冥。\r\n妻儿亦亡恙，一一列前庭。\r\n更阑共软语，秋花上青灯。\r\n取袍当户着，袍缝烂然赪。\r\n箔金满中贮，碎若剪凤翎。\r\n逾年客果至，携姬重合并。\r\n乡人竞聚观，皆曰见未曾。\r\n朝廷录卿官，添差尉宜兴。\r\n卿妻曰余氏，悍妒仍骄矜。\r\n遇姬多亡状，禁摄如冻蝇。\r\n甚或加棰掠，人谏了不惩。\r\n卿力弗能制，白昼若沉暝。\r\n姬因不告去，飘若风火升。\r\n吾闻古义侠，史册每足征。\r\n受恩能尽死，义重身则轻。\r\n未必识书传，文华耀晶荧。\r\n卿为名进士，岂不读圣经。\r\n奈何负恩义，犬豕羞为朋。\r\n追述义侠歌，读者当服膺。"
        },
        {
            "title": "游泾川水西寺蕳叶八宣慰刘七都事章卞二元师",
            "content": "水陆行兼旬，招摇月如醉。\r\n筋弛遂莫支，神痴但思睡。\r\n若非游名山，曷以豁幽闭。\r\n泾川名汉县，宝胜标唐寺。\r\n一往情已坚，百阏思转炽。\r\n大川阻鸿溟，怒涛写滂濞。\r\n仿佛号夫诸，昏蒙舞魑魅。\r\n小舟劣容坐，大险曾不避。\r\n中流震撼数，性命毫发计。\r\n敛股不容摇，屏息恒独惴。\r\n良久幸登陆，寸步怀千畏。\r\n盘回行陇畦，迷眩失沟遂。\r\n啮趾嵌剑石，衣冠排戟蔌。\r\n身入青玉林，一白点群翠。\r\n道过桓彝祠，古柏撑幽邃。\r\n青红闪败壁，神鬼错飞旞。\r\n忠精烨白虹，直欲贯天地。\r\n周礼在所旌，尸祝宜弗废。\r\n敕书从天来，犹勒崇宁字。\r\n象贤恨非古，奸丑亵神器。\r\n南风啸林薄，吹落英雄泪。\r\n俯仰感微衷，蛇行复西逝。\r\n委移履上方，满目但椔翳。\r\n云何黄檗灵，不敌郁攸崇。\r\n卧钟蚀阴苔，孤塔挂晴荔。\r\n大雄兜率还，真应天台萃。\r\n木鱼午停声，林鼯晴出戏。\r\n残僧五六辈，飖衲裹山隶。\r\n奔趋失绳矩，面目剧芒刺。\r\n别有白发师，野鹤鸡群异。\r\n身披伽黎衣，云继泐潭裔。\r\n揖客入邃筵，从容语非易。\r\n呼童涤尊罍，为我出芳饵。\r\n溪毛糁白姜，芝髓烹红胾。\r\n群羞未终荐，三爵了不识。\r\n汤饼银丝嫩，园荈雪涛试。\r\n复出新篇什，自谓宗汉魏。\r\n焜燿鸳鸯裘，错落麒麟罽。\r\n似将三昧力，幻出千葩丽。\r\n有时气雄拔，欲夺三军帅。\r\n西取月氏头，北断坚昆臂。\r\n谁知忧世心，尽雪沧江涕。\r\n缁女尚如斯，蝉冠当不愧。\r\n少焉出楸局，矜负骁与鸷。\r\n雌雄将势分，黑白如鼎沸。\r\n分甘东野拜，难续西林志。\r\n长啸出山来，荒云密如毳。\r\n归宿山县中，穷愁复相滞。\r\n粮绝诸傔愠，濑激良朋忌。\r\n褰衣步明月，忧极不思寐。\r\n忆昔山林居，岂识道途累。\r\n崖色夫容开，洞水冰帘腻。\r\n渊龙学人吟，夜猿呼鹤唳。\r\n采岚术可餐，钓渚鲜堪哜。\r\n负此济胜姿，奈何心不悸。\r\n所幸二三友，酸咸同所嗜。\r\n钩理抉神扃，探玄发天秘。\r\n虽于嘻笑间，亦足洗蒙罻。\r\n此生已任运，泉石随所值。\r\n敬亭在望青，行行勿迂辔。"
        },
        {
            "title": "行路难（丙戌秋作）",
            "content": "筍舆向江行，十步四三曲。\r\n日落天渐昏，栖止怜不夙。\r\n有如丧家狗，望望共奔逐。\r\n遥见洲渚边，凋杨失新绿。\r\n一室小如舟，偶值酒新熟。\r\n主翁面如鬼，行步苦彳亍。\r\n延坐白木床，发问极羞缩。\r\n百钱买一斗，聊诳先生腹。\r\n执觞未及饮，所睹甚怪促。\r\n昂昂舶上下，头缠布一幅。\r\n两胫赤如染，俟食类饥鹄。\r\n忽然来共席，迫我汗如沐。\r\n弃酒出倚闾，远吸江上渌。\r\n青山向我笑，不语意良足。\r\n居常务标致，今此毋乃俗。\r\n少时凶悍徒，几欲塞破屋。\r\n喧嚣呈百伎，丑恶难具录。\r\n生平见未曾，五藏为反覆。\r\n瞠目久不语，情思殊隘蹙。\r\n晚入一窝卧，槁秸纷不束。\r\n瓦穿星似筛，壁坏风如镞。\r\n水车贴四畔，转足碍轮轴。\r\n解装暂一息，何异树下宿。\r\n萧晨出门去，轩豁骋遐瞩。\r\n远岭收片云，前汀落双鹜。\r\n即景政自佳，抚怀欲成哭。\r\n天地虽无私，人事有倚伏。\r\n台观变坑阱，衽席为韔箙。\r\n休嗟行路难，羊肠乃平陆。"
        },
        {
            "title": "示吕生（有序）",
            "content": "吕生家浔阳，昂藏若饥鹞。\r\n持刺望门拜，不复资介绍。\r\n手持缥囊书，蝇头写芒秒。\r\n病眼花晕生，力览始能了。\r\n词锋刚且锐，无异晙斯赵。\r\n汗菜尽薅刘，糜芑植如旐。\r\n风枝动姗姗，秋实垂袅袅。\r\n岂比稗与荑，难复称舂捣。\r\n似尔才患多，堪为世珍宝。\r\n文华固交绚，荒志咎非少。\r\n忆当弱龄时，颇亦耽葩藻。\r\n精神应冥会，或梦吞罗鸟。\r\n射侯抗熊犴，万舞持皇翿。\r\n五采染夏翟，三就荐周缫。\r\n自谓颇俊爽，分得天孙巧。\r\n俯视占毕徒，孤篁出丛葆。\r\n有时被余酒，便指腹为稿。\r\n赫蹄薄如叶，鸦蚓恣挥扫。\r\n春苑集秾艳，秋陵失干薧。\r\n下则陈姬周，上复述轩皞。\r\n古今万沿革，毫发无不考。\r\n终然立门庭，焉敢望宦窔。\r\n古圣制为经，白日行黄道。\r\n流光逮幽隐，烂然天下晓。\r\n谁骋萤爝微，欲以斗玄造。\r\n若非灵台昏，致此明目眇。\r\n曷以七尺躯，不解分白皂。\r\n末俗狂澜奔，湖江决堤堡。\r\n郊原化巨浸，何地有桑枣。\r\n鱼鳖舞神奸，庐舍作洲岛。\r\n非加回障功，未易就平燥。\r\n只缘正学微，本末遂颠倒。\r\n迩来深知非，笔砚稍焚燎。\r\n遗经置枕傍，寤寐事蒐讨。\r\n尚惭弓力微，不足穿鲁缟。\r\n荏苒余十龄，晦朔几朒朓。\r\n未见宗庙美，忧心惄如捣。\r\n尔才十倍丕，雅志复精皦。\r\n当思不远复，改辙谢缠绕。\r\n蒸沙岂乐饥，裹粮足充饱。\r\n先庐长山东，结兰以为橑。\r\n非独繁牙签，亦自饶鱼稻。\r\n念尔何当来，相与探深窈。\r\n躬行验所知，勿惮心形剿。\r\n翻翻逐时移，毋类风中纛。\r\n皮革可登器，所贵在柔鞄。\r\n大羽金瓜镝，亦务端其笴。\r\n千里孰云遐，举足始一蹻。\r\n煌煌作圣功，须知此其兆。\r\n勉旃复勉旃，勿谓吾言矫。\r\n\r\n【注释】：【注释】：\r\n（《六经》之后，几无文矣。近世学者专攻浮缛之章，动\r\n以鼓吹《六经》为辞，予实病焉。因为吕生赋此，以药矜\r\n文而丧德者。）"
        },
        {
            "title": "越歌（八首。约杨推官同赋）",
            "content": "阿侬羞杀黄帽郎，桂舟兰楫藻中藏。\r\n芦竹生花秋满地，棹歌才动便寻榔。"
        },
        {
            "title": "紫髯公子行",
            "content": "紫髯公子五花骢，蛇矛犀甲八紥弓。\r\n黄昏冲入北营去，衮衮流星天上红。\r\n十万雄兵若秋隼，千瓮行酒须臾尽。\r\n太白在天今岁高，千旄指处皆齑粉。\r\n凉州白骑少年儿，紫绣麻来似罴。\r\n鸦翎羽箭始一发，射翻不翅牛尾狸。\r\n紫髯紫髯勇无比，愧杀生须诸妇女。\r\n当年冠剑图麒麟，何曾三目异今人。"
        },
        {
            "title": "和刘伯温秋怀韵（四首。刘《旅兴》五十首中",
            "content": "仙人韩伯鸾，弄箫吹紫兰。\r\n一吹洞芝长，再吹翠云寒。\r\n红日长不死，何忧芳岁阑。\r\n常乘双鹿车，遨游三素端。\r\n有时念下土，临风动哀叹。¤\r\n\r\n【注释】：【原题】：\r\n和刘伯温秋怀韵（四首。刘《旅兴》五十首中与此韵叶）"
        },
        {
            "title": "艳阳祠（三首。效唐人体）",
            "content": "几番花信逐时添，诸柘新篘酒正甜。\r\n莫道晓风犹料峭，内家新赐却寒帘。"
        },
        {
            "title": "清夜",
            "content": "弱志苦清夜，奈此强虑婴。\r\n反侧不能寐，稍寐忽成惊。\r\n疏棂生遥素，恍疑曙光升。\r\n起行盼曾霄，月华流空明。\r\n涂涂方露繁，嘉树尚冥冥。\r\n曳履步庭除，东西错纬经。\r\n寥落直至旦，飘零叹何营。"
        },
        {
            "title": "予奉诏总裁元史故人操公琬实与纂修寻以病归",
            "content": "忆昔试艺时，年丁二十九。\r\n不谙精与粗，运笔若挥帚。\r\n欲尽王霸言，自寅直窥酉。\r\n于时有操君，许子乃其友。\r\n同自鄱阳来，怀玉期一售。\r\n风雅别正变，卦画参奇偶。\r\n见者称双璧，光芒射窗牖。\r\n及至淡墨题，氏名列某某。\r\n果符人所占，二榜皆冠首。\r\n顾予坎籥姿，甘在孙山后。\r\n有司非冬烘，悬鉴定妍丑。\r\n终然采芑虋，难可混稂莠。\r\n盈盈罗刹江，颜色绿胜酒。\r\n忽然潮汐生，龙虎共吟吼。\r\n买舟踏澎湃，共折江头柳。\r\n别归金华山，幸有云半亩。\r\n结茅涧之阿，敢曰松桂诱。\r\n寻鹤陟欹磴，避人下关牡。\r\n外物绝他萦，中扃森独守。\r\n钻摩六艺学，誓以托不朽。\r\n奈何荆楚间，妖气夜冲斗。\r\n蔓延浙河东，无地不深蹂。\r\n帕额手执刀，骑马向林薮。\r\n杀戮何忍闻，流毒到鸡狗。\r\n幸然一命存，微贱不敌韭。\r\n犹携旧书囊，遑遑戴星走。\r\n许子忽相逢，短襦不掩肘。\r\n涕下如绠縻，容枯类羸叟。\r\n稍稍叙离合，即问君安否。\r\n云君兵燹余，充肠乏藜糗。\r\n念君五内热，谈说不置口。\r\n何时插两翅，执经趋左右。\r\n大明丽中天，流光照九有。\r\n僣乱皆削平，清净无纤垢。\r\n垂衣坐法宫，充耳施纩黈。\r\n湛恩极沾霈，天地同高厚。\r\n群臣再拜跪，齐上万年寿。\r\n帝曰元有史，是非尚纷糅。\r\n苟不亟刊修，何以示悠久。\r\n宜简岩穴臣，学识当不苟。\r\n衮斧严义例，执笔来听受。\r\n使者行四方，持檄尽搜取。\r\n非惟收誉髦，最欲尊黄耇。\r\n余时奉诏来，君亦至钟阜。\r\n一见双眼明，不翅蒙发蔀。\r\n大启金匮藏，一一共评剖。\r\n发凡及幽微，胜辨白与黝。\r\n奈何君有疾，客邪干气毋。\r\n僵卧木榻间，胪逆夜加呕。\r\n医言湿热胜，良剂急攻掊。\r\n恨无延年术，玄霜和鬼臼。\r\n日念芝山青，亲之若甥舅。\r\n翩然赋《式微》，使我心如炙。\r\n倾欹车阙辕，颠倒衫失纽。\r\n若何慰劳劳，吾诚嗟负负。\r\n平生湖海情，临歧忍分手。\r\n官楼沽酒别，无钱更留绶。\r\n醉后双耳热，击壶如击缶。\r\n汀草涨绿莎，川花破红藕。\r\n须记送君时，四月日丁丑。\r\n\r\n【注释】：【原题】：\r\n予奉诏总裁元史故人操公琬实与纂修寻以病归作诗序旧"
        },
        {
            "title": "艳阳祠（三首。效唐人体）",
            "content": "九子金铃出九龙，流苏杂彩蹙芙蓉。\r\n东风不管花无力，吹满昭阳第一宫。"
        },
        {
            "title": "忆山中",
            "content": "平生绝俗尚，幽期在一壑。\r\n衔卮周曲汜，班坐荫兰薄。\r\n日嫣花欲笑，风迅燕飞弱。\r\n疏峰挺飞茎，平楚下饥鸑。\r\n厓倾石似行，涧折泉如约。\r\n何时税尘鞅，赋归蹑棕霡。"
        },
        {
            "title": "兰花篇",
            "content": "阳和煦九畹，晴芬溢青兰。\r\n潜姿发玄麝，幽花凝紫檀。\r\n绿萝托芳邻，白谷挹高寒。\r\n玄圣未成调，湘累久长叹。\r\n绿葹虽外蔽，贞洁终能完。\r\n岂知生平心，卒获君子观。\r\n杂以青瑶芝，承以白玉槃。\r\n灵风晓方荐，清露夜初溥。\r\n此时不见知，骈罗混荒菅。\r\n春风桃杏华，烂若霞绮攒。\r\n徒媚夸毗子，千金买歌欢。\r\n弃之不彼即，要使中心安。\r\n愿结美人佩，把玩日忘餐。\r\n\r\n【注释】：【注释】：\r\n（延祐戊午年赋，时予始九岁，屡焚旧诗，而此特以幼作\r\n存，今复录之）"
        },
        {
            "title": "简吴山长",
            "content": "先生天下士，鬓白渐将翁。\r\n官卑遭俗骂，家破坐诗穷。\r\n秋林崖荔雨，春浦鲤鱼风。\r\n尽是相思处，如何学燕鸿。"
        },
        {
            "title": "越歌（八首。约杨推官同赋）",
            "content": "溪头送郎上兰舟，独宿春风燕子楼。\r\n溪水有时干到底，不如侬泪四时流。"
        },
        {
            "title": "游览杂赋（三首）",
            "content": "幽厓不知日，湿气晴犹重。\r\n苔列无文钱，随阴贯寒洞。\r\n发啸破玄霭，万象争迎送。\r\n磴危石欲舞，云走山如动。\r\n思招幽鸟下，惊飞戛新弄。"
        },
        {
            "title": "秋夜与子充论文退而赋诗一首因简子充并寄胡",
            "content": "太虚之气随物形，天声地声由此生。\r\n小或簸荡吼河海，大将触搏流风霆。\r\n天轮胶戾神鬼战，地轴挺拔蛟龙争。\r\n圈臼洼污各异奏，彯沙礜石咸齐鸣。\r\n灵功阖辟司至理，于喁徐疾缘天成。\r\n孰言坱圠妙不测，两间可配人为灵。\r\n戴首载趺上下位，布藏列府山河萦。\r\n肺为金官号钟磬，发声肇气从孩婴。\r\n自兹人音极万变，出无入有诚难名。\r\n暗哑咤叱泄忿懥，啸呼号噭摅幽情。\r\n吻牙喉舌审清浊，徵羽宫商分重轻。\r\n殊方虽假象胥译，至道不与人伪并。\r\n尼丘降神继群圣，因声为教文诸经。\r\n研穷阳阴序政事，吟咏情性臻和平。\r\n节文严谨名分正，假象植义昭天明。\r\n玄景无言圣人代，建中立极绥群萌。\r\n奠安海岳使效职，洗摩日月开重冥。\r\n籁鸣机动孚应速，风声所被来频仍。\r\n宋齐鲁卫既雾滃，蔡陈秦楚尤云蒸。\r\n棂哜真瘦造阃粤，抵排卑论归崇谹。\r\n太和融盎尽沾丐，物无疵疠玄休凝。\r\n杏坛迹芜铎声远，人凿私智先先登。\r\n钩钳捭阖势倾轧，坚白同异时頠暐。\r\n黄老玄虚涉溟涬，刑名惨覈纷峥嵘。\r\n九家狂流不可遏，绝港强欲齐东瀛。\r\n固云偏盭或害教，尚骋所学为骁腾。\r\n狂秦以降逮刘氏，不翅枯响随风行。\r\n黄茅白苇堕一色，编贝联珠夸九能。\r\n班扬枚马亦豪隽，竟溺下俗高难升。\r\n六代骈枝与俪叶，气澌辞顈犹骄矜。\r\n更唐历宋非不盛，律之六艺终难胜。\r\n要知声华有衰歇，以致学步多竛竮。\r\n人文本为载道具，次则纪事垂千龄。\r\n虽其功用霄壤隔，不应涧水非渊冰。\r\n玺书播告出丹凤，兵檄驰布飞红星。\r\n金匮石室董狐笔，戎功骏烈燕然铭。\r\n入室登歌侑庙乐，徇师能誓宣牲盟。\r\n章疏补天非炼石，谈辨保国逾长城。\r\n沾润自足配云雨，和协更可同箫笙。\r\n当其操觚欲鼓勇，收视返听探玄精。\r\n游鱼中钩曳深沚，巨兽投阱离丛坰。\r\n斯须朝崖变夕谷，惚恍西海为东陵。\r\n精神所至万物慑，橐籥亭毒纵复横。\r\n真醇鲁邦见郜鼎，冲雅高辛陈五韺。\r\n浑圆牍应振逸响，缛丽昚雀梳文翎。\r\n严森五刑布秋肃，华涧百卉含春荣。\r\n劲如韩彭将貔虎，仰揭斗柄麾欃枪。\r\n艳如长杨较羽猎，蒙盾负羽驱鸾旌。\r\n高排霄汉跨箕尾，呼噏沆瀣游太清。\r\n未几直坠九渊底，察之无迹闻无声。\r\n幽入阴宫作鬼语，秘怪诙佹难为听。\r\n割然大明赤于火，景曜所鑅流为琼。\r\n似兹妙斡造化轴，可以小技相讥评。\r\n金石虽坚有销泐，文光亘古常晶荧。\r\n但忧拙工不知变，欲就郊衢施鼎曈。\r\n揖让周还固有节，其如绵鳷非法程。\r\n予从卯角业文史，意逞骁悍摧强勍。\r\n上师姬孔为察父，下视迁固犹诸兄。\r\n婴弓射侯在正鹄，路马在御悬游缨。\r\n温温腻纹蟠结绿，烨烨寒电生青萍。\r\n有时摛辞述帝霸，捷如屋上人建瓴。\r\n注空直泻绝留碍，不似潢潦为泓渟。\r\n应知敦本乃末艳，且咤彪外由中弸。\r\n年来惩艾剧芒刺，流汗浃背颜交蠙。\r\n如何窜身伏槁壤，乃能抗志凌霄峥。\r\n掞宫清庙须巨木，梁葩楚艳徒微馨。\r\n譬之出声有巨细，大块噫气真铿涘。\r\n蛙鸣蝉噪杂鼓吹，入耳唯觉成躭嘤。\r\n天人之间或有愧，何异冠服蒙狸狌。\r\n遥江上月素珠吐，嘉树弄景痴龙擎。\r\n维时万籁一时寂，耿耿银河涵玉绳。\r\n华川先生起我懒，搴衣踏月行空庭。\r\n扬今榷古益慷慨，抽关启钥成撄宁。\r\n先生文章正用世，殷盘周诰方争衡。\r\n知深固慊管鲍浅，交固未数金石贞。\r\n念斯辗转不成寐，吟声在吻号苍蝇。\r\n酸寒固或类贞曜，跅弛未必卑韩翃。\r\n故人守官在姑蔑，学林老虎文渊鲸。\r\n三年不见志纡郁，梦魂时逐晨风征。\r\n何时共宿若今夕，重把肝胆殷勤倾。\r\n\r\n【注释】：【原题】：\r\n秋夜与子充论文退而赋诗一首因简子充并寄胡教授仲申"
        },
        {
            "title": "题李太白观瀑布图",
            "content": "长庚烨烨天之章，精英下化为酒狂。\r\n匡庐五老森开张，银河万丈挂石梁。\r\n下马傲睨立欲僵，耸肩袖手神扬扬。\r\n忆昔开元朝上皇，宫中赐食七宝床。\r\n淋漓醉墨蛟龙襄，人疑锦绣为肝肠，麾斥力士如犬羊。\r\n营营青蝇集于房，金銮不复承龙光。\r\n并州可识郭汾阳，不可丹阳逢永王。\r\n大风吹沙日为黄，狻猊哀啼闻夜郎。\r\n苍天欲使诗道昌，顿挫万物归奚囊。\r\n何处更觅延年方，北海天师八尺长。\r\n芙蓉作冠云为裳，授以蕊笈青琳琅。\r\n蓬莱屹起瀛海洋，群仙迟汝相徊翔。\r\n谁将粉墨图缣缃，顾我一见心伥伥。\r\n诗成仰视天苍茫，夜半太白生寒芒。"
        },
        {
            "title": "忆与刘伯温章三益叶景渊三君子同上江表五六",
            "content": "我歌何太苦，触事增百忧。\r\n忆离溪上舍，久客城东楼。\r\n钩经语衮衮，舞剑光油油。\r\n五穷作奇祟，六凿为深仇。\r\n昏眸眩翳镜，秋骨束算筹。\r\n取憎鬼亦唾，出谒人谁谋。\r\n有美济时彦，来自处士州。\r\n金茎擎白液，玉瓒含黄流。\r\n长山同蹑楼，严濑仍维舟。\r\n雨花掠篷走，风蒲向人愁。\r\n冒险前至歙，计程几经邮。\r\n盘涡结唇穴，欹石排蛇矛。\r\n暗陵走魑魅，灌木啼鸺禋。\r\n川尽青逗晓，城新白凝秋。\r\n贤躅访阙里，仙踪索浮丘。\r\n乌聊就神卜，绮席征童讴。\r\n颍滨所谪宦，绩溪倚荒陬。\r\n丛祠尚赑屃，苔碣犹蛟蚪。\r\n摩挲未及读，行迈焉能留。\r\n随山转荦确，满目只梧楸。\r\n淳原当日盛，杰观连云稠。\r\n兵余有遗构，星分如碎裘。\r\n徘徊望泾邑，迤逦驱晨裛。\r\n狭径横黑辗，荒茅飞白球。\r\n聚落耿寒磷，原田巢秃鹙。\r\n百里一庐舍，平沙千髑髅。\r\n穴塍支爨鼎，掬溪咽干糇。\r\n天才或吊白，诗衲还逢休。\r\n感慨每东望，盘回且西游。\r\n层楼眺叠嶂，汇水寻宛句。\r\n红线毯方软，木瓜酝新篘。\r\n风流忆江谢，文藻胜枚邹。\r\n落日惨平楚，悲风吟古湫。\r\n三湖渺空阔，一棹成穷搜。\r\n苍茫日月浴，震荡乾坤浮。\r\n水落近成浦，沙屯远为洲。\r\n网师出文鳜，墨客嘲轻鸥。\r\n涂经华林岸，地接秦淮沟。\r\n穷塔屹天秀，列廛布城周。\r\n河山互联络，龙虎相雄遒。\r\n郁葱金焰发，潋滟虹光抽。\r\n烟霞压台殿，剑舄集公侯。\r\n泮宫共一榻，江树闻鸣鸠。\r\n钟阜足游衍，龙湾更夷犹。\r\n谈锋述王霸，政柄分嬴刘。\r\n淬文砺戈戟，博古陈罍卣。\r\n合庖集鱼雁，响屐锵琅球。\r\n桂窗足每跣，花日首多囚。\r\n赌棋或握筭，斗酒恒投钩。\r\n下关避沉酗，抵掌争嘲咻。\r\n一旦分客袂，三年感灯篝。\r\n剖符洪都郡，瞻云苍岭头。\r\n晨星遂落落，宵梦长悠悠。\r\n怀生悯契阔，悼死隔明幽。\r\n恶怀不可抑，衰涕何能收。\r\n牛鼎伤折足，羽旌恨无斿。\r\n此生几冠屦，两间寄蜉蝣。\r\n宣尼嗟逝水，漆园叹悬疣。\r\n天德在所务，人役将焉酬。\r\n矧当肃秋气，正值酣商飕。\r\n紫螫饱丹液，黄鞠苞金瓯。\r\n得酒且自喜，锢情欲谁仇。\r\n床头有《周易》，归去推刚柔。\r\n\r\n【注释】：【原题】：\r\n忆与刘伯温章三益叶景渊三君子同上江表五六年间人事离\r\n合不齐而景渊已作土中人矣慨然有赋"
        },
        {
            "title": "题宗忠简公诰（王黼时为少宰，署名诰上）",
            "content": "青城妖祲连云赭，犬羊在都龙在野。\r\n百年艺祖旧河山，万骑长驱若冰解。\r\n京城留守一世豪，仰天雪涕风萧骚。\r\n起扶白日照河北，赤手欲障三秋涛。\r\n义旂戛天天为泣，四方猛士闻风集。\r\n自期徇国与天通，岂谓忠言反难入。\r\n披肝上疏留至尊，乘舆不顾东南巡。\r\n拊床三叫大星落，非天弃宋良由人。\r\n功业无成志可纪，古来英杰多如此。\r\n君侯心事汉武侯，伟气英声冠千祀。\r\n我来已恨生世迟，不得亲观忠勇姿。\r\n每过乡邑发犹竖，纶诰况是当时为。\r\n却忆前朝司马死，章蔡群奸乘间起。\r\n国虽未乱政先亡，万里蒙尘从此始。\r\n吁嗟黼辈真奴臣，贼君致寇肥其身。\r\n姓名污眼尚欲呕，君侯在位能无嗔。\r\n侯乎侯乎慎勿嗔，谁使彼奴操国均。\r\n君不见汴京礼乐正全盛，江南杜宇啼天津。"
        },
        {
            "title": "游览杂赋（三首）",
            "content": "轻舟疾于马，荡此修渚麋。\r\n但见山西行，不知舟东移。\r\n汀花叠相迎，欲折隔涟漪。\r\n亭亭思美人，泯泯忘世机。\r\n多情有白鸟，先后掠人飞。¤"
        },
        {
            "title": "哭郑佥事",
            "content": "忍见苍苔裹绣衣，西湖风急旅魂悲。\r\n紫罗半臂今犹在，免学欧阳写恨辞。"
        },
        {
            "title": "越歌（八首。约杨推官同赋）",
            "content": "劝郎莫食鉴湖鱼，劝郎莫弃别时衣。\r\n湖中鲤鱼好寄信，别时衣有万条丝。"
        },
        {
            "title": "送编修张仲藻还家毕姻",
            "content": "少年归娶奏金銮，喜得天颜一笑看。\r\n红锦裁云朝奠雁，紫箫吹月夜乘鸾。\r\n灵椿堂上承中馈，宝镜台前结合欢。\r\n从此梅花消息好，青绫不似玉堂寒。\r\n此诗见张宣《青阳集》附录，今误入《解缙集》。"
        },
        {
            "title": "次黄侍讲赠陈性初诗韵",
            "content": "忆昔游虎林，年壮已非冠。\r\n旅食叹酸辛，敢望诸侯传。\r\n捉衿肘已露，纳履踵成穿。\r\n甘从原思贫，耻学毛遂荐。\r\n薢茩丹丘生，文采超众彦。\r\n精魄更蔚庞，雏展垂天翰。\r\n每逢罗浮春，含笑解貂换。\r\n列饮杏花阴，吹笛侑羹献。\r\n微酣双耳热，谹议层叠见。\r\n弘深剧王霸，险诡杂神幻。\r\n踏月或起舞，留连过夜半。\r\n恒思酒星临，手不离璧散。\r\n忽骑东海鲸，归餐赤城饭。\r\n于时海大鱼，鼓鬛正湍悍。\r\n飓风挟洪涛，漂没无泮岸。\r\n手操丈二矛，欲刺忘身贱。\r\n指麾集群渔，蓐食待东旦。\r\n更陈清海策，衔袖书一卷。\r\n大言惊众听，读者洽背汗。\r\n九阍不可通，志士徒扼腕。\r\n因作山水游，所幸脚力健。\r\n酒经七家笺，诗囊五采烂。\r\n走马过粤郊，看花入荆甸。\r\n醉余两齿豁，双雕伤一箭。\r\n湘流去洗耳，杳不闻治乱。\r\n自余湖堤别，久矣踪迹判。\r\n秦淮诧再聚，何异箴得线。\r\n示我诸遗篇，令人忆东观。\r\n襄阳耆旧亡，文园白日晏。\r\n袭之如殷彝，夙夜宜绻绻。"
        },
        {
            "title": "杂体（二首）",
            "content": "温温荆山玉，刻作瑞世麟。\r\n系以补衮丝，相期佩君身。\r\n君身享遐福，四海归至仁。\r\n蛾峨九天上，虎豹为守阍。\r\n惜哉不得献，袭之以文茵。¤"
        },
        {
            "title": "越歌（八首。约杨推官同赋）",
            "content": "粉痕随泪湿春罗，郎似芭蕉侬似荷。\r\n荷叶团圆映莲蕊，不比芭蕉纹路多。"
        },
        {
            "title": "越歌（八首。约杨推官同赋）",
            "content": "为郎有意办罗裳，绣成花鸟好文章。\r\n黄昏含愁不敢剪，只恐分开双凤凰。"
        },
        {
            "title": "和胡古愚拟宫体",
            "content": "天上多春色，人间迥不同。\r\n花翻鳷鹊殿，莺过建章宫。\r\n云旂鸾被影，月扇雉含风。\r\n遥瞻翠华近，红日照盘龙。"
        },
        {
            "title": "滩哥石砚歌（有序）",
            "content": "朱舍人芾见滩哥石砚禁中，遂摹榻一本，装褫成轴，悬之\r\n书斋，命予作歌，填其空处。\r\n朱君嗜古米黼同，三代彝器藏心胸。\r\n滩哥古砚近获见，惊喜奚翅逢黄琮。\r\n研煤敷纸巧摹榻，访我一一陈始终。\r\n有唐四叶崇象教，梵僧航海来番禺。\r\n手持贝叶写健相，翻译华竺谈玄空。\r\n辞义幽深众莫识，当时授笔唯房融。\r\n砚中淋漓墨花湿，助演真乘诚有功。\r\n爱其厚重为题识，七月七日元神龙。\r\n鬼工雷斧琢削古，天光电影生新容。\r\n袤将四尺广逾半，作镇弗迁犹华嵩。\r\n涉唐入宋岁五百，但见宝气浮晴虹。\r\n南渡群公竞赏识，氏名环列萦秋虫。\r\n朔元虽以实内府，弃置但使烟埃封。\r\n方今圣人重文献，毡蒙舟载来江东。\r\n风磨雨濯露精彩，奉敕舁入文华宫。\r\n宫中日昃万軿暇，侍臣左右咸云从。\r\n紫端玄歙尽斥去，欣然为此同重瞳。\r\n重瞳一顾光照日，天章奎画分纤秾。\r\n有才沉薶恨已久，石如能语夸奇逢。\r\n维昔成周全盛日，兑戈彻衣并大弓。\r\n藏诸天府遗孙子，用以镇国照无穷。\r\n愿将斯砚传万世，什袭不下古鼎钟。\r\n上明文德化八极，下书宽诏苏疲癃。\r\n君方执笔掌纶诰，愿以此言闻帝聪。\r\n老臣作歌在何日，洪武戊午当严冬。"
        },
        {
            "title": "越歌（八首。约杨推官同赋）",
            "content": "恋郎思郎非一朝，好似并州花剪刀。\r\n一股在南一股北，几时裁得合欢袍。"
        },
        {
            "title": "送方生还宁海（并序）",
            "content": "洪武丙辰，予官禁林，宁海方生以文为贽，一览辄奇之，\r\n馆置左右，与其谈经，历三时乃去。\r\n明年丁巳，予蒙恩谢事，还浦阳，生复执经来侍，凡理学\r\n渊源之统，人文绝续之寄，盛衰几微之载，名物度数之变\r\n，无不肆言之。\r\n离析于一丝，而会归于大通。\r\n生精敏绝伦，每粗发其端，即能逆推而底于极，本末兼举\r\n，细大弗遗。\r\n见于论著，文义森蔚，千变万态，不主故常，而辞意濯然\r\n常新。\r\n细占其进修之功，日有异而月不同，仅越四春秋而已英发\r\n光著如斯，使后四春秋，则其所至又不知为何如。\r\n以近代言之，欧阳少师、苏长公辈姑置未论，自余诸子与\r\n之角逐于文艺之场，不识孰为后而孰为先也。\r\n予今为此说，人必疑予之过情，后二十余年，当信其为知\r\n言，而称许生者非过也。\r\n庚申之秋，生以不见大母久，将归省焉，予深惜其去，为\r\n赋是诗。\r\n昔在词垣时，英材常骏奔。\r\n水碧与金膏，价重骇见闻。\r\n终然无根蒂，敛散空中云。\r\n方生海上来，玉栗而春温。\r\n袖携絺绣书，面带黼黻纹。\r\n揖逊入礼域，陈义陵秋旻。\r\n同餐太仓米，共勘典与坟。\r\n潜将索幽邃，穹欲攀嶙峋。\r\n蹈雪忽言别，涉险涛江津。\r\n梅花似相怜，沿途慰孤颦。\r\n湛恩来九天，悯吾发如银。\r\n特敕还故山，许与烟霞亲。\r\n生闻抱经来，处此寂寞滨。\r\n莽苍叩大始，溟涬穷无垠。\r\n宇宙所管摄，载籍所敷陈。\r\n巨细钩钳之，若大乐建均。\r\n律吕按高下，宫商肃君臣。\r\n鬯和免惉{滞心}，叠奏归绎纯。\r\n桑濮俟挥斥，淫哇竟何存。\r\n黄钟压瓦缶，庭燎灭荒磷。\r\n似兹稽古力，可敌龛定勋。\r\n濡毫写雄颢，势欲移峨岷。\r\n漏泄混沌窍，出入造化神。\r\n变幻波起伏，清温玉璘珣。\r\n尽抽神奇秘，不堕臭腐尘。\r\n所以日出之，逾见光景新。\r\n山鬼当洒泣，湘灵且逡巡。\r\n振古著作家，后先胡缤纷。\r\n岂知万牛毛，难媲一角麟。\r\n古今二千载，有如星在辰。\r\n岂意荒砾中，获此席上珍。\r\n予生发未燥，立言鄙河汾。\r\n结交一世士，暮齿越七旬。\r\n妍蚩与楛良，入目无留痕。\r\n自非柴易，颠倒甲与矜。\r\n宁因一学徒，谀辞浪云云。\r\n大言心不怍，只为所见真。\r\n生今有行期，序饮松竹根。\r\n笑摘黄金花，起泛青瑶尊。\r\n酒酣双耳热，剧论如抽缗。\r\n岂无赠别言，有意须当遵。\r\n真儒在用世，宁能滞弥文。\r\n文繁必丧质，适中乃彬彬。\r\n有虞号多士，九官展经纶。\r\n惟时亮天工，外夷悉来宾。\r\n不闻有著书，鼓荡摩乾坤。\r\n生乃周容刀，生乃鲁玙璠。\r\n道贵器乃贵，何须事空言。\r\n孳孳务践行，勿负七尺身。\r\n敬义以为衣，忠信以为冠。\r\n慈仁以为佩，廉知以为鞶。\r\n特立睨千古，万象昭无昏。\r\n此意竟谁知，为尔言谆谆。\r\n无徒谓强聒，一一宜书绅。"
        },
        {
            "title": "次刘经历韵",
            "content": "先生劲气类松柏，压倒柔脆千蒹葭。\r\n发为人文疾于电，砚墨衮衮翻群鸦。\r\n便合催归玉堂署，天子左右宣黄麻。\r\n如何摈绝东海上，使采夕术餐晨霞。\r\n一朝闽寇掠乡部，蜂营蚁队来无涯。\r\n先生仗剑募饶壮，带甲十万人无哗。\r\n旗帜精明刀戟锐，欲歼封豕连长蛇。\r\n灼山烙泽绝橧窟，奔迸不翅逃罝麚。\r\n火光照耀天地赤，支骸撑柱随燅煆鸿勋垂成事或变，志士\r\n扼腕徒咨嗟。\r\n迩来漂寄在道路，东西不定如栖苴。\r\n营乖卫逆结疮痏，攻啮胫踝将侵胯。\r\n注浆流沈泄愤懑，未许裤褶来笼遮。\r\n御湿虽治曲巘剂，踞洗恨欠云鬟娃。\r\n况逢炎溽酿急雨，大风挟势飞黄沙。\r\n山漫疑欲接霄汉，河涨定可浮星查。\r\n空堂悲坐发孤咏，风刺欲斗《离骚》家。\r\n岂惟草堂诗止疟，妙句亦可苏痿淋。\r\n悬灯疾读但吐舌，不觉唇腭相掀呀。\r\n文场自合推第一，俯视诸子百倍赊。\r\n黄钟大吕正醇鬯，桑间濮上谁淫哇。\r\n群仙谪下暂狡狯，莫忘旧种瑶池花。\r\n鉥肝刿肾竟无益，不如养性袪阴邪。\r\n他时紫府或有召，会驾五色麒麟车。"
        },
        {
            "title": "拟古（二首）",
            "content": "秋蝉啼枯枝，朝夕饮风露。\r\n岂无百虫食，政以廉洁故。\r\n黄昏鸣声悲，似欲有所诉。\r\n不受丹鸟知，反逢螳螂怒。\r\n陨身亦何辞，吾能改其度。"
        },
        {
            "title": "秦宫谣",
            "content": "筝雁斜行缀春柱，内家学得凉州舞。\r\n九枝灯死月色青，犹记君王梦中语。"
        },
        {
            "title": "赠刘俊民先辈",
            "content": "刘君卓荦士，出知诗书胄。\r\n眉目俨如画，幽花眩晴昼。\r\n踉跄忽来谒，进退颇温茂。\r\n自言宅偃师，家昔千金富。\r\n大父名法从，累累印悬绶。\r\n文辞补元化，求者辄奔走。\r\n继此簪缨余，矜庄事雕镂。\r\n无食不凫翠，有衣总文绣。\r\n兰舟盟津水，蜡屐穀城岫。\r\n或骑紫骝马，深林出从兽。\r\n黄须年少儿，执矢列先后。\r\n一发巧中肋，欢声溢郊囿。\r\n狼兔悬宝鞍，归来荐清酎。\r\n燕姬白如雪，时唱清角侑。\r\n人意天上郎，雌伏不敢雊。\r\n一旦黄金尽，其事乃大谬。\r\n渔樵来争席，傔媵或昂脰。\r\n愤来气屡绝，十起九颠仆。\r\n折节去读书，攻苦分句投。\r\n初如蛇入筒，渐类雏脱矰。\r\n把笔学为文，众色纷采就。\r\n又恐误儒冠，杂艺亦兼究。\r\n雅琴辨商宫，古文参篆籀。\r\n六物推休祥，八卦占爻繇。\r\n更参九箴法，俞穴别肤腠。\r\n闻棋与握槊，赌胜欲起斗。\r\n不觉疾声呼，有若熊虎吼。\r\n最便结风舞，唯恐技难售。\r\n偶逢玳筵张，肴核列饤饾。\r\n酒酣两耳热，徐起整衿袖。\r\n文鸾侧惸翎，皓鹤仰褰噣。\r\n蹑节眄盘鼓，回旋逐音奏。\r\n虽得诸工怜，不博两眉皱。\r\n使者天上来，会合诚薢茩。\r\n负书亟从之，何翅杵投臼。\r\n三河及幽并，无地不驰骤。\r\n登高或吊古，感时更怀旧。\r\n恨无息肩所，若沈疴待灸。\r\n前年往龙漠，气序异常候。\r\n八月雪即飞，一夜三尺厚。\r\n今年度庾岭，热气甚蒸镏。\r\n老梅虽未花，铁干倚云瘦。\r\n欲俟喘息定，阴厓聊宿留。\r\n王虺长过竹，矫首出嵚窦。\r\n日光夹明镜，铄我汗如沤。\r\n闲目但待噬，有术不暇祝。\r\n性命鸿毛轻，几被山鬼蹂。\r\n年来自惩创，此险安可复。\r\n俯思十载间，行事贱如畜。\r\n徒然召悲辛，寸禄焉能收。\r\n即将巢云松，终老友猿狖。\r\n予闻心鼻酸，宛若身在疚。\r\n于时十月交，日月会龙犭尨。\r\n霜风吹人急，层衣悉穿漏。\r\n百龄驹过隙，胡不重栖宿。\r\n须知学践形，庶不惭载覆。\r\n勺水当离尊，赠诗比粮糗。\r\n归欤勿久留，吾言不能又。"
        },
        {
            "title": "越歌（八首。约杨推官同赋）",
            "content": "春望山头松百株，若耶溪里好黄鱼。\r\n黄鱼上得青松树，阿侬始是弃郎时。"
        },
        {
            "title": "杂体（二首）",
            "content": "英英匣中剑，三尺秋水明。\r\n上有七星文，时作龙夜鸣。\r\n铸此双雌雄，云是欧冶生。\r\n鹈膏久不施，绣涩玄痂成。\r\n愿借赤凤雏，衔上白玉京。\r\n为国斩佞臣，坐见泰阶平。"
        },
        {
            "title": "送钱允一还天台诗（并序）",
            "content": "皇帝即位之二年，大将军帅师取燕都，西北州郡，次第皆\r\n平。\r\n越明年冬，上将郊祀天地，大告武成，念开国诸臣劳烈，\r\n锡以铁券，以申带砺之誓。\r\n下礼官议其制度，近臣奏言：“唐和陵时尝赐。\r\n钱武肃王十五世孙尚德实宝藏之。\r\n”上遣使者即其家访焉。\r\n尚德奉诏椟券及五王遗像上之。\r\n上御外朝观之，敕省臣宴于仪曹。\r\n已而尚德思东归，命还其券与像，以礼敦遣。\r\n钱氏宝有此券已五百载。\r\n宋淳化中，杭守臣尝连玉册进之。\r\n元丰五年，又进之。\r\n宋季兵乱，券沉官渭水中五十六年。\r\n元至顺二年，渔人获之，售于尚德之父世珪，迄今而尚德\r\n又进之。\r\n是尝三登天子之庭，其间或显或晦，虽若类灵物诃护，亦\r\n其子孙之多贤，能保守而弗坠也。\r\n尚德字允一，天台人。\r\n大明天子开鸿基，雄兵百万皆虎貔。\r\n东征西讨十余载，变化不异云雷随。\r\n功成治定四海一，剖券分符恩泽施。\r\n前王遗制久已泯，钱氏世宝犹无亏。\r\n天使持书往征取，有翁橐负来丹墀。\r\n鞠躬俯伏再拜起，旋解韬籍重重披。\r\n精铁锻成大逾瓦，中突傍偃形如箕。\r\n又如玄甗剖其半，一片玄玉谁瑕疵。\r\n凿窾填金文绚烂，笔画方整蟠蛟螭。\r\n誓辞三百有余字，河山带砺无嫌疑。\r\n继陈五王有真像，仿佛犹是唐冠衣。\r\n腰围白玉金作跂，吻角左右分三髭。\r\n重瞳回光屡下照，笑语逾觉天颜怡。\r\n便敕大官给珍馔，上尊法酒浇琼卮。\r\n忆初唐纲既解纽，恣舞鳝号狐狸。\r\n斗牛王气果凌厉，豫章占术元非欺。\r\n八都健卒猛如虎，指挥不异驱婴儿。\r\n罗平鸟图骋怪幻，内黄外白跳狂痴。\r\n龙剑一挥赴水死，大勋星日同照垂。\r\n因兹锡券代牲歃，彭城开府如三司。\r\n衣锦城空嘉树老，共守尚有三楼危。\r\n淳化元丰两进入，龙光曾受天王知。\r\n炎精讫录九鼎沸，一旦失去官河糜。\r\n岂伊神物欲变化，相逐雷剑为龙飞。\r\n孰知渔者一举网，所获非鳖还非龟。\r\n终然鬼物所诃护，不使光彩埋荒陂。\r\n泥涂沙砾幸免累，宝玉大弓欣有归。\r\n我知天意实有在，武肃弘烈何堪微。\r\n八州生灵数百万，拔出水火行中逵。\r\n子孙食报岂终极，政如稼穑随年肥。\r\n高牙大纛入黄阁，金章盭绶趋彤闱。\r\n不知堆床定几笏，但见肘印悬累累。\r\n七世珥貂未足拟，一门三戟终前衰。\r\n况翁文采烂五色，嗜古不管头如丝。\r\n秦淮呼酒话离别，远盼官舸如星驰。\r\n于时同云幂四野，势欲酿雪增寒威。\r\n行行若过表忠观，好剔苍藓看残碑。"
        },
        {
            "title": "和刘伯温秋怀韵（四首。刘《旅兴》五十首中",
            "content": "浚川泉窦疏，不浚川乃塞。\r\n凿牖漏檐明，弗凿坐深黑。\r\n感此益自愧，空负躯七尺。\r\n近方学心斋，万动一时寂。\r\n面对天阙山，终日如宾客。\r\n默默两无言，岩姿澹将夕。¤\r\n\r\n【注释】：【原题】：\r\n和刘伯温秋怀韵（四首。刘《旅兴》五十首中与此韵叶）"
        },
        {
            "title": "出门辞为苏鹏赋",
            "content": "忆昔出门时，营魂不相依。\r\n乱行忘户庭，欲东却从西。\r\n升堂拜严父，鹤发七十余。\r\n欲语不成语，涕下如绠縻。\r\n老妻哭中闺，半世叹分违。\r\n孰意垂白后，亦复不同栖。\r\n妾病入骨髓，一命仅若丝。\r\n不知君还日，能有相见期。\r\n争如床下舄，反得随君之。\r\n不忍出门别，难禁君去时。\r\n言已咽就榻，见者皆歔欷。\r\n流云虽无情，惨澹亦如悲。\r\n瘦女候庭前，含泪整衿裾：“东风尚苦寒，凛凛中人肌。\r\n愿耶善自爱，以慰儿女思。\r\n”三孙拜马前，头角何累累。\r\n大者始十龄，小者犹孩提。\r\n伯仲似解事，饮泣貌惨凄。\r\n季也最可怜，顿足放声啼：“我欲同翁去，明日同翁归。\r\n”石人纵无肠，对此能自持？二儿相逐行，直至双溪涯。\r\n泪眼似井水，源源流弗襜。\r\n舟师催棹发，丁宁且迟迟：“我父去终去，幸得缓斯须。\r\n”于时天渐暗，密雪学花飞。\r\n山林尽变幻，白玉为树枝。\r\n橹声伊轧动，兄弟争牵衣。\r\n但得到睦州，不敢再相随。\r\n强颜麾斥去，掩泣立沙坻。\r\n盘回过前湾，跂立犹不移。\r\n我时情怀恶，有目何能窥。\r\n急入篷底卧，冥然付无知。\r\n同行坚慰解，沽酒买红鱼。\r\n酒饮未终觞，酩酊已如泥。\r\n至重在天伦，谁宁不念兹。\r\n无泪洒离别，此语非人为。\r\n况我志丘壑，岂欲阨路歧。\r\n但愿身强健，定得返故庐。\r\n长幼聚一筵，春篘荐埘鸡。\r\n重赓《考槃》咏，勿倡《出门辞》。"
        },
        {
            "title": "为宜兴强如心题复初斋",
            "content": "昔日搀抢照五兵，今时喜见泰阶平。\r\n春风绿酒扶残醉，斜立官桥听早莺。"
        },
        {
            "title": "艳阳祠（三首。效唐人体）",
            "content": "南国家人玉作腰，闹装香带斩新雕。\r\n醉骑宝马踏青云，嘶入城东第四桥。"
        },
        {
            "title": "送陈彦正教授之官富州",
            "content": "我怀深袅君，灿烂双碧目。\r\n骑麟执春秋，从头细谳鞫。\r\n傅逮及爰书，法情无委曲。\r\n肯随三傅后，是非互倾覆。\r\n更惩汉专门，一经双鬓秃。\r\n牙签三万卷，过眼不再读。\r\n精华尽成咽，璺罅无不烛。\r\n一物苟不知，便类车脱毂。\r\n本根既硕茂，柯条遂芬郁。\r\n大肆文章手，直压百怪伏。\r\n绛蕤麒麟车，登载珠万斛。\r\n五色凤皇翎，光耀映简牍。\r\n收贮箧衍中，宝气尚可掬。\r\n至今空山陬，似闻鬼夜哭。\r\n当时入室者，陈子最神速。\r\n君时见子来，谓是新生犊。\r\n健捷类狮象，有手难加牿。\r\n见君复呼子，诲言甚谆复。\r\n六经汝甲胄，四子汝剑镞。\r\n濂洛汝金鼓，武夷汝橐絜。\r\n汝将汝心官，汝战汝邪欲。\r\n子即受命还，建起豹尾纛。\r\n城池坚如铁，寇来不得触。\r\n如此四三年，温若于阗玉。\r\n唯于进学锐，勇赴在一蹴。\r\n澹然水云心，不受世羁束。\r\n去向神泄山，依岩缚茅屋。\r\n拄颊数冥鸿，撷芳食群鹿。\r\n终然薜罗衣，莫蔽锦绣服。\r\n石门碧作山，怒泻千丈瀑。\r\n嵬眼与澒耳，雄特类岳渎。\r\n子尝往其中，坐候碧桃熟。\r\n柯峰与严濑，天下号奇瞩。\r\n星河羊裘轩，黑白纹楸局。\r\n或追隐者操，或授真人箓。\r\n嗒然竟忘归，不记南浦舳。\r\n龙兴大江西，丰城乃支属。\r\n郁葱君子林，中藏万鸿鹄。\r\n子今挟书行，有志当灌沃。\r\n英英我杞梓，芄芄我棫朴。\r\n菁菁我台莱，一一思乐育。\r\n须使鲁驺风，染遍荆楚俗。\r\n振衣别我去，我有再三祝。\r\n子如宛马驹，未得饱刍粟。\r\n方歅当见怜，使纵千里足。\r\n子如缑山鹤，六翩暂羞缩。\r\n仙人一下来，云笙恣驰逐。\r\n子材有如此，不久当食肉。\r\n岂如嚾哓徒，长困左右塾。\r\n祝罢更浩歌，歌意殊局促。\r\n只为良朋行，使我秋影独。\r\n寥寥风雨夜，灯花尚堪卜。"
        },
        {
            "title": "思春辞（丙申春作）",
            "content": "美人别我城南去，几见楼头凉月生。\r\n南浦沉书寻素鲤，东风将恨与新莺。\r\n丁香枝上同心结，九曲灯前白发明。\r\n花托芳魂随鹊梦，草移愁色上帘旌。\r\n物华半老燕脂苑，春影轻笼翡翠城。\r\n歌扇但疑遮月面，舞衫犹记倚云筝。\r\n因弹《别鹤》心如剪，为姤文鸳绣懒成。\r\n官烛不啼偏有泪，湘桃无语自多情。\r\n岩南树密晨乌集，江北潮回暮渚平。\r\n幸有梦中能聚首，唤醒恨杀短箫声。"
        },
        {
            "title": "春夜辞",
            "content": "女龙滞云香雨腻，轻黄惹柳凉脆脆。\r\n蛮丝不系软风痕，白玉燕钗分两翅。\r\n桃花月下采鸾门，鱼钥不眠长锁春。\r\n芳魂行遍秦川道，百子堂空无一人。\r\n更深不耐山乌哭，擫管调丝作新曲。\r\n天海风涛夜不收，龙头吐浆割春绿。\r\n上元不寄锦字书，守宫谁复问巴西。\r\n绀阶但种相思子，产出青青连理枝。"
        },
        {
            "title": "和刘先辈忆山中韵",
            "content": "忆昔山中炼九阳，山头旭日正苍凉。\r\n凤笙吹暖云中火，龙药凝成鼎内霜。\r\n灵户启扃森虎御，中房持戟混桃康。\r\n山分秋色侵玄氅，蜗学天书篆败墙。\r\n五鸟花开呼鹿守，千龄桃熟递仙尝。\r\n伐毛定欲追秦女，歌凤谁能笑楚狂。\r\n种得神瓜如盎大，养来瘦鹤似人长。\r\n楼延虚颢殊庭上，树蚀苍霞曲濑傍。\r\n剑气尚堪吞鬼伯，诗魂端合起獾郎。\r\n但求脱粟三升饭，肯赋眠云六尺床。\r\n洞雪成浆烹日铸，海苔为纸写凡将。\r\n举头便觉三山近，小大俱冥百虑忘。"
        },
        {
            "title": "寄别",
            "content": "别来虎豆又生牙，尚在扬州卖酒家。\r\n醉后清狂应不减，起拈花弹打鸣鸦。"
        },
        {
            "title": "送许时用还剡",
            "content": "尊酒都门外，孤帆水驿飞。\r\n青云诸老尽，白发几人归。\r\n风雨鱼羹饭，烟霞鹤氅衣。\r\n因君动高兴，予亦梦柴扉。"
        },
        {
            "title": "画楼歌",
            "content": "画楼殷殷贮白娇，紫骝行春杨柳桥。\r\n手中鹦鹉酒晕潮，连环带解口痕消。\r\n黑甲西来若风雨，踏成一片无情土。\r\n白日未落绝行尘，瓜洲渡头鬼唤人。"
        },
        {
            "title": "和王内翰子充见怀韵",
            "content": "帝德如天覆万邦，定期归棹到龙江。\r\n奇才不换金城百，宠命当簪白笔双。\r\n喜极欲持如意舞，醉来应使软舆扛。\r\n此情纵切何由遂，吟对西南月满窗。"
        },
        {
            "title": "晚步青溪上",
            "content": "溪色涵膏绿，溶漾正堪餐。\r\n十步九还辟，清芬袭肺肝。\r\n渚牙既戢戢，岸花亦戋戋。\r\n洁沤近宜狎，贲鲂清可扪。\r\n流念梁陈际，甲第绕其堧。\r\n南澨绮钱结，北津铜纲繁。\r\n倒景侵寥旷，蒸气湿铅丹。\r\n有时作清游，肃舲输轩尊。\r\n泛爵溢朱组，簉筵到弹冠。\r\n荆偈逞妍曲，秦艳发清弹。\r\n唯恐悬象堕，不忧芳年单。\r\n繁华随逝水，崇替起哀叹。\r\n黄鸟背人飞，响入华林园。"
        },
        {
            "title": "秦宫谣",
            "content": "五坊小儿骑骏马，翠蛾彩女斗花鹑。\r\n御路泥深龙辇过，小队黄衣四十人。"
        },
        {
            "title": "送刘赞府之官都昌五十韵",
            "content": "都昌古鄡阳，旧号为江国。\r\n右拒落星湾，左据彭蠡泽。\r\n岩霏朝散蠙，川景时眩白。\r\n居然风气会，生聚密如织。\r\n名区列象犀，高楼发箫笛。\r\n酒帘杏花园，渔市摐洲栅。\r\n盛极理必衰，楚氛忽陵斥。\r\n连云六千家，一炬半天赤。\r\n积尸成坡陀，冻血凝洛泽。\r\n瑟瑟触髅语，多在风雨夕。\r\n今春疆理复，尽出将军力。\r\n庙堂遣良令，铲茅辨街陌。\r\n生茨四五椽，足憩王乔舄。\r\n日出绾铜章，瞠目销岑阒。\r\n隶卒瘦如竹，见人犹辟易。\r\n似闻庭除间，夜有黑虎迹。\r\n又烦刘赞府，共树怀柔绩。\r\n定知灰籥应，岂假龟墨食。\r\n赞府实奇才，不用髯如戟。\r\n玉立伟丈夫，见者改颜色。\r\n文字五千卷，肠胃觉充塞。\r\n摛辞夺春花，艳艳美堪摘。\r\n吟酣或挥翰，龙蛇出肘腋。\r\n阴灵助变化，凌厉意惨黑。\r\n人夸胜玙璠，自谓聊戏剧。\r\n兼攻刑法家，儒术共缘饰。\r\n应能不负丞，奇略肥民瘠。\r\n墙阴或艺桑，中丁皆袯。\r\n勿羡翻经台，学着登山屐。\r\n可怜康乐公，却类弥天释。\r\n勿升元辰山，去踏马蹄石。\r\n丹灶白草秋，青鸟书难觅。\r\n勿栖五柳馆，惊见元亮宅。\r\n仕隐各有心，忘世非良则。\r\n当如陈大夫，树陂寿民脉。\r\n令名垂无穷，晴波共洋溢。\r\n我辞固强聒，君子宜慎择。\r\n时当九月交，凉气压离席。\r\n黄花如窥人，啼蛩似留客。\r\n新蟹斫金瘦，甘酿拍琼液。\r\n饮余志慨慷，狂语忘岸帻。\r\n执手立沙头，欲别貌还戚。\r\n顾予诚缪悠，颇有书传癖。\r\n造文应时需，不异陪篸役。\r\n扼吭操左袪，立志在必得。\r\n每藉翰墨润，粲粲有精魄。\r\n西风片帆张，遽作千里隔。\r\n仓皇车折轮，颠沛禽铩翮。\r\n不知孤月夜，何人破愁寂。\r\n傥有尺素书，早寄凌风翼。"
        },
        {
            "title": "题倪元镇耕云图",
            "content": "看院留黄鹤，耕云种紫芝。\r\n天下书读尽，人间事不知。"
        },
        {
            "title": "和刘伯温秋怀韵（四首。刘《旅兴》五十首中",
            "content": "我家潜溪曲，正面溪上山。\r\n揉桂作阖庐，文杏为重关。\r\n新栽二尺松，毳毳杂黄管。\r\n白鹤寄书来，问我何当还。\r\n移之万仞冈，瘦骨撑孱颜。\r\n\r\n【注释】：【原题】：\r\n和刘伯温秋怀韵（四首。刘《旅兴》五十首中与此韵叶）"
        },
        {
            "title": "天麦毒行",
            "content": "任生累叶居章丘，僮妾指千百马牛。\r\n文轩彩阁插云上，脆管繁弦邀客留。\r\n闲时好把道书读，日啖汤饼无时休。\r\n一朝阴厥忽仆地，六脉隐约如虾游。\r\n移时开寤拂衣起，喜气入面轻黄浮。\r\n自言惚恍有奇遇，不翅乘軿观十洲。\r\n初逢一身卧空旷，手足僵劲无寸柔。\r\n大神持刀剖心腹，洞见十二仙家楼。\r\n红光眩眼视闪烁，后先楹户皆朱髤。\r\n绛衣女子导以入，手执幢节悬银流。\r\n入宫升殿谒女主，美艳可使春花愁。\r\n鸳鸯曳裙佩软玉，芙蓉仍插金搔头。\r\n五明扇遮九龙座，珍珠帘挂珊瑚钩。\r\n分班就坐未及语，有敕太官催进羞。\r\n须臾水陆尽交错，玉盘擘脯堆红虬。\r\n女乐翩翩次第举，搊筝弹瑟鸣箜篌。\r\n燕罢瑶阶月初转，余情不断鱼含钩。\r\n紫州小姑遽饯别，《阳春》一曲翻新讴。\r\n隐雷作声忽惊觉，却厌人世真蜉蝣。\r\n若非名登九天籍，安得俗驾攀真俦。\r\n室中宴坐绝荤血，扃沄不许他人抽。\r\n或为妍唱感异类，水禽山雀争喧啾。\r\n如斯岁发至六七，犹怨阔远难冥搜。\r\n家人共怪狐鬼惑，握粟出卜城南头。\r\n巫医迭进献方技，何异白石江水投。\r\n相里先生来自陕，纤目入鬓清于秋。\r\n腰悬药壶大如斗，吐言便觉冰生喉。\r\n且云饼中天麦毒，阴气不决为人尤。\r\n必须阳精可制胜，驱逐恶厉诛阴酋。\r\n嵩岳丹砂我独得，迎阳捣就光油油。\r\n便烹芦菔和为液，袪疾有同鹰脱郤。\r\n三斋七戒始敢服，服后所见非前侔。\r\n侍臣朱裳多故恶，执乐不作含深忧。\r\n再服户楹皆变白，素衣对泣声咿躭。\r\n三服宫闱欹且侧，左右纷乱如惊鸥。\r\n女主戎装急奔窜，上车历录行荒陬。\r\n迅霆一击前殿火，虐焰四射森戈矛。\r\n自兹神观渐复旧，方与人事通绸缪。\r\n呜呼我人最灵贵，一为病蛊忘身谋。\r\n孰知无病亦颠倒，沉蚀声利甘拘囚。\r\n纷纷白昼混人鬼，老死竟不分薰莸。\r\n当持六经炼为药，尽疗天下苍生瘳。"
        },
        {
            "title": "游览杂赋（三首）",
            "content": "别后不见山，比昔山如长。\r\n林阴没鸟影，岩声答人响。\r\n藓色青染足，药花大如掌。\r\n蛇径已盘百，石扉始开两。\r\n独笑睨层旻，古今一俯仰。¤"
        },
        {
            "title": "越歌",
            "content": "恋郎思郎非一朝，\r\n好似并州花剪刀。\r\n一股在南一股北，\r\n几时裁得合欢袍？"
        },
        {
            "title": "渊明祠",
            "content": "官航晚泊浔阳郭，把酒长怀靖节贤。\r\n折腰竟辞彭泽米，攒眉宁种远公莲。\r\n归来松菊开三径，老去柴桑受一廛。\r\n晋代衣冠谁避世，刘家社稷自书年。\r\n虽云富贵非吾愿，已有清高独尔伟。\r\n千载令人吊遗迹，好山青立县门前。"
        },
        {
            "title": "题李易安书琵琶行",
            "content": "佳人薄命纷无数，岂独浔阳老商妇。\r\n青衫司马太多情，一曲琵琶泪如雨。\r\n此身已失将怨谁？世间哀乐长相随。\r\n易安写此别有意，字字欲诉中心悲。\r\n永嘉陈侯好奇士，梦里谬为儿女语。\r\n花颜国色草上尘，朽骨何堪污唇齿。\r\n生男当如鲁男子，生女当如夏侯女。\r\n千载秽迹吾欲洗，安得浔阳半江水！"
        },
        {
            "title": "皇仙引",
            "content": "横塘风断愁红浅，旧燕衔春春信满。\r\n鹤驭遥空不可攀，绣扆斜张香梦懒。\r\n暖萧不到茱萸帐，宝露空薄五云盌。\r\n风前白鬓几人悲，万里青蘋一时晚。\r\n铜仙含泪辞青琐，渺渺空嗟西日短。\r\n弱川无力不胜肮，骑龙难到白云乡。\r\n玉棺琢成已三载，欲葬神仙归北邙。"
        }
    ]
}