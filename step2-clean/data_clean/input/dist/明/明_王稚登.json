{
    "dynasty": "明",
    "author": "王稚登",
    "intro": "",
    "items": [
        {
            "title": "奉答汝南公",
            "content": "平津阁上夜题诗，绣牍亲裁与项斯。\r\n字比宫云俱五色，情将禁柳共千丝。\r\n袖中携出香偏入，马上看时月故随。\r\n自是阳春元寡和，莫言寒屋报书迟。"
        },
        {
            "title": "访董述夫不遇",
            "content": "扣户无人问四邻，萧然木榻满黄尘。\r\n知君只在长安市，画得燕山卖与人。"
        },
        {
            "title": "宗将军战场歌十首",
            "content": "结发为飞骑，相从霍冠军。\r\n征南诸将士，枯骨论功勋。"
        },
        {
            "title": "马湘兰挽歌词",
            "content": "舞裙歌扇本前因，绣佛长斋是后身。\r\n不逐西池王母去，定随南岳魏夫人。"
        },
        {
            "title": "钱王祠",
            "content": "玉带龙衣貌宛然，朱门碧殿暮湖边。\r\n行人下马看碑字，高柳藏鸦拂庙壖。\r\n禾黍故都州十四，波涛残岸弩三千。\r\n伤心一片厓山地，月色潮声更可怜。"
        },
        {
            "title": "清明日韦庄送朱在明南归",
            "content": "清明对酒共天涯，欲赠龙泉转自嗟。\r\n送别消魂惟柳色，笑人归去是桃花。\r\n园林一曲仍韦氏，兄弟多才比谢家。\r\n可惜卞和怀白璧，青衫湿尽出京华。"
        },
        {
            "title": "弘教寺三首",
            "content": "先朝行殿作禅宫，黄屋青山本是空。\r\n闻道一人曾驻跸，山僧不敢住当中。"
        },
        {
            "title": "海夷八首（嘉靖甲寅）",
            "content": "五溪戎卒本诸蛮，木弩铜机出万山。\r\n铁骑悠悠屯海上，黄金日日出民间。\r\n尔曹荒服元亡赖，此日王师独厚颜。\r\n头白土官尤跋扈，玳筵红粉不知还。¤"
        },
        {
            "title": "平望夜泊四首",
            "content": "鱼鳞成石量，桑叶论斤卖。\r\n珍重丝网难，家家月中晒。"
        },
        {
            "title": "还家作",
            "content": "游子江东倦行役，还家登堂草盈尺。\r\n花枝三树四树红，头发一丝半丝白。\r\n囊中犹自有残钱，尽买杨梅饱食眠。\r\n门外幸无骑马客，清香细雨佛灯前。"
        },
        {
            "title": "茉莉曲六首",
            "content": "章江茉莉贡江兰，夹竹桃花不耐寒。\r\n三种尽非吴地产，一年一度买来看。"
        },
        {
            "title": "答孙文融中丞时自辽阳归",
            "content": "客星尚未入文昌，先寄双鱼到草堂。\r\n试问夷邦江鸭绿，何如乡社酒鹅黄。\r\n要盟未固同城下，作舍难成是道傍。\r\n谁识边臣心最苦，青铜镜里鬓如霜。"
        },
        {
            "title": "听查八十弹琵琶",
            "content": "查翁琵琶天下闻，奇妙不数康昆仑。\r\n六月虚堂发清响，泉鸣木落浮云昏。\r\n人言琵琶出胡族，君今弹之戛哀玉。\r\n边雨夜裂交河冰，朔风秋折穹庐竹。\r\n沙漠呼鹰雪未干，混同吹角波新绿。\r\n繁声乱指隔屋听，贺兰秋高山雾青。\r\n冒顿按歌娇学鸟，燕支奏乐碎如星。\r\n萧萧杨柳落羌管，滴滴蒲柳泻玉瓶。\r\n有时闲缓未促柱，谷幽人寂风泠泠。\r\n我闻桑门段和尚，此技从来称绝倡。\r\n寥寥旷代法不传，清江白月空惆怅。\r\n红箫玉笛清可怜，君言听之如蜩蝉。\r\n十八庐阳遇钟二，寻师不惜黄金钱。\r\n艺成弹向锦筵上，商哀羽烈悲青天。\r\n长安绣陌知名遍，春风夜醉芙蓉院。\r\n翠黛人人乞谱传，朱门日日开尊燕。\r\n司马青衫泪泣珠，明君紫塞沙吹面。\r\n秋色侵衣铁拨消，寒烟湿指檀槽变。\r\n古来能事惟贵精，一艺可以垂芳名。\r\n山阳三弄桓伊笛，缑岭千年王晋笙。\r\n君今此曲掩前古，恍惚变化真希声。\r\n余也江湖好奇士，挟策走马咸阳京。\r\n正逢天子射蛟日，奇文落落无所成。\r\n学书学剑白日暮，短裘高帽吴王城。\r\n愿从君受调指法，烧灯夜读《琵琶行》。"
        },
        {
            "title": "湖上梅花歌四首",
            "content": "闻道湖中是两梅，尽山千种一时开。\r\n估客片帆春雨里，载将香气过湖来。"
        },
        {
            "title": "寄问欧桢伯后人",
            "content": "五柳先生旧业荒，菊松虽在壑无光。\r\n夜台安得传双鲤，春水聊冯问五羊。\r\n未识何人铭有道，已知生子胜中郎。\r\n欲将匣里鱼肠剑，解去孤坟挂白杨。"
        },
        {
            "title": "宗将军战场歌十首",
            "content": "沙场大黄弩，将军在时射。\r\n贼人得之惊，一挽一百石。"
        },
        {
            "title": "石门曲三首",
            "content": "采桑复采桑，蚕长桑叶齐。\r\n妾住石门东，郎住石门西。"
        },
        {
            "title": "李舍人孤山草堂坐雨",
            "content": "笋舆行过断桥来，楼上银罂水上开。\r\n白鸟数行犹似鹤，青山五月已无梅。\r\n雨昏不辨丝千缕，湖绿浑疑酒一杯。\r\n几欲题诗题未得，舍人元是谪仙才。"
        },
        {
            "title": "无题五首",
            "content": "一朵千金泣露斜，帘栊难护幕难遮。\r\n吴王城上同看月，伍相江边独浣纱。\r\n杨柳名为离别树，芙蓉号作断肠花。\r\n旧时邻舍俱新主，莫辨东邻是宋家。¤"
        },
        {
            "title": "不渡钱塘简屠长卿",
            "content": "东望钱塘去路赊，鄞山鄞水隔天涯。\r\n非关雪夜空回棹，其奈炎蒸苦忆家。\r\n短髻乌蛮簪茉莉，轻衫白蠙绣桃花。\r\n采莲亦有江南女，何用扁舟渡若耶。"
        },
        {
            "title": "送项仲融游金陵三首",
            "content": "钟山弓剑似桥山，一去龙髯不可攀。\r\n高帝在时亲放鹿，金牌历历在中间。"
        },
        {
            "title": "集周公瑕斋中",
            "content": "偶访征君宅，梅花覆酒香。\r\n杖将鸠作刻，书与蠹俱藏。\r\n北海宾盈座，南朝寺隔墙。\r\n还同耆旧传，庞德在襄阳。"
        },
        {
            "title": "迎春日集华光禄斋中",
            "content": "椒盘出五辛，下马拂黄尘。\r\n千里周南客，明朝汉苑春。\r\n草生将去路，花待欲归人。\r\n君有陶潜禄，犹胜季子贫。"
        },
        {
            "title": "雪中梅花",
            "content": "二月春光雪尚飘，看梅独坐思无聊。\r\n银花乱缀难分萼，玉树交加莫辨条。\r\n粉似傅来容易褪，香偏留却不同消。\r\n一般飞入妆台里，独让残英点额娇。"
        },
        {
            "title": "送项仲融游金陵三首",
            "content": "石头城下看春潮，天堑长江万里遥。\r\n渔人网得沉江锁，犹似当年铁未消。"
        },
        {
            "title": "送黎惟敬还岭南时有夷警",
            "content": "乘风五两未从容，惜别休言路几重。\r\n青草毒如炎海瘴，火云奇似博罗峰。\r\n司农岂惜江南旱，归客唯愁岭外烽。\r\n床上蒯缑君莫问，沉埋不是旧芙蓉。"
        },
        {
            "title": "长安春雪曲五首",
            "content": "暖玉琵琶寒玉肤，一般如雪映罗襦。\r\n抱来只选《阳春》曲，弹作盘中大小"
        },
        {
            "title": "寄大司空应城李公",
            "content": "泽兰江芷负幽期，匕首难酬国士知。\r\n山简醉来能上马，谢安归去但围棋。\r\n楚天云雨皆成梦，湘水峰峦半可疑。\r\n谁共习家池上燕，铜鞮一曲酒淋漓。"
        },
        {
            "title": "赠长洲蔡明府",
            "content": "廿年京洛羡飞腾，此地重逢不负丞。\r\n走马泥涂朝带雪，栖鸦官舍晚如冰。\r\n桥边乌鹊非银汉，坞内桃花隔武陵。\r\n一枕黄粱俱莫问，君依迁客我依僧。"
        },
        {
            "title": "无题五首",
            "content": "昔日吹箫凤下来，如今凤去只荒台。\r\n剑分安得重归匣，水覆难教再上杯。\r\n倩酒禁愁何日醉，待花消恨几时开。\r\n无情最是窗间雨，吹入空床生绿苔。¤"
        },
        {
            "title": "梦君篇赠黄丈淳父",
            "content": "童君秀骨青厓开，蟠胸大壑藏风雷。\r\n沈郎号狂士，古心清气空尘埃。\r\n明珠翠羽尽奇宝，二子落落非凡才。\r\n空堂日暮发遐想，建安数子千年上。\r\n呜呼王者久不作，大雅由来称绝响。\r\n国朝博士真天人，灵芝煌煌发土壤。\r\n墓门荆棘祠庙荒，后来作者江夏黄。\r\n知君十载未识面，云霞秀句今方见。\r\n黄钟玉磬音调绝，嶷然独立灵光殿。\r\n瑶华入手海雾湿，夕阳无人风飒飒。\r\n孤城鸣蛩灯火暗，破屋翠山鬼泣。\r\n君今名重天下闻，躬耕不就刘将军。\r\n桃花茅屋长洲苑，闭门枕席生浮云。\r\n青袍耻逐路傍子，击木狂歌鸟兽群。\r\n嗟嗟，图南九万须我辈，枪榆赤璟安足云。\r\n童君长啸沈郎去，偃卧松床即梦君。"
        },
        {
            "title": "答袁相公问病二首",
            "content": "形骸土木佛灯前，黄阁情深有梦牵。\r\n喘似吴牛初见月，瘦如辽鹤不冲天。\r\n诗题半作逃禅偈，酒价都为买药钱。\r\n知己未酬徒骨立，一生孤负佩龙泉。"
        },
        {
            "title": "平望夜泊四首",
            "content": "月下压酒声，将船系杨柳。\r\n明日到家近，不须沽一斗。"
        },
        {
            "title": "舟中与建初话旧",
            "content": "十载行藏半未齐，闻君论旧益凄凄。\r\n汗从何晏朱衣拭，书觅羊欣白练题。\r\n歌是《竹枝》容易和，泪成珠子不轻啼。\r\n干将已是徐君剑，明日扁舟下剡溪。"
        },
        {
            "title": "赠大行诏使封夷",
            "content": "口奉天言下玉京，沧溟万里是王程。\r\n衣裳尽带鱼龙气，鼓吹皆含波浪声。\r\n汉使楼船疑蜃吐，夷王宫殿驾鳌成。\r\n胡商海客如相问，但说中朝税法轻。"
        },
        {
            "title": "古意四首（以下《金昌集》）",
            "content": "桓桓班生志，矫矫龙虎姿。\r\n朝为白面生，夕建交龙旂。\r\n繁星丽匕首，四马穹庐驰。\r\n萧萧玉门关，胡笳不敢吹。\r\n灵鹊化金印，紫绶腰间垂。\r\n天子封公侯，举世称男儿。\r\n嗟嗟扬子云，骨若柔桑枝。\r\n不能一鸡缚，焉能斩郅支。\r\n奇书满腹中，不值修文时。\r\n白首《太玄经》，命也复何为。¤"
        },
        {
            "title": "王德操被盗唁以二绝",
            "content": "窗外梅花恼客眠，偷儿横索赁春钱。\r\n王家旧物休将去，留取青青一片毡。"
        },
        {
            "title": "吴参军雨中过池上君方以互市之云中",
            "content": "小池风雨故人逢，酿得春寒酒盏空。\r\n忽漫一官辞阙下，暂随诸将入云中。\r\n斜阳刍秣驱胡马，终岁金缯出汉宫。\r\n女乐何时颁魏绛，太平天子正和戎。"
        },
        {
            "title": "驾幸太学恭述",
            "content": "璧水钧天乐，桥门卤簿车。\r\n秋风清道早，朝雨洒尘疏。\r\n检礼惟行菜，谈经亦坠鱼。\r\n不知稽古士，献纳更何如。"
        },
        {
            "title": "宗将军战场歌十首",
            "content": "有家全募士，无骨可封侯。\r\n负却生时相，班超是虎头。"
        },
        {
            "title": "增翟丈四首（以下《燕市后集》，隆庆丁卯）",
            "content": "君怀一片心，皎如春江月。\r\n推心置人腹，安得有胡越。\r\n双锷雌雄龙，报恩未出匣。\r\n季布诚小诺，朱家非大侠。\r\n我昔游燕山，丞相礼为宾。\r\n世皆重丞相，非重幕中人。\r\n今来丞相亡，相弃如飘尘。\r\n惟君重意气，不改平生亲。\r\n悠悠世上交，焉知雷与陈。。¤"
        },
        {
            "title": "袁相国故居访李孝甫太仆",
            "content": "鱼文匕首不离身，马踏长安市里尘。\r\n重过杨家旧亭子，深悲侯氏老门人。\r\n朱栏易主花无色，青眼逢君酒可亲。\r\n同是中郎琴畔客，一般憔悴各沾巾。"
        },
        {
            "title": "雪后留徐茂吴宿斋中",
            "content": "空斋佛火夜悠悠，残雪松间晓尚留。\r\n樽绿敢言开北海，榻陈聊得下南州。\r\n兰芳当户宁为艾，鹰鸷逢春未化鸠。\r\n明日与君同跨马，要离墓下问吴钩。"
        },
        {
            "title": "送吴中丞之金陵",
            "content": "建业青山是帝都，暂劳开府握军符。\r\n花间朱鹭铙歌曲，江上黄龙水阵图。\r\n玉节中丞新荡寇，楼船诸将旧平吴。\r\n不知燕子矶前地，容得陈琳草檄无？"
        },
        {
            "title": "冷泉亭（以下《竹箭篇》诸帙，皆万历初年作",
            "content": "暮瀑浮花急，春流饮鹿浑。\r\n潺湲一片雨，终日在山门。\r\n\r\n【注释】：【原题】：\r\n冷泉亭（以下《竹箭篇》诸帙，皆万历初年作）"
        },
        {
            "title": "石门曲三首",
            "content": "蚕成桑叶空，门前青勣长。\r\n一半织郎衣，一半结鱼网。"
        },
        {
            "title": "哭袁相公二首",
            "content": "泪痕如雪荐生刍，千里风尘酒一壶。\r\n伯道遗孤安得有，中郎少女亦曾无。\r\n麒麟乍刻惟新冢，乌鸟空啼是别雏。\r\n生事萧萧何必问，坂田硗石半无租。¤"
        },
        {
            "title": "重游武林",
            "content": "十年不踏西泠路，此度重游感旧时。\r\n杨柳忽惊枝尽老，芙蓉应笑客来迟。\r\n敲门月下僧犹在，载酒亭中鹤未知。\r\n明日南屏山麓寺，壁间还觅旧题诗。"
        },
        {
            "title": "题唐伯虎烹茶图为喻正之太守三首",
            "content": "伏龙十里尽香风，正近吾家别墅东。\r\n他日干旄能见访，休将水厄笑王蒙。"
        },
        {
            "title": "种豆",
            "content": "庭下秋风草欲平，年饥种豆绿阴成。\r\n白花青蔓高于屋，夜夜寒虫金石声。"
        },
        {
            "title": "宗将军战场歌十首",
            "content": "射尽白羽箭，战士不肯去。\r\n春来草痕赤，旧日留血处。"
        },
        {
            "title": "塘栖",
            "content": "水阔雨溟溟，飞帆去不停。\r\n人声两厓断，鱼市一江腥。\r\n云已辞吴白，山初到越青。\r\n侯生数行泪，千里吊玄经。"
        },
        {
            "title": "宗将军战场歌十首",
            "content": "河边枯髑髅，金镞射为窟。\r\n入时何太深，碎骨始得出。"
        },
        {
            "title": "寄蒋长康",
            "content": "十五年前傅粉妆，家家持果掷潘郎。\r\n不知别后颜如土，即恐秋来鬓有霜。\r\n夜奏凤凰调蜀女，朝图蛱蝶学滕王。\r\n如今不及当时事，客散呼鹰竹满堂。"
        },
        {
            "title": "乙未人日对雪简沈从先",
            "content": "春阴寂寂最堪怜，人日登楼雪皎然。\r\n不肯共消唯白发，且留相映有青毡。\r\n桃花玉勒看山骑，兰叶银筝载酒船。\r\n笑杀洛阳袁处士，闭门终日只高眠。"
        },
        {
            "title": "奉寄太师成国朱公二十八韵",
            "content": "先帝垂衣久，元公翼戴长。\r\n宵庐明月殿，晓卫白云房。\r\n赐马行长乐，看花宿未央。\r\n常陪五畤祀，独奉万年觞。\r\n出入钩陈侧，驰驱太乙傍。\r\n几株温室树，廿载御炉香。\r\n不离芙蓉苑，频经蕙草芳。\r\n列管分虎旅，对陛和龙章。\r\n剑履还家涩，头须下直苍。\r\n佩图朝少主，读策感今皇。\r\n旧抱弓如月，重添戟是霜。\r\n首先迎玉辂，身自扫明堂。\r\n金匮山河誓，丹霄日月光。\r\n太师姜吕望，尚父郭汾阳。\r\n爵已无前列，班惟有末行。\r\n岂徒居紫闼，兼以业青箱。\r\n虞令称书监，穰侯号智囊。\r\n十经归甲乙，百氏属低昂。\r\n仆本蓬蒿士，萧然薜荔裳。\r\n上书三寸舌，丁第九回肠。\r\n鹦鹉为时忌，蛟龙且自藏。\r\n人嗔杜甫傲，公许祢衡狂。\r\n惜别歌杨柳，临歧赠鹔鞿。\r\n星辰从此隔，云汉永相望。\r\n鱼腹何迢递，鸿飞亦渺茫。\r\n渡淮寻漂母，入楚问韩王。\r\n裘重苏秦辱，金空陆贾装。\r\n不知麟阁上，可更忆沧浪。"
        },
        {
            "title": "海夷八首（嘉靖甲寅）",
            "content": "任公瘦骨气萧萧，乱后雕弓却在腰。\r\n铜柱未曾标马援，玉门早已入班超。\r\n孤身去国心应折，群盗经时气转骄。\r\n闻道墨縗重奉诏，佩刀骑马答清朝。¤"
        },
        {
            "title": "题董生春山障子赠朱金吾",
            "content": "董生留我子云亭，画尽春山酒未醒。\r\n赠与侯家金屋里，美人筵上斗眉青。"
        },
        {
            "title": "十三夜莲蓉湖与周锡臣张鸣教对月有怀安茂卿",
            "content": "仙侣相携醉玉缸，暮山浮黛水淙淙。\r\n何人不赏中秋闰，几度能逢八月双。\r\n云里闻歌声隔寺，花间吹笛手临窗。\r\n芙蓉泣露红芳早，欲寄佳人奈涉江。"
        },
        {
            "title": "溪上步月简秦方伯胡侍御",
            "content": "如海侯门路不通，溪流寂寂雾蒙蒙。\r\n谁家客许花间入，何处樽能月下空。\r\n敲散彩云钟隔水，吹残玉漏笛临风。\r\n南楼酒伴东山侣，半忆庾公半谢公。"
        },
        {
            "title": "答宁夏黄中丞唯尚",
            "content": "灵武妖氛扫未清，十年狐鼠尚纵横。\r\n中丞杖钺新开府，骄虏新笳莫近城。\r\n帐下几人能草檄，秋来无处不屯兵。\r\n君王欲识边臣苦，一夜清霜绕鬓生。"
        },
        {
            "title": "下第□书怀呈纳言姜公",
            "content": "凤城箫鼓梦中闻，天上人间自此分。\r\n乡路三千俱是水，世情一半不如云。\r\n郢人歌后非无曲，冀马空来尚有群。\r\n君在汉廷司献纳，肯因流落荐雄文。"
        },
        {
            "title": "宗将军战场歌十首",
            "content": "本谓江南乐，佩刀居帐下。\r\n渔阳饮飞士，无一生还者。"
        },
        {
            "title": "海夷八首（嘉靖甲寅）",
            "content": "玉山前岁困倭夷，今日华亭更可悲。\r\n沙月如冰凋白羽，海烟为雾暗朱旗。\r\n石头已道朝烽合，扬子仍愁暮角吹。\r\n财赋东南忧不细，庙谟何以定安危。¤"
        },
        {
            "title": "弘教寺三首",
            "content": "内家金像出蓬莱，千叶莲花玉作台。\r\n试向白毫光里看，圣人前世是如来。"
        },
        {
            "title": "杂言",
            "content": "冻云寒树晓模糊，水上楼台似画图。\r\n红袖谁家乘小艇，卷帘看雪过鸳湖。"
        },
        {
            "title": "十六夜孤山看月歌四首",
            "content": "江上浮岚半有无，轻烟淡荡月模糊。\r\n彭郎隔水休相唤，别是人间一小姑。"
        },
        {
            "title": "题唐伯虎烹茶图为喻正之太守三首",
            "content": "太守风流嗜酪奴，行春常带煮茶图。\r\n图中傲吏依稀似，纱帽笼头对竹炉。"
        },
        {
            "title": "海夷八首（嘉靖甲寅）",
            "content": "吴王城外石湖边，云白山青花满烟。\r\n却忆中丞持钺过，自驱猛士灭倭年。\r\n白虹贯日天文动，金字班师国计偏。\r\n鸟尽弓藏千古事，野人临水泪潸然。¤"
        },
        {
            "title": "弘教寺三首",
            "content": "宣皇在日寺新成，万乘亲来寺里行。\r\n芳草也知无玉辇，秋风秋雨满阶生。"
        },
        {
            "title": "送陈道源参军偕计甥野臣北上",
            "content": "王事驱驰又入燕，一杯昌独当离筵。\r\n金输少府逾千镒，官守参军及九年。\r\n渡海旌旗留乐浪，薰天宫殿失甘泉。\r\n入朝不藉王生对，似舅名甥尔最贤。"
        },
        {
            "title": "天窟洞史金吾新开",
            "content": "碧落初开日，丹厓始凿年。\r\n有山皆是洞，无石不通泉。\r\n扶坏成空谷，雕林作漏天。\r\n桃花栽尚短，未满一溪烟。"
        },
        {
            "title": "长安春雪曲五首",
            "content": "春风吹雪下桑乾，添得城中一夜寒。\r\n幹鹊楼高消不尽，长安街上马头看。"
        },
        {
            "title": "元日都门看早朝二首",
            "content": "春日满皇都，春云乍有无。\r\n五更齐玉佩，万户共桃符。\r\n天出临轩语，山当绕殿呼。\r\n欲知王会礼，先问汉鸿胪。¤"
        },
        {
            "title": "新春感事",
            "content": "信有清风不厌贫，吹帘入幌转相亲。\r\n红颜薄命空流水，绿酒多情似故人。\r\n服药难辞星入鬓，闭门长与竹为邻。\r\n黄金散尽真堪惜，前日亲知是陌尘。"
        },
        {
            "title": "西夏凯歌四首",
            "content": "圣人亲御凤凰楼，太白旗悬叛将头。\r\n十道使臣持露布，春风一日满神州。"
        },
        {
            "title": "黄浦夜泊",
            "content": "黄浦滩头水拍天，寒城如雾柳如烟。\r\n月沉未沉鱼触网，潮来欲来人放船。"
        },
        {
            "title": "林纯卿卜居西湖",
            "content": "藏书湖上屋三间，松映轩窗竹映关。\r\n引鹤过桥看雪去，送僧归寺带云还。\r\n轻红荔子家千里，疏影梅花一水湾。\r\n和靖高风今已远，后人犹得住孤山。"
        },
        {
            "title": "送蒋都护入蜀",
            "content": "瞿塘峡口水初生，都护楼船入蜀行。\r\n地到益州皆沃野，营开賨叟尽雄兵。\r\n干云鸟道三千里，挂树猿啼一两声。\r\n欲卜封侯何日事，成都市上问君平。"
        },
        {
            "title": "宗将军战场歌十首",
            "content": "将军空血战，中丞深闭门。\r\n桐乡城北路，流水没孤屯。"
        },
        {
            "title": "寄方子时二首",
            "content": "之子卧幽谷，相过岁暮时。\r\n呼童穿马涧，贳酒出龙池。\r\n生事惟樵斧，年光有鬓丝。\r\n梅花开傥遍，鸡黍不须期。¤"
        },
        {
            "title": "海夷八首（嘉靖甲寅）",
            "content": "长洲茂苑只空名，休道吴王锦绣城。\r\n粉堞云昏朱雀帜，黄金日调水犀兵。\r\n夕烽看忆桃花色，戍角听疑玉笛声。\r\n伍相祠前斜日里，土人鸡黍祝升平。¤"
        },
        {
            "title": "阮将军龙杖歌（以下皆万历间晚年之作）",
            "content": "七尺天台藤，千年石梁雪。\r\n夭矫欲飞腾，支离半鳞甲。\r\n樵柯斫出空岩下，风雷昼鸣鬼啸夜。\r\n曳处常疑云雾生，植来犹恐猿猱挂。\r\n将军家居南巷中，一箧《阴符》四壁空。\r\n何人赠此作扶老，青鞋白帢随春风。\r\n春风策入花源去，仙人正傍桃花住。\r\n晴岚扑衣瀑绕床，鹤巢生緌芝成树。\r\n廉颇能挽弓三石，充国平羌负奇画。\r\n何为将军负杖行，不佩宝刀持画戟。\r\n冯唐老去未逢时，立马辕门弄柳丝。\r\n邻雨滴残鱼服箭，窗风吹裂蝥弧旗。\r\n雀罗当门印辞肘，坐叹红颜成白首。\r\n三百青钱杖上挑，黄公垆头醉春酒。\r\n神物从来尽有灵，延津曾见跃青萍。\r\n何必葛陂方化去，只今已作老龙吟。"
        },
        {
            "title": "马湘兰挽歌词",
            "content": "歌舞当年第一流，姓名赢得满青楼。\r\n多情未了身先死，化作芙蓉也并头。"
        },
        {
            "title": "西夏凯歌四首",
            "content": "胡沙如雪月如冰，白骨棱棱几十层。\r\n血污髑髅将化碧，不知谁作党中丞。"
        },
        {
            "title": "志哀寄吴氏二首",
            "content": "翾翾枝间雀，谯谯委道傍。\r\n上为鸺纻啄，下为蝼蚁伤。\r\n仁者过其侧，拾之归青箱。\r\n饲以黄金花，五内皆馨香。\r\n疮痍日以平，羽毛日以长。\r\n朝栖主人门，夕宿主人堂。\r\n此雀衔玉环，将以报主人。\r\n一朝婴世难，主人归黄尘。\r\n徘徊空庭间，肝肠多苦辛。\r\n扰扰行路子，此情安可陈。¤"
        },
        {
            "title": "古意四首（以下《金昌集》）",
            "content": "槛虎不垂头，笼鹤不委翼。\r\n兔爰雉耿介，牛顺而羊逆。\r\n梧桐茂高陵，柽柳主下隰。\r\n物性各有托，焉得相变易。\r\n渭川玉波澄，泾河泥滓流。\r\n为水本同源，清浊不相侔。\r\n悠悠孺子歌，宣尼为迟留。¤"
        },
        {
            "title": "湖上梅花歌四首",
            "content": "虎山桥外水如烟，雨暗湖昏不系船。\r\n此地人家无玉历，梅花开日是新年。"
        },
        {
            "title": "茉莉曲六首",
            "content": "乌银白镪紫磨金，斫出纤纤茉莉簪。\r\n斜插女阿褵褷髻，晚妆朝月拜深深。"
        },
        {
            "title": "重渡钱塘",
            "content": "十年孤客再浮江，点点丹枫映酒缸。\r\n佩剑尚余虹一半，寄书安得鲤成双。"
        },
        {
            "title": "题唐伯虎烹茶图为喻正之太守三首",
            "content": "灵源洞口采旗枪，五马来乘谷雨尝。\r\n从此端明茶谱上，又添新品绿云香。"
        },
        {
            "title": "答袁相公问病二首",
            "content": "斜风斜雨竹房寒，云里蓬莱枕上看。\r\n愁过一春容鬓改，吟成五字带围宽。\r\n书生薄命元同妾，丞相怜才不论官。\r\n泣向青天怀烈士，古来惟有报恩难。¤"
        },
        {
            "title": "宣城友人移居白下",
            "content": "南朝山色近移家，朱雀桥通路狭斜。\r\n宛水月从江树出，敬亭云被苑墙遮。\r\n横舟渡口寻桃叶，沽酒村边问杏花。\r\n闻道章台街畔柳，不堪系马只藏鸦。"
        },
        {
            "title": "马湘兰挽歌词",
            "content": "红笺新擘似轻霞，小字蝇头密又斜。\r\n开箧不禁沾臆泪，非关老眼欲生花。"
        },
        {
            "title": "送陆丈移官海丰丞",
            "content": "官舍有余清，无言政未成。\r\n头从湖上白，水在橐中轻。\r\n过鲁无鱼食，归吴借马行。\r\n簿书期傥暇，一问济南生。"
        },
        {
            "title": "谒袁文荣公祠堂",
            "content": "云中烟火映荒祠，遗像萧条入拜疑。\r\n马策扣门惟有泪，雀罗张户不胜悲。\r\n山光夜暗围棋墅，海色寒埋挂剑枝。\r\n千载何人能下士，断肠空忆郑当时。"
        },
        {
            "title": "古意四首（以下《金昌集》）",
            "content": "千金两吴钩，秋水为銛锋。\r\n人血衅其上，宝锷明芙蓉。\r\n割鱼千万里，不得屠一龙。\r\n屠龙岂不能，惜哉委尘埃。\r\n析薪刈青松，弃置良足哀。\r\n一旦成销折，不能断青苔。\r\n英雄困平世，伊管乃凡才。"
        },
        {
            "title": "思归寄皇甫司勋",
            "content": "射策上书俱不遇，秋风夜夜梦归吴。\r\n花怜观里无多树，柳忆门前第几株。\r\n赵女怨为厮养妇，鲁生羞傍叔孙儒。\r\n惟君青眼能如旧，不笑终军手里繻。"
        },
        {
            "title": "平望夜泊四首",
            "content": "雨多杨梅烂，青筐满山市。\r\n儿女当夕飡，嫣然口唇紫。"
        },
        {
            "title": "十八夜得黄六秀才都下书以前中秋十三夜发",
            "content": "一纸千金手自裁，片鸿遥托渡江来。\r\n祇应不隔嫦娥面，月里封题月里开。"
        },
        {
            "title": "玉女潭二首（以下《荆溪疏》）",
            "content": "霞宫瞰绿水，云是洗头盆。\r\n华表开山径，金铺饰洞门。\r\n鸟声含瀑布，虎迹印松坛。\r\n根上祠官去，先皇奠璧存。"
        },
        {
            "title": "虎丘访居士贞",
            "content": "芳日俄逢谷，空山未见花。\r\n因过处士宅，宛是野僧家。\r\n古井春无水，衡门晚带霞。\r\n釜鱼君莫叹，卜岁正盈车。"
        },
        {
            "title": "至日怀诸太史陪祀南郊",
            "content": "圜丘驰道草芊芊，旷典重逢御极年。\r\n圣寿长如南至日，皇恩高似北溟天。\r\n葭灰应气迎邹律，松籁含风入舜弦。\r\n最羡翰林供奉客，挥毫先进庆云篇。"
        },
        {
            "title": "立冬",
            "content": "秋风吹尽旧庭柯，黄叶丹枫客里过。\r\n一点禅灯半轮月，今宵寒较昨宵多。"
        },
        {
            "title": "除夕袁令君斋中",
            "content": "衙斋寂寂五辛盘，老树空庭雪片寒。\r\n岁月速如将去客，风烟淡比乍辞官。\r\n投林羽幸离樊苦，纵壑鳞今乐网宽。\r\n红烛也随人惜别，当筵流泪不曾干。"
        },
        {
            "title": "重渡钱塘",
            "content": "宋朝园寝云为殿，越国浮屠树作幢。\r\n斜日西陵烟火乱，暮山无数满船窗。"
        },
        {
            "title": "中秋日送钱象先游豫章",
            "content": "西风征雁不堪闻，病里题诗忍送君。\r\n月与离樽今夜满，秋将行色一时分。\r\n匡庐木落山如黛，彭蠡霜寒水似云。\r\n公子西园宾客盛，好陪飞盖共论文。"
        },
        {
            "title": "无题五首",
            "content": "芙蓉江上露凄凄，杨柳楼前月影低。\r\n燕入朱门藏不见，马过花巷忆还嘶。\r\n藕丝无力终愁断，萍叶随流不肯齐。\r\n信有银河千万里，人间隔断路东西。¤"
        },
        {
            "title": "答王大吉自武林北上",
            "content": "新诗字字比琼瑶，池上相过破寂寥。\r\n微雨不消吴市暑，疏松如带浙江潮。\r\n吹笙尚忆前身事，结袜空思往哲遥。\r\n京洛故人如问讯，梁鸿犹住伯通桥。"
        },
        {
            "title": "增翟丈四首（以下《燕市后集》，隆庆丁卯）",
            "content": "英雄不可测，屈伸随其时。\r\n以彼英雄人，亦俟英雄知。\r\n白龙为鱼服，群鱼反见嗤。\r\n君昔处东海，浮沉人不言。\r\n翩翩游帝京，宾从多华轩。\r\n五侯奉下风，七贵皆扫门。\r\n黄金白玉璧，赠者不为恩。\r\n璧以前为寿，金以置酒樽。¤"
        },
        {
            "title": "海夷八首（嘉靖甲寅）",
            "content": "钱塘雄盛比姑苏，宋室南迁是帝都。\r\n处士梅花经战马，美人杨柳失栖乌。\r\n翠华辇路云俱断，白马潮声海半枯。\r\n惟有将军青冢树，枝枝南向野莺呼。"
        },
        {
            "title": "哭袁相公二首",
            "content": "鹤飞蝉蜕总成尘，欲报明珠未得伸。\r\n山上杜鹃花是鸟，墓前翁仲石为人。\r\n黄肠诏出东园赐，白骨家余南巷贫。\r\n为问翟公门下士，死生谁个见情真？"
        },
        {
            "title": "长安春雪曲五首",
            "content": "御柳黄丝未满条，宫花红蕊不胜娇。\r\n至尊看雪开温室，亲赐昭仪壁上椒。"
        },
        {
            "title": "茉莉曲六首",
            "content": "花船尽泊虎丘山，夜宿娼楼醉不还。\r\n时想簸钱输小妓，朝来隔水唤乌蛮。"
        },
        {
            "title": "茉莉曲六首",
            "content": "卖花伧父笑吴儿，一本千钱亦太痴。\r\n侬在广州城里住，家家茉莉尽编篱。"
        },
        {
            "title": "送项仲融游金陵三首",
            "content": "长板桥头听曲声，徐娘虽老尚多情。\r\n门前车马无人问，自按《梁州》促柱"
        },
        {
            "title": "龙母庙",
            "content": "松坞石林林，秋风万壑阴。\r\n泉清尘客耳，花照定僧心。\r\n龙去野祠破，鸟啼山竹深。\r\n苍生饥渴甚，朝夕望为霖。"
        },
        {
            "title": "雨中同诸君游东钱湖",
            "content": "乱厓层壑水粼粼，一见渔舟一问津。\r\n修竹到门云里寺，流泉入袖雨中人。\r\n地从南渡多遗恨，湖比西家亦效颦。\r\n酒似鹅黄人似玉，不须深叹客途贫。"
        },
        {
            "title": "钱象先移居",
            "content": "三年并舍接清言，一日移家避俗喧。\r\n僦庑桥边真隐士，射潮江上旧王孙。\r\n垂帘柳不遮邻巷，盖瓦藤才隔对门。\r\n此去墙东元咫尺，相过莫厌倒芳樽。"
        },
        {
            "title": "陈佥宪园林",
            "content": "十亩瓜园地，因之早挂冠。\r\n衣裳竹里翠，门巷雨中寒。\r\n夕鸟留归听，秋花耐醉看。\r\n多君下榻意，不忍负余欢。"
        },
        {
            "title": "元日都门看早朝二首",
            "content": "万国尽朝宗，天门发鼓钟。\r\n楼成五幹鹊，阙是两芙蓉。\r\n赋待凌云荐，书堪计日佣。\r\n不如随仗马，犹得近飞龙。"
        },
        {
            "title": "赠顾杭州贞叔",
            "content": "才高谁识顾君平，身着青袍世所轻。\r\n杨柳不曾湖上看，芙蓉元在幕中生。\r\n马头云断家山色，官舍潮连夜雨声。\r\n流水白云心尽折，丈夫辛苦为微名。"
        },
        {
            "title": "马湘兰挽歌词",
            "content": "不待心挑与目招，一生辜负可怜宵。\r\n祇堪罚作银河鹊，岁岁年年只驾桥。"
        },
        {
            "title": "天池看月",
            "content": "禅心何处是，窗里石莲峰。\r\n池黑松千片，崖深月一重。\r\n山光寒客剑，霜气入僧钟。\r\n怜取嫦娥意，清辉照病容。"
        },
        {
            "title": "王德操被盗唁以二绝",
            "content": "月黑村空夜半时，操戈暴客苦相追。\r\n也知不但因胠箧，欲乞萧萧暮雨诗。"
        },
        {
            "title": "寄袁南宁",
            "content": "九疑何处是，书托雁西征。\r\n鬼俗从鸡卜，夷风惯象耕。\r\n青山行路尽，白发到官生。\r\n铜柱君应见，功名在晚成。"
        },
        {
            "title": "寄万伯修经略朝鲜",
            "content": "中丞秉钺赋东征，鸭绿秋潮饮马行。\r\n十致半钟辽海粟，百无一练越营兵。\r\n邦传箕子期恢复，乱比公孙待削平。\r\n若说屯田能却敌，向来方略在金城。"
        },
        {
            "title": "将游甬东王青州伯仲见过作（以下《客越志》",
            "content": "主人出门去，客子入门来。\r\n主人为客留，若下花前开。\r\n借问客谓谁，东海王青州。\r\n一双明月珠，夜照沧溟流。\r\n人言王家太戆直，灌夫醉骂程不识。\r\n我谓王家无世情。\r\n孔融尔汝祢正平。\r\n烈士肝肠铁一片，安能尽逐时人面。\r\n时人面好心如云，白衣苍狗须臾变。\r\n问我马何白，问我车何素。\r\n知君兄弟有心者，我为悲辛述其故。\r\n前年射策游都下，腰佩蒯缑骑瘦马。\r\n黑裘半敝难告人，朱门欲谒无知者。\r\n汝南相公识我早，握手交欢尽倾倒。\r\n此日郗超真再生，当时项斯何足道。\r\n吟成五字愈头风，奏罢一篇称丽藻。\r\n寻常未遇不自怜，及至相逢方觉好。\r\n倾都闻知声啧啧，紫闼金门皆接席。\r\n殿中荐作校书生，桥上推为题柱客。\r\n刀环筑开司隶门，马蹄阑入金吾宅。\r\n灞陵醉尉不敢呵，半夜弹筝洛阳陌。\r\n从来人事有变迁，从来结交无百年。\r\n我既还家相公没，长斋绣佛学逃禅。\r\n贝树为庵深巷里，芙蓉起塔小堂前。\r\n翟公门第寒如水，薛公宾客散如烟。\r\n千金宝剑何人是，一束生刍若个边。\r\n今朝絮酒兼炙鸡，明日千山与万溪。\r\n别君不是无双泪，留向陈蕃墓上啼。\r\n\r\n【注释】：【原题】：\r\n将游甬东王青州伯仲见过作（以下《客越志》，嘉靖丙寅\r\n）"
        },
        {
            "title": "渡江寄吴氏伯仲",
            "content": "烟中流水晓潺潺，扬子津头雨一湾。\r\n沾袖成斑皆客泪，隔江如黛是家山。\r\n欲探子母羞钱箧，未卜雌雄泣剑环。\r\n寄语吴郎三玉树，莫因裘敝笑人还。"
        },
        {
            "title": "辛丑元日",
            "content": "冻柳寒梅旱未舒，大风无乃发吾庐。\r\n春柈安得青丝菜，岁酒唯供赤尾鱼。\r\n槐里直臣空折槛，平津丞相未悬车。\r\n圣人欲赐临轩策，谁上当年贾谊书。"
        },
        {
            "title": "出塞",
            "content": "幕前旗鼓殿前分，笛里梅花处处闻。\r\n秦地护羌诸校尉，汉家出塞五将军。\r\n祁连山下烽如月，无定河边阵是云。\r\n为问朔方豪杰士，几人年少立功勋？"
        },
        {
            "title": "马湘兰挽歌词",
            "content": "明珠缀在凤头鞋，白壁雕成燕子钗。\r\n换得秣陵山十亩，香名不与骨俱埋。"
        },
        {
            "title": "无题五首",
            "content": "自从抱瑟入朱门，新宠安能易旧恩。\r\n明里开颜暗流泪，面前行乐背消魂。\r\n梅花见说浑无色，鹦鹉传来不肯言。\r\n知在阑干第几曲，青天何处觅昆仑。¤"
        },
        {
            "title": "会稽道中",
            "content": "江东名郡古无双，处处青山照玉缸。\r\n竹箭一流明客枕，芙蓉两岸夹船窗。\r\n清猿夏断稽山庙，急雨朝平孝女江。\r\n此地何须叹沦落，买臣头白始为邦。"
        },
        {
            "title": "题梅客生中丞平朔方卷",
            "content": "灵武名高御史骢，更劳开府住云中。\r\n美人学舞鱼肠剑，厮养能弯象弭弓。\r\n城下已无胡饮马，帐前安用客和戎。\r\n不知今日骐飐阁，谁是西征第一功。"
        },
        {
            "title": "华阳洞（采真篇）",
            "content": "百亩丹厓秀玉屏，山深日暗昼冥冥。\r\n黄冠指路香先入，蜡炬穿云火半青。\r\n仙家白鹿行千里，洞口青天似一星。\r\n安得真人开石壁，云中鸡犬洞中听。"
        },
        {
            "title": "十三日看灯市",
            "content": "香气与人烟，纷纷侠少年。\r\n花过楼外看，灯出市中悬。\r\n若个春无怨，谁家夜可怜。\r\n可知爱惜月，趁未十分圆。"
        },
        {
            "title": "寄方子时二首",
            "content": "避人成独往，一室谢喧嚣。\r\n泉近书声碎，山深酒价高。\r\n千峰对茅屋，终日听松涛。\r\n五亩瓜园地，躬耕莫惮劳。"
        },
        {
            "title": "长安春雪曲五首",
            "content": "勒寒桃李未成蹊，啄雪流莺已自啼。\r\n进得貂裘浑不着，圣人春日赐征西。"
        },
        {
            "title": "宗将军战场歌十首",
            "content": "故剑不可收，姓名刻剑匣。\r\n瑟瑟白杨根，虚空葬金甲。"
        },
        {
            "title": "望湖亭",
            "content": "亭边杨柳水边花，落日行人正忆家。\r\n不及江南湖上寺，木兰舟里载琵琶。"
        },
        {
            "title": "玉皇阁对雪怀黄丈淳父",
            "content": "雪后登楼兴未赊，仙人香案挂寒霞。\r\n帝京初晓浑如玉，宫树先春已着花。\r\n人意喜时消作水，马蹄行处踏为沙。\r\n黄公垆畔新醅绿，游子如何不忆家。"
        },
        {
            "title": "寄李本宁于鄜延",
            "content": "关榆未绿柳才舒，使者行边雪片疏。\r\n回纥十年频贡马，龟兹一部动随车。\r\n过奏人惜才空老，诅楚时闻祸渐除。\r\n寂寂寥寥人似旧，不须重问子云居。"
        },
        {
            "title": "答佘宗汉（宗汉与余今年皆七十）",
            "content": "题诗千里问桑蓬，青雀西来信忽通。\r\n郢客阳春元和寡，绛人甲子偶相同。\r\n麒麟莫道生偏晚，鹦鹉争夸老更工。\r\n曾赴瑶池春燕否，蟠桃可及荔枝红？"
        },
        {
            "title": "七夕悼亡答钱象先",
            "content": "两度穿针赋悼亡，新诗读罢重彷徨。\r\n楼空祇叹蛛交网，河断难教鹊作梁。\r\n泪化去年衣上血，愁添今夕鬓中霜。\r\n流黄月冷机纱寂，空使词人叹七襄。"
        },
        {
            "title": "赠袁七秘书志乘起居相国夫人",
            "content": "手持封事上明光，暂捧潘舆侍北堂。\r\n黄阁夫人称孟母，紫薇仙吏识田郎。\r\n葡萄好酿樽中绿，萱草能消镜里霜。\r\n路隔云阶难入拜，独怜身贱愧张苍。"
        },
        {
            "title": "支硎寺看梅听僧家吹笛",
            "content": "梅引何郎兴，山余支遁名。\r\n寒泉似陇水，僧笛学羌声。\r\n一雨花林寂，无人山殿清。\r\n年年二三月，繁丽不堪行。"
        },
        {
            "title": "茉莉曲六首",
            "content": "赣州船子两头尖，茉莉初来价便添。\r\n公子豪华钱不惜，买花只拣树齐檐。"
        },
        {
            "title": "正月十六夜长安步月简朱少傅",
            "content": "少年场上立黄昏，一片归心不可言。\r\n月到今宵微有魄，人从何处正消魂。\r\n桃花骑出胡名马，竹叶携来鲁上尊。\r\n只隔一重灯影里，布衣那敢扣朱门。"
        },
        {
            "title": "紫阳庵丁真人祠",
            "content": "丹壑断人行，琪花洞里生。\r\n乱厓兼地破，群象逐峰成。\r\n一石一云气，无松无水声。\r\n丁生化鹤处，蜕骨不胜情。\r\n\r\n【注释】：【注释】：\r\n（麻城丘太守齐云有“一树一花色，无时无鸟声”之句，\r\n生平以为独绝，不知其本于伯穀也。）"
        },
        {
            "title": "凤楼行（以下《晋陵集》）",
            "content": "凤楼翼翼开天居，故老相传百载余。\r\n过客遥看黄幄座，侍臣长奉紫泥书。\r\n碧窗齐临石睥睨，朱栋或画金龙鱼。\r\n呜呼成祖劳开创，金扉翠牖何雄壮。\r\n八圣龙飞抚御床，千官虎拜瞻仙仗。\r\n今皇有道如先皇，垂衣日日开明堂。\r\n祝融胡为太亡赖，炎火顷刻令飞扬。\r\n雷霆云雨尚不息，人力何以施刚强。\r\n玉陛千寻碎如雪，千人万人争吐舌。\r\n大内深严孰敢窥，九陌惟闻栋梁折。\r\n蓬莱双阙中天起，射日雕甍倏然毁。\r\n白头内监难走藏，红颜宫女多焚死。\r\n御柳宫花赤焰中，金舆玉座寒灰里。\r\n古今灾变那有常，成汤旱魃尧洪水。\r\n天意由来本至仁，朝廷岂乏皋夔臣。\r\n即今修省行何政，旅客心劳日问人。"
        },
        {
            "title": "白丈自杭州归要游天池",
            "content": "桃花零落尽，游赏与君同。\r\n僧住松声里，莺啼石壁中。\r\n岩光晴处紫，池色晚来空。\r\n莫把琵琶奏，尊前有白公。"
        },
        {
            "title": "天平道中看梅呈陆丈",
            "content": "新春日日雨霏霏，雨后寻春愿不违。\r\n花近翠微苔作树，人行香径雪生衣。\r\n折从野岸俱无主，开入僧家尽掩扉。\r\n谁似丈人能好事，冲风踏冻不言归。"
        },
        {
            "title": "赠翟德甫",
            "content": "长铗年年意若何，及时行乐肯蹉跎。\r\n往来朱邸风流甚，出入青楼薄幸多。\r\n桃叶可怜江上渡，柳枝如怨笛中歌。\r\n黄金未尽容颜在，莫问门前雀可罗。"
        },
        {
            "title": "袁生行赠袁孟逸",
            "content": "袁生袁生，尔何玩世爱学严君平。\r\n藏名在卜肆，朝取扑满钱，夕抱鸱夷醉，朱门招之谢弗往\r\n，西寺东邻留且住。\r\n已将白象即心调，更借青莲为法喻。\r\n有时落笔珠玑吐，苍兕惊啼老蛟舞。\r\n狂来不减祢正平，何物小儿杨德祖。\r\n自言身是大罗仙，醉倒玉皇香案前。\r\n手翻案上金炉火，谪在人间六十年。\r\n后身还忆前身事，长与曲蘖为因缘。\r\n我欲就生卜，一卜在黄屋。\r\n流乌飞入昭阳殿，万户千门鬼夜哭。\r\n再卜鸭绿江，东夷蕞尔邦。\r\n海内征兵日虚耗，未见黄幡一片降。\r\n三卜阖闾城，狐鼠何纵横。\r\n让王至德日以远，营营满耳青蝇声。\r\n生闻我言双眼白，吉凶不肯谈《周易》。\r\n长鲸一呼三斗空，走上碧桃吹玉笛。\r\n吹下飞花满地红，醉后高眠当茵席。\r\n呼童觅枕梦游仙，床头尚有支机石。"
        },
        {
            "title": "龙湫",
            "content": "石潭寒水翠如苔，日暮搴萝俯涧隈。\r\n投绠漫言浮海出，荡舟刚及隔岩回。\r\n泉飞暗作千山瀑，龙去先从二月雷。\r\n不饮何须愁笑客，桃花洞口未曾开。"
        },
        {
            "title": "重过朱在明家",
            "content": "东风淡荡木兰舟，花月春江几度游。\r\n望处只疑为隔岸，到时谁识是中流。\r\n燃灯照海非牛渚，列炬薰天学蜃楼。\r\n车辖不投宾亦住，绿樽红袖醉箜篌。"
        },
        {
            "title": "戊申元日",
            "content": "枕上俄闻春鸟鸣，新年强起懒逢迎。\r\n樽前故旧凋零尽，镜里形骇老病成。\r\n仰面绝缨齐赘婿，裸身挝鼓汉狂生。\r\n如今无复当时态，佛榻禅灯远俗情。"
        },
        {
            "title": "湖上",
            "content": "鸬鹚荷叶满秋烟，太液滹沱处处连。\r\n碧浪半湖虽似镜，银鞍十里不如船。\r\n堤同隋苑能栽柳，歌欠吴姬忆采莲。\r\n不为无鱼思故国，他乡风物本凄然。"
        },
        {
            "title": "钱塘夜泊",
            "content": "孤舟三日雨淙淙，夜泊钱家旧建邦。\r\n桑过石门青拂枕，水经靧李黛含窗。\r\n六桥花尽休携酒，五月潮平好渡江。\r\n此去报恩惭烈士，匣中龙剑气难降。"
        },
        {
            "title": "马湘兰挽歌词",
            "content": "平生犹未识苏台，为我称觞始一来。\r\n何意倏然乘雾去，旧时门户长青苔。"
        },
        {
            "title": "任公祠",
            "content": "萧萧遗像锁荒祠，尚忆孤身百战时。\r\n诸葛事繁那得久，留侯貌弱到今疑。\r\n绛帷香气衣冠暗，石栋斜阳薜荔垂。\r\n曾是当时骑马地，烟中往往见旌旗。"
        },
        {
            "title": "马湘兰挽歌词",
            "content": "描兰写竹寄卿卿，遗墨都疑泪染成。\r\n不遇西川高节度，平康浪得较书名。"
        },
        {
            "title": "海夷八首（嘉靖甲寅）",
            "content": "金陵亦是开基地，虎踞龙盘旧业存。\r\n先帝寝园犹白鹿，功臣甲第自朱门。\r\n冶城烟垒秋风肃，淮水金铙片月昏。\r\n太傅元勋藏上册，肯令妖祲近中原。¤"
        },
        {
            "title": "闻警",
            "content": "交河十月水潺潺，虏骑秋高过黑山。\r\n六郡平时元近塞，一夫谁个可当关。\r\n云中太守须重起，日逐贤王未肯还。\r\n空抱平胡二三策，书生无计谒龙颜。"
        },
        {
            "title": "过方丈园亭",
            "content": "旧别雪鳞鳞，重来及仲春。\r\n马能穿绿竹，鹤亦认乌巾。\r\n山沼松舟小，春茶石灶新。\r\n鹿门堪避俗，他日愿为邻。"
        },
        {
            "title": "志哀寄吴氏二首",
            "content": "鹰鹯击众乌，众鸟无能为。\r\n胡然坠蓬藋，自损风云姿。\r\n虽称六羽翮，零落何所施。\r\n蜂虿小有毒，螫人人不知。\r\n昔为众鸟畏，今为众鸟欺。\r\n既言覆其巢，又已攫其儿。\r\n覆巢犹且可，攫子当如何。\r\n哀哀三黄口，泣血纷滂沱。\r\n好生上帝德，无乃伤天和。\r\n谁为诉九阍，三面去网罗。"
        },
        {
            "title": "增翟丈四首（以下《燕市后集》，隆庆丁卯）",
            "content": "翟公方得意，结客何纷纷。\r\n冠盖填巷中，一一皆青云。\r\n芳兰虽被锄，未尝易清芬。\r\n胡为平生交，落落不相闻。\r\n门外寡辙迹，暮雀空成群。\r\n昔亦一翟公，今亦一翟公。\r\n世情如浮云，朝异夕不同。\r\n路傍桃与李，芳菲竞春风。\r\n不如南山柏，青青岁寒中。¤"
        },
        {
            "title": "长安春雪曲五首",
            "content": "一半秦声半楚声，秦娥调瑟楚娥筝。\r\n凤凰城里家家雪，但是红楼冻不成。"
        },
        {
            "title": "寄张心湛天师",
            "content": "青鸟音书久寂寥，霓旌去入凤城遥。\r\n身披一品麟衣坐，手捧三公象简朝。\r\n长乐花深容曳履，未央月出许吹箫。\r\n不须更上蓬莱颂，清静无为祝帝尧。"
        },
        {
            "title": "过车厩袁相国故宅",
            "content": "寒江无浪似鱼鳞，千舫迎潮泊水滨。\r\n落木萧萧车厩晚，乱鸦飞上旧平津。"
        },
        {
            "title": "张婿归自都门喜赋",
            "content": "蘼芜何必怨王孙，千里驱驰慰倚门。\r\n马角未生身却返，鱼肠无恙舌犹存。\r\n平津客散当年阁，泌水池荒贵主园。\r\n坦腹细谈京俗事，松风消尽酒盈樽。"
        },
        {
            "title": "观潮歌",
            "content": "丙辰闰七月初吉，孟渎江边潮水赤。\r\n寒波带雨打空城，高浪如山排巨石。\r\n山田旱爟不可救，山人荷锄惟种豆。\r\n游鱼忽入豆花中，江里鼋鼍近人吼。\r\n隔岸不闻鸡犬声，前村尽说蛟龙斗。\r\n白头田父向人语，不见江潮大如许。\r\n门前堤上种柳树，潮痕深浅能记取。\r\n去年堤石未沉沙，今日柳枝齐拂水。\r\n苍烟黑雾黯不收，吁嗟身世如浮沤。\r\n床头水鸣得赤鲤，槛上云生飞白鸥。\r\n卧楂人力不可运，眼中倏忽随波流。\r\n鱼舟叶叶争鼎沸，踏浪高歌似平地。\r\n北客初闻忽胆惊，南人坐对犹儿戏。\r\n我闻钱塘之潮天下无，素车白马相喧呼。\r\n铁箭如沙射江浒，钱王当日真雄图。\r\n书生白首老牖下，只尺不辨越与吴。\r\n呜呼！只尺不辨越与吴，酒酣耳热歌乌乌。\r\n不能三江即五湖，辙中之鲋胡为乎？"
        },
        {
            "title": "雨中寄顾汝和舍人",
            "content": "花间小雨湿衣轻，夜半思君隔凤城。\r\n尚食宫监邀翰墨，射声校尉识书名。\r\n斋庐西畔濡毫待，香案前头捧砚行。\r\n汉武若言封禅事，茂陵今已著书成。"
        },
        {
            "title": "马湘兰挽歌词",
            "content": "佛灯禅榻与军持，七载空房只自知。\r\n试向金笼鹦鹉问，不曾私畜卖珠儿。\r\n兰汤浴罢净香熏，冉冉芳魂化彩云。\r\n遗蜕一坯松下土，只须成塔不须坟。¤"
        },
        {
            "title": "席上赠故曹太史家歌姬",
            "content": "东山昔伴谢公游，一曲能倾十二楼。\r\n今夜佛灯禅榻畔，路傍相逐按梁州。"
        },
        {
            "title": "马湘兰挽歌词",
            "content": "石榴裙子是新裁，叠在空箱恐作灰。\r\n带上琵琶弦不系，长干寺里施僧来。"
        },
        {
            "title": "杨伯翼赠日本刀歌",
            "content": "杨郎手持一匣霜，赠我拂拭生寒芒。\r\n铅刀纷纷空满目，君与此皆锷鱼肠。\r\n南金换却东夷铁，上带倭奴髑髅血。\r\n血未曾消刃未平，皎若莲花浸秋月。\r\n灯前细看齯鹈锋，入手还疑蛟与龙。\r\n门外湖深恐飞去，朱绳夜缚青芙蓉。\r\n苔花斓斑土花紫，白虹沉沉卧寒水。\r\n归家不惜十年磨，他日还能报知己。"
        },
        {
            "title": "送孙明府之崇明",
            "content": "昔年芸歌侣，凫舄向南征。\r\n官俸鱼租入，衙斋蜃气成。\r\n问程看日出，到海听鸡鸣。\r\n地僻无官长，何须束带迎。"
        },
        {
            "title": "海夷八首（嘉靖甲寅）",
            "content": "隋帝巡游伯业亡，邗沟流水月苍苍。\r\n锦帆一去知何处，翠柳千屯自晓霜。\r\n江汉风尘多兔窟，维扬豪杰尽龙骧。\r\n可怜仗剑唐司马，良翰天教翊圣皇。¤"
        },
        {
            "title": "湖上梅花歌四首",
            "content": "家家山色对春湖，日日春风听鹧鸪。\r\n门前杨柳藏鱼市，屋上梅花当地租。"
        },
        {
            "title": "看梅过玄墓山中二首（以下梅花什）",
            "content": "桥外花开日，分明雪作图。\r\n不将他树杂，未有一家无。\r\n多处半青嶂，香时过太湖。\r\n浊醪元易得，市远亦须沽。"
        },
        {
            "title": "送王和仲归吴门",
            "content": "三载都门客，秋风忆故山。\r\n楚云装共薄，燕草鬓同斑。\r\n歌逐无鱼断，身随一雁还。\r\n祇应留滞者，别泪易潺湲。"
        },
        {
            "title": "十六夜孤山看月歌四首",
            "content": "扬州西望隔沧波，花下楼台月下歌。\r\n好借清光骑鹤去，买将红袖斗嫦娥。"
        },
        {
            "title": "十六夜孤山看月歌四首",
            "content": "白头田父出当年，寺下江深水拍天。\r\n沧海自从成陆后，禅宫渐与月宫连。"
        },
        {
            "title": "都下寒食",
            "content": "骑马寻春春尚迟，东风空自向人吹。\r\n燕王城里千株柳，寒食来看未有丝。"
        },
        {
            "title": "增翟丈四首（以下《燕市后集》，隆庆丁卯）",
            "content": "长安多青楼，月出吹笙竽。\r\n上有倡家妇，下有酒家胡。\r\n十五十六人，双双笑当垆。\r\n齐姬善击鞠，燕姬善摴蒲。\r\n左挟外黄女，右拥邯郸姝。\r\n美玉不为白，胭脂不为朱。\r\n天然芙蓉花，颜色与世殊。\r\n与君各青鬓，及时为欢娱。\r\n安能局促行，学彼辕下驹。"
        },
        {
            "title": "庚子除夕",
            "content": "纷纷祀灶与禳田，共送残年祝有年。\r\n零雨一冬无半寸，浊流五斗直三钱。\r\n黄金尽地难充贡，白骨如山尚戍边。\r\n怪杀虚堂儿女辈，邀人守岁恼人眠。"
        },
        {
            "title": "长安立春日",
            "content": "城上高楼五凤凰，春云春日转年芳。\r\n镂金作胜家家帖，剪彩为花树树妆。\r\n太液池中波早绿，昭阳殿里柳先黄。\r\n陇梅消息无人寄，断尽江南思妇肠。"
        },
        {
            "title": "张伯雨墓",
            "content": "一杯蝉蜕瘗寒云，天上神仙地上坟。\r\n香骨化为辽海鹤，华阳洞口侍茅君。"
        },
        {
            "title": "赠徐舍人",
            "content": "嗟君何事独沾裳，闻着乌啼黯自伤。\r\n池上薇花空浸月，堂前萱草不禁霜。\r\n燕山雪作愁时鬓，楚水猿为客里肠。\r\n见说王裒庐墓处，满林衰柏泪痕苍。"
        },
        {
            "title": "石门曲三首",
            "content": "卖丝家复贫，哭解红罗襦。\r\n将丝贯妾泪，可得作明珠。"
        },
        {
            "title": "西夏凯歌四首",
            "content": "捷书朝报夏酋平，十万狂倭夕胆惊。\r\n闻说九重方赫怒，东边莫筑受降城。"
        },
        {
            "title": "马湘兰挽歌词",
            "content": "水流花谢断人肠，一葬金钗土尽香。\r\n到底因缘终未绝，他生还许嫁王昌。"
        },
        {
            "title": "看梅过玄墓山中二首（以下梅花什）",
            "content": "人似梅花瘦，舟如兰叶长。\r\n青山十亩白，流水一春香。\r\n种密人难入，开齐夜有光。\r\n苔枝容我折，野老不嗔狂。¤"
        },
        {
            "title": "湖上梅花歌四首",
            "content": "山烟山雨白氤氲，梅蕊梅花湿不分。\r\n浑似高楼吹笛罢，半随流水半为云。"
        },
        {
            "title": "云泉庵听僧吹笛",
            "content": "吹笛破山翠，萧萧夜壑停。\r\n一声杯上雨，万感鬓前星。\r\n断续音成梵，多罗曲是经。\r\n虽无杨柳落，凄怨不堪听。"
        },
        {
            "title": "平望夜泊四首",
            "content": "店傍栽紫薇，颜色斗江霞。\r\n我家庭下树，归日正开花。"
        },
        {
            "title": "送曹能始进士北上",
            "content": "风流蕴藉更才华，年少成名乍起家。\r\n银瓮青丝吴市酒，竹炉纱帽建溪茶。\r\n车同潘令人人果，笔似江郎夜夜花。\r\n去觅江东二三子，帝京明月醉琵琶。"
        },
        {
            "title": "宝镜篇",
            "content": "舒生宝镜草堂前，锦囊入手明月圆。\r\n雪光辉辉照肝胆，流苏风飓朱绳县。\r\n青铜千岁化玄玉，声如金磬清悠然。\r\n龙文不断细如发，天吴海若纷纠缠。\r\n夏王九鼎铸神怪，无乃祖此相流传。\r\n徐君爱镜如爱剑，胡僧海客求识面。\r\n玉匣时时风雨鸣，翠奁忽忽蛟龙战。\r\n呜呼人事岂有常，徐君白骨烟荒凉。\r\n此镜舒生买归越，转展胡乃登斯堂。\r\n摩挲反覆辨世代，未必秦汉将无唐。\r\n唐人笔势仿佛晋，蝇头小字题其傍。\r\n或随龙驭蒙葬地，玉鱼金碗同深藏。\r\n不然妃后殉红粉，断冈落日埋清光。\r\n秦园汉寝今谁识，骐飐石马眠荆棘。\r\n耕人拾此意茫昧，青钱斗粟轻弃掷。\r\n流传吾意任来去，神物不受相秘惜。\r\n嵩高少室山万重，秋风桃竹访赤松。\r\n寒辉系肘照幽壑，魑魅不敢窥尘容。\r\n亦愁变化不可测，丰城神剑终为龙。"
        },
        {
            "title": "西夏凯歌四首",
            "content": "诏赐田租墨未干，诛夷顿失主恩宽。\r\n一朝罢却军兴费，四海疮痍动地欢。"
        },
        {
            "title": "重经孟河",
            "content": "旧游会见筑城时，城下家家种柳枝。\r\n试看柳枯心半蠹，争教人老鬓无丝。"
        },
        {
            "title": "碧云寺月出赠朱十六短歌",
            "content": "燕山一片月，夜照白莲花。\r\n千里万里同为客，三人五人齐忆家。\r\n与君俱是悠悠者，意气相逢不相下。\r\n平原侠士能斗鸡，邯郸才人堪换马。\r\n明星落木乱纷纷，同向山中卧白云。\r\n秋风乍起黄花塞，明月初生青草坟。\r\n齐门弹瑟相知少，汉庭执戟郎官小。\r\n渐离筑傍流水立，干将剑上青虹绕。\r\n才子风流多落魄，青楼狭邪善谐谑。\r\n赵玉刻就箜篌柱，蜀绘裂作秋千索。\r\n禅灯绣佛夜厌厌，半醉能歌阿鹊盐。\r\n朱公大笑黄金尽，三十青衫一孝廉。"
        },
        {
            "title": "无题五首",
            "content": "玉钗中断两鸳鸯，绣枕平分半海棠。\r\n戏掷樱桃奁尚在，学吹杨柳笛还藏。\r\n红颜梦里将为石，青鬓愁中易作霜。\r\n锦字消磨鸿雁绝，门前只尺是衡阳。"
        },
        {
            "title": "癸亥元日",
            "content": "残腊阴阴雨满城，今朝元日是新晴。\r\n酒楼日冻南山雪，柳岸天寒远墅莺。\r\n宝剑千金五陵侠，银筝一柱十年情。\r\n从来王粲多流落，问舍求田只未成。"
        },
        {
            "title": "十六夜孤山看月歌四首",
            "content": "千顷寒波看月生，半江微暗半江明。\r\n山僧手种门前树，记得潮痕与树平。"
        },
        {
            "title": "七十初度漫赋二十六韵",
            "content": "忆上蓬莱殿，曾雠石室书。\r\n史臣陪出入，丞相借吹嘘。\r\n故国归来早，长安不可居。\r\n为园栖曲巷，种柳拂清渠。\r\n西县琴声近，南邻树影疏。\r\n庭驯得食鸟，池跃放生鱼。\r\n抱膝吟《梁父》，无心赋《子虚》。\r\n鄙人荆五羖，醒士楚三闾。\r\n白鸟相忘久，青蝇肯舍诸。\r\n浅衷同扑满，傲骨类蘧蒢。\r\n汉纪偷桃旧，豳风剥枣初。\r\n秋山当几席，春酒满园庐。\r\n大斗劳为寿，新诗赖起予。\r\n自惭同袜线，何以报璠玙。\r\n浚邑干旄骑，敦煌钟鼓车。\r\n高僧遗巾拂，名妓进衣袽。\r\n丹指枫将变，黄知菊渐舒。\r\n何当飨敝帚，不可赖耕锄。\r\n花落从堆积，云来不扫除。\r\n每开池上酌，频摘雨中蔬。\r\n王猛贫扪虱，公孙老牧猪。\r\n陨霜嗟狱气，蔽日愤刑余。\r\n殿上谁扳槛，屏前罢引踞。\r\n终朝游汗漫，岂但梦华胥。\r\n中圣曾无计，求仙焉所如。\r\n桃花流水渡，愿作武陵渔。"
        },
        {
            "title": "玉女潭二首（以下《荆溪疏》）",
            "content": "丹嶂金吾凿，寒潭玉女名。\r\n面岚成画阁，架雾起雕楹。\r\n开牖通花影，疏泉纳涧声。\r\n此中堪避世，何用罥朝缨。¤"
        },
        {
            "title": "宗将军战场歌十首",
            "content": "宗将军名礼，关中人。\r\n官游击将军，骁腾善战，约束士伍有古名将之风。\r\n徐海入犯，提兵扼皂林，阮中丞在桐城婴城自守，将军以\r\n无援战没。\r\n朝廷赠官官其子。\r\n有司立庙战场，榜曰“忠魂”。\r\n戏下士能谈故侯将略，往往为之雪涕，以此人知其得士心\r\n也。\r\n月黑耕人语，隔河见白马。\r\n知是精灵归，来向庙门下。¤"
        },
        {
            "title": "新秋饮顾汝所斋中夜归作（以下《燕市集》，",
            "content": "青槐树树烟，客舍苑墙边。\r\n羸马饮秋雨，短衣行暮天。\r\n芙蓉思故国，蟋蟀感流年。\r\n何事长相见，归来又惘然。\r\n\r\n【注释】：【原题】：\r\n新秋饮顾汝所斋中夜归作（以下《燕市集》，嘉靖甲子）"
        },
        {
            "title": "赠刘汝临",
            "content": "刘郎才思长卿看，帝里风光驻马鞍。\r\n村过杏花春酒绿，矶登燕子暮江寒。\r\n潮平桃叶同衣带，雨熟琵琶似弹丸。\r\n归去稽山当仲夏，园林竹箭长千竿。"
        },
        {
            "title": "茉莉曲六首",
            "content": "满笼如雪叫拦街，唤起青楼十二钗。\r\n绣箧装钱下楼买，隔帘斜露凤头鞋。"
        },
        {
            "title": "虎丘寺看妓人走马",
            "content": "骏马龙驹种，佳人燕子身。\r\n驰驱下夕坂，险绝太惊人。\r\n血是蹄间汗，香为鬓里尘。\r\n解鞍慵不语，游子替伤神。"
        },
        {
            "title": "宗将军战场歌十首",
            "content": "围中鼠雀尽，城里日传飡。\r\n为鬼已灭贼，何时灭贺兰。"
        },
        {
            "title": "送徐惟和还闽兼寄惟起",
            "content": "未把并州作故乡，送君重与赋河梁。\r\n吴宫蟋蟀方啼月，越国芙蓉未着霜。\r\n宾从琴樽忘逆旅，弟兄渔猎忆邻庄。\r\n还家且说西堂梦，细擘黄柑荐酒尝。"
        },
        {
            "title": "昔者行赠别姜祭酒先生（以下《青雀集》，隆",
            "content": "昔者薄游燕王都，燕人买骏皆买图。\r\n汝南袁公善相骨，称我一匹桃花驹。\r\n是时先帝论封禅，焚香日坐蓬莱殿。\r\n二三元老书不停，记室竖儒供笔砚。\r\n袁公手内金花笺，口召王生生不前。\r\n安知徐福三山事，但忆苏秦二顷田。\r\n我欲东归劝我留，满床诗草尽见投。\r\n见时醉操银不律，雌黄灿熳珊瑚钩。\r\n以兹感激国士知，新旧存亡不可移。\r\n季札匣中镆铘剑，脱挂徐君坟树枝。\r\n浮云世态那堪说，众人闻之皆不悦。\r\n谢傅西州春草深，羊昙涕泪空成雪。\r\n赠刀人，结袜子。\r\n可怜贫时交，一生与一死。\r\n召公已死周公嗔，道傍之言未必真。\r\n冯驩不去反见忌，天下尽讳为门人。\r\n宗伯中丞本爱才，乍闻此语亦徘徊。\r\n惟君知我有心者，肝肠倾倒无所猜。\r\n校书旧物许荐我，君纵殷勤我不□。\r\n《子虚》欲奏虽未成，知己难忘杨意情。\r\n长安国门同日出，我归金阊君石城。\r\n璧水曾经黄屋坐，祭酒胡床尚虚左。\r\n苜蓿先生三数公，桃李门人千百个。\r\n纷纷入赀同舍生，春秋俱服左丘明。\r\n君行未可轻此辈，万一中间有马卿。\r\n\r\n【注释】：【原题】：\r\n昔者行赠别姜祭酒先生（以下《青雀集》，隆庆丁卯、戊\r\n辰）"
        },
        {
            "title": "马湘兰挽歌词",
            "content": "黄金不惜教婵娟，歌舞于今乐少年。\r\n月榭风台生蔓草，钿筝锦瑟化寒烟。"
        },
        {
            "title": "碧云寺泉上酌酒与朱十六",
            "content": "云中流下不胜清，石濑溅溅只自平。\r\n宛转浮杯人不醉，潺湲到枕梦难成。\r\n分厨已足千僧汲，出寺能为十里声。\r\n同是黄尘骑马客，与君相对濯冠缨。"
        },
        {
            "title": "送华晋民入南雍",
            "content": "才子担簦指旧京，垂杨系马听新莺。\r\n隔江山入长干寺，带雨潮添建业城。\r\n绛帐传经秦博士，布衣游侠鲁诸生。\r\n春江花月清淮夜，知醉谁家雁柱筝。"
        },
        {
            "title": "古意四首（以下《金昌集》）",
            "content": "珊瑚秀海底，海人涉中流。\r\n曾不盈尺寸，采采无遗留。\r\n琐细安足珍，空劳使者求。\r\n煌煌十尺枝，灿灿若灵虬。\r\n根生龙窟中，铁网不能投。\r\n千年龙一飞，沧波与之浮。\r\n奇宝出世间，东序陈天球。\r\n河图及银瓮，赤刀以为俦。\r\n尺寸终弃捐，轻掷如蚍蜉。\r\n不能饰楣楯，安足登冕旒。\r\n昔为盘中珍，今焉遗道周。¤"
        },
        {
            "title": "送钱象先游楚",
            "content": "七夕仍佳节，三湘乍远游。\r\n猿啼巫峡夜，人到渚宫秋。\r\n作客随鸥鹭，离家望女牛。\r\n所嗟王粲老，不得共依刘。"
        }
    ]
}