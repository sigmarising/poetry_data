{
    "dynasty": "明",
    "author": "王祎",
    "intro": "",
    "items": [
        {
            "title": "次韵答上清道士",
            "content": "山中一别五经春，近得诗篇意度新。\r\n文字须为方外友，神仙元是世间人。\r\n洞云玄虎司丹室，坛月清鸾礼玉宸。\r\n坐对匡庐秋色好，欲将寄远苦无因。"
        },
        {
            "title": "忆别曲（二首）",
            "content": "低低门前两桑树，忆君别时桑下去。\r\n桑树生叶青复青，知君颜色还如故。"
        },
        {
            "title": "长安杂诗（十首）",
            "content": "昔在元世祖，分地王关中。\r\n潜藩富才彦，一一皆夔龙。\r\n谁欤任儒学，先正推许公。\r\n沾濡布教雨，鼓舞振文风。\r\n后来踵其轨，厥称萧与同。\r\n发挥圣贤道，张主皇王功。\r\n出处虽异致，德义非殊宗。\r\n至今关辅间，教思蔼无穷。\r\n前哲日云远，怅望吾焉从。¤"
        },
        {
            "title": "次韵友人山居秋日就述鄙怀（八首）",
            "content": "山居亦何乐，所乐在泉石。\r\n盘桓抚松桂，兹乐岂易得。\r\n白云如飞鸿，过眼时历历。\r\n俯仰天地间，孤踪寄幽僻。¤"
        },
        {
            "title": "七月八日同季高渡北东归述怀分得龛字",
            "content": "蚤年志湖海，嘉遁非所甘。\r\n驱车燕赵北，弭节吴越南。\r\n季子夸远适，虞卿劳负儋。\r\n谓将风翮翔，讵能辙鳞淹。\r\n蹉跎岁云壮，颇觉世事谙。\r\n致君术岂谬，枉己意已惭。\r\n乃知兔株守，殊胜虎穴探。\r\n遭时兵革兴，江淮战方酣。\r\n日夜羽书急，列城俱戒严。\r\n况兹钱唐俗，险恶人何堪。\r\n千钱购斗粟，累日食无盐。\r\n吾徒事文翰，不解从戎骖。\r\n客囊更羞涩，愧乏黄金兼。\r\n归欤岂不乐，何待霜露沾。\r\n长揖别英游，明发张云帆。\r\n同行藉佳彦，高谊中心御。\r\n依依共蔬食，霭霭接丛谈。\r\n长路顿蓝舆，凉幰浮葛衫。\r\n原田毕新获，村酿如密甜。\r\n顾惟出处意，幸子同酸咸。\r\n子家岘山阳，第宅深潭潭。\r\n藏书故可读，一一悬牙签。\r\n稍须幞吾被，相从坐山龛。\r\n世故易翻覆，人情剧寒炎。\r\n殷勤亦何属，宝尔笔锋銛。"
        },
        {
            "title": "杂诗（四首）",
            "content": "凤皇无竹实，无以充朝饥。\r\n麒麟遇畋夫，乃比麕与麋。\r\n君子负道德，不遇将奚为。\r\n所以鲁中叟，终身竟栖栖。¤"
        },
        {
            "title": "吴江别莲上人",
            "content": "飘零有若此，离别复如何。\r\n情剧酒杯少，愁添诗句多。\r\n荒村黄叶树，极浦白鸥波。\r\n回首相携处，秋风玛瑙坡。"
        },
        {
            "title": "秦州",
            "content": "水积从天降，山连与蜀通。\r\n遗碑李广宅，废寺隗嚣宫。\r\n度陇迟回际，游秦感慨中。\r\n长怜少陵老，曾此叹途穷。"
        },
        {
            "title": "南康郡斋书事（二首）",
            "content": "古人乐吏隐，所贵性有适。\r\n著述本吾事，催科岂其职。\r\n拙哉彭泽翁，惆怅为形役。"
        },
        {
            "title": "吴门怀友人",
            "content": "三月长洲苑，重来意惘然。\r\n江南春似海，客底日如年。\r\n旧约今何处，新题定几篇。\r\n相望不得见，独立最堪怜。"
        },
        {
            "title": "三韵二篇",
            "content": "巨鸟有六翮，大鱼有重鬐。\r\n回翔栖邓林，喷薄游天池。\r\n终焉触罔罟，性命不自持。¤"
        },
        {
            "title": "二月望在巩昌客馆夜梦归里中与金十二丈傅九",
            "content": "东风解冻春二月，东还陇西驻吾辙。\r\n中宵好月入窗明，孤馆殊花应时发。\r\n慷慨既罢倚醉眠，梦里迢迢返东浙。\r\n我家住在县乌伤，奕世衣冠绍先烈。\r\n青岩之下华川湄，古木修篁荫门阅。\r\n里中朋友不数人，总角交游到华发。\r\n金丈虽老文益昌，傅子方强气难遏。\r\n县南高叟故所居，别墅新营最幽绝。\r\n大田多稼廪不虚，华屋有轩席常设。\r\n自余便道过家时，三载于今成阔别。\r\n今日何日乃盍簪，固应旧好三生结。\r\n竹林藤簟坐峥嵘，橘径梅蹊行蹩躄。\r\n篇章杂遝诗句哦，盘馔纷纭酒杯啜。\r\n既夸答客语仍狂，颇怜哭子言犹噎。\r\n俨然相对如平生，抵掌论心尽欢悦。\r\n寒钟惊觉顿无聊，一点青灯自阴灭。\r\n倍思故隐只山中，却叹浮踪向天末。\r\n嗟我文章非古人，虚名在世真叨窃。\r\n一从螭陛到銮坡，久侍清光入金阙。\r\n每多杜甫能自期，许身欲比稷与禼。\r\n政图事主尽愚疏，岂意谋身转迂拙。\r\n肃将使指往西垂，迢遰河山重跋涉。\r\n严风裂面沙眯眸，冰髯霜鬓茎茎折。\r\n瘦马冲寒不自禁，狐帽貂裘仍狗袜。\r\n得非博望泛星槎，无乃中郎持汉节。\r\n道涂哽塞竟莫通，使事还须遂中辍。\r\n归报吾君扣九重，天颜只尺容趋谒。\r\n傥矜弱质赐恩光，便向明时乞骸骨。\r\n慈母手线犹满衣，先人遗书故盈箧。\r\n鉴湖一曲非所望，家山自可采薇蕨。\r\n\r\n【注释】：【原题】：\r\n二月望在巩昌客馆夜梦归里中与金十二丈傅九文学同游高\r\n五处士别业既觉有感而赋"
        },
        {
            "title": "长安杂诗（十首）",
            "content": "群经载圣道，昭揭如日星。\r\n秦火一何烈，烧燔灭其形。\r\n汉儒事掇拾，区区补残零。\r\n虽然有遗阙，其功亦已宏。\r\n唐世尚文学，君臣益留情。\r\n琬琰刻文字，后先十三经。\r\n谓兹金石坚，不与竹帛并。\r\n自从东都后，此刻最为精。\r\n罗列黉舍内，奎璧映晶莹。\r\n我言金与石，有时亦销崩。\r\n有形必有弊，斯理讵难征。\r\n安知圣人道，所托非所凭。\r\n天地共终始，猗欤罔能名。¤"
        },
        {
            "title": "桐庐舟中",
            "content": "潇洒溪山梦此邦，轻风细雨过桐江。\r\n川回几讶船无路，林缺时看屋有窗。\r\n野果青包垂个个，水禽白羽去双双。\r\n到家会值重阳节，新酿村醅正满缸。"
        },
        {
            "title": "次韵友人山居秋日就述鄙怀（八首）",
            "content": "幽僻青岩中，结屋开荒畦。\r\n群山列左右，双涧鸣东西。\r\n萧然守岑寂，环堵蓬蒿齐。\r\n兵戈遍天地，吾将托冥栖。¤"
        },
        {
            "title": "陈节妇",
            "content": "妾生南海涯，窈窕如秋花。\r\n邻娃不识面，千里隔窗纱。\r\n一朝嫁夫婿，共在桐城住，门前有舶船，便欲为商去。\r\n欢好百年身，今年涉两春。\r\n象床银烛下，生此玉麒麟。\r\n转头才四月，忍作生离别。\r\n临行岂不闻，怀里儿声咽。\r\n相欢筵前酒，绿发浓如柳。\r\n挝鼓起开帆，参差挂牛斗。\r\n犹闭香阁卧，相逢梦边过。\r\n倚户夕阳时，不见南归柁。\r\n依稀四五年，顾影自知怜。\r\n相传夫婿死，真赝尚茫然。\r\n脱却绣襦裆，莲腮泪万行。\r\n收得望夫泪，帟鲤独生堂。\r\n当上双亲老，都怜外孙好。\r\n如何妾薄命，再哭妣与考。\r\n只影坐空帷，依依膝下儿。\r\n儿能学人语，口授《柏舟》诗。\r\n经年机上织，掩户秋苔碧。\r\n俄闻叩户声，鹊语檐前日。\r\n开扃见夫面，翻疑眼生眩。\r\n喜极却成哀，泪迸春空霰。\r\n儿长至父腰，再拜可怜娇。\r\n褰衣怕父去，愁见港中潮。\r\n归家甫涉秋，贩宝复东游。\r\n蛮巫作神语，沧海日安流。\r\n有约明年返，别来期未远。\r\n怪梦不胜悲，桑田海清浅。\r\n明年讣音至，命与青天坠。\r\n剪纸独招魂，江流写双泪。\r\n妾与赴黄泉，儿生未十年。\r\n提携令长大，待与父齐肩。\r\n唾视邻家媪，不死何为老。\r\n殷勤讽巧言，榕生根可倒。\r\n妾自愿为人，人谁乱鸟群。\r\n他年泉下路，尚欲见夫君。\r\n夫君前有妇，生儿在澉浦。\r\n年是妾儿兄，何须口同乳。\r\n念彼孤儿隔，辛苦谋衣食。\r\n妾闻夫有田，质在他人宅。\r\n卖妾金凤钗，转寄外家来。\r\n说与孤儿道，持此赎田回。\r\n妾身自有子，生理在十指。\r\n纺绩不曾闲，供渠买经史。\r\n灯前雪满窗，白发几年孀。\r\n课儿终夜读，不暇计更长。\r\n儿今长似父，祀事真堪付。\r\n春秋称孝子，衔哀进觞俎。\r\n妾老儿方壮，前期百年养。\r\n不负妾初心，少答夫深望。\r\n有妇配宜男，如儿奉旨甘。\r\n一饮知姑恩，尝羹再至三。\r\n焚香祷夜初，细语在阶除。\r\n愿妇同儿老，毋为妾与夫。"
        },
        {
            "title": "三韵二篇",
            "content": "曲曲溪水流，东折复西转。\r\n潭底一何深，滩面一何浅。\r\n人心亦复然，何从测夷险。"
        },
        {
            "title": "赠陈宪史之福建",
            "content": "夫君英妙姿，家世联仕籍。\r\n弱龄济乌台，所掌在文墨。\r\n致身已青云，腾誉如白璧。\r\n序劳合优迁，随牒更远役。\r\n七闽处南陲，宪府堂堂辟。\r\n君往试所长，俯就列曹职。\r\n相逢钱唐滨，秋风动行色。\r\n嗟兹遘时艰，天地满兵革。\r\n呜呼凋瘵甿，何乃际斯厄。\r\n生者困科差，死者堕锋镝。\r\n贵人岂不仁，胡不怀惨恻。\r\n我观得意者，及是翻取适。\r\n旌旗出广路，百步人辟易。\r\n假威济诛求，生事徼玉帛。\r\n高堂日置酒，秉烛燕宾客。\r\n芳除红锦籍，珍膳青纱幂。\r\n娇歌绝艳舞，女妇拥前席。\r\n垂酣不上马，欢乐未知极。\r\n宁思公膋倾，便受素飡责。\r\n维时风纪司，厥职务纠击。\r\n矧今慎抡选，充位皆名德。\r\n愿君勉赞襄，要使去淫慝。\r\n及物抒至情，匡时展良策。\r\n顾予狂者流，抚事常感激。\r\n平生贾生志，临别长太息。"
        },
        {
            "title": "杂赋（七首）",
            "content": "窈窕青楼人，二八多娇艳。\r\n朝朝明镜中，夫容媲生面。\r\n春花红艳残，绿叶秋容变。\r\n白发日夜生，衰莫如转盼。\r\n所以学仙人，形神每精炼。\r\n吸景制颓龄，长生凡骨换。¤"
        },
        {
            "title": "应上人自开先寺来访因写诗为赠上人以大慧普",
            "content": "匡阜东来路欲迷，山风吹雪满迦黎。\r\n眼看玉峡双龙出，自伴云松一鹤栖。\r\n妙喜语言真宝鉴，寂音文字比金鎞。\r\n荒城飞锡来相访，还笑当年限虎溪。\r\n\r\n【注释】：【原题】：\r\n应上人自开先寺来访因写诗为赠上人以大慧普说石门枢要\r\n二书见示故及之"
        },
        {
            "title": "杂赋（七首）",
            "content": "万物何总总，错糅两仪间。\r\n人身亦一物，于何较媸妍。\r\n古人有不朽，身后贵名传。\r\n鸿勋勒惇史，奥学在崇编。\r\n托兹以名世，庶用垂不刊。\r\n孰知竹帛寿，不似金石坚。\r\n夙予秉微尚，外慕俱弃捐。\r\n独持方寸心，千载明月悬。¤"
        },
        {
            "title": "次韵友人山居秋日就述鄙怀（八首）",
            "content": "白发容易生，况复闻秋砧。\r\n触物动深感，感此岁月深。\r\n子期讵堪铸，举世谁知音？取琴为君弹，请弹《梁甫吟》\r\n。¤"
        },
        {
            "title": "杂赋（七首）",
            "content": "大化莽冥冥，曜灵无停候。\r\n往古复来今，吾往渺何究。\r\n无始在我前，无穷在我后。\r\n其间仅阅世，曾不百年久。\r\n百年亦顷刻，彭聃讵云寿。\r\n悲哉浮休身，不及道傍堠。\r\n不学刘伯伦，陶然付杯酒。¤"
        },
        {
            "title": "次韵友人山居秋日就述鄙怀（八首）",
            "content": "《梁甫》不可追，何由继华躅。\r\n永怀古达人，未易食人粟。\r\n宁将七尺躯，甘尔隐屠牧。\r\n谁待明月珠，却向穷涂哭。¤"
        },
        {
            "title": "无题回文七言绝句（四首）",
            "content": "残雪喜传三腊信，早梅欣报一痕春。\r\n寒欺独枕鸳惊梦，闷结双蛾翠敛颦。"
        },
        {
            "title": "吴江客中冬至日",
            "content": "十年奔走竟何为，转觉谋生事事非。\r\n时序每惊愁里换，家山长向梦中归。\r\n吴江岁晚寒波积，楚塞天空鸿雁稀。\r\n酒后登楼倍惆怅，缁尘犹满旧征衣。"
        },
        {
            "title": "杂诗（四首）",
            "content": "山枯因产玉，川竭仍孕珠。\r\n珠玉到人间，祸胎不可除。\r\n脱粟足为饭，裂布足为襦。\r\n吾宁谢华好，朴素以为娱。"
        },
        {
            "title": "无题回文七言绝句（四首）",
            "content": "风生竹径迷深绿，雨过莲池浴腻红。\r\n铜镜对妆临牖北，练裙题字戏墙东。"
        },
        {
            "title": "次韵友人山居秋日就述鄙怀（八首）",
            "content": "忆昔天子都，三载竟忘归。\r\n谓将拾功名，所志非轻肥。\r\n翻然忽自悔，自售古所讥。\r\n归来山中居，坐看双轮飞。¤"
        },
        {
            "title": "江上曲",
            "content": "水兰船系门前树，阿郎今朝棹船去。\r\n去时为问几时归，约道归时日须暮。\r\n江上风水不可期，日暮不知归不归。"
        },
        {
            "title": "杂赋（七首）",
            "content": "梧桐生岩阳，下俯清涧浔。\r\n柯叶雨露滋，凤皇宿其阴。\r\n禀材一何良，裁作绿绮琴。\r\n被以弦朱丝，缀以徽黄金。\r\n澹然三尺中，实涵太古心。\r\n唐虞世已远，末代崇哇淫。\r\n匪无南风曲，欲鼓孰知音？终朝饮醇酒，举杯易成醉。\r\n终日读古书，抚卷不成寐。\r\n义理一何深，岁月一何驶。\r\n功名实外物，山林乃吾事。\r\n昨夜西山云，秋雨生爽气。\r\n笑指二尺檠，终当勿相弃。¤"
        },
        {
            "title": "简性初",
            "content": "念尔仍多病，天寒近若何。\r\n或疑诗作祟，莫讶药为魔。\r\n带缓知腰瘦，巾深怯鬓皤。\r\n雪声灯外听，香气枕边过。\r\n客至还题凤，书成即换鹅。\r\n寂寥鹦鹉赋，慷慨扊扅歌。\r\n梦记青绫直，春回绛帐多。\r\n寻芳倘能出，南陌共鸣珂。"
        },
        {
            "title": "长安杂诗（十首）",
            "content": "渭水何湜湜，泾水杂泥淤。\r\n其源各异出，其末乃同趋。\r\n清浊既以混，终然成合污。\r\n人生实异此，禀性同厥初。\r\n所习日益远，竟尔分贤愚。\r\n安得泾渭水，清浊永相殊。¤"
        },
        {
            "title": "杂赋（七首）",
            "content": "驱车适秦京，策马来燕国。\r\n所见何堂堂，莫非侯与伯。\r\n甲第金张家，乙观王谢宅。\r\n旌节出广衢，百步人辟易。\r\n威权自其口，气焰何烜赫。\r\n安知公膋倾，反掌遂狼藉。\r\n鲁连彼何人，肆志宁自适。¤"
        },
        {
            "title": "京城春夜漫兴",
            "content": "金水河头辇路分，深沉庭院柳如云。\r\n春来天上浑无迹，月到花间似有痕。\r\n酒思瞢腾欹枕卧，莺声宛转隔窗闻。\r\n千金欲买《长门赋》，谁似相如善属文？"
        },
        {
            "title": "国宾黄先生之官义乌主簿赋诗奉赠",
            "content": "黄君古君子，制行粹且夷。\r\n恂恂美仪矩，蔼蔼赡文辞。\r\n峨冠映长鬛，大布以为衣。\r\n去岁应辟举，来自盱江湄。\r\n久为金陵客，旅食困盐齑。\r\n层楼断春梦，新亭伤夕晖。\r\n薢茩展良晤，游从获委蛇。\r\n苦乏尊中物，清茶瀹新磁。\r\n朝家方需贤，用以备羽仪。\r\n如君真典刑，朝著合先跻。\r\n今兹得一官，其职在勾稽。\r\n道明虽快簿，毋乃秩犹庳。\r\n吾闻君子心，爱民仁所推。\r\n苟不务泽物，卿相亦奚为。\r\n乌伤古汉县，土壤非膏腴。\r\n我实此邑民，习俗固昔知。\r\n君今莅其邑，为尔略陈之。\r\n昔当暴秦世，孝子曰颜宜。\r\n亲丧负土葬，哀感群乌飞。\r\n衔土来致助，吻伤血流滋。\r\n邑由是得名，遗冢故累累。\r\n凄凉千载下，林风撼余悲。\r\n建炎宋南渡，中原戎马驰。\r\n时维宗忠简，独建勤王师。\r\n汴京既恢复，渡河将有期。\r\n回銮二十疏，沥血以陈词。\r\n神州未全璧，计表砉缄哀。\r\n遂隳中天业，南北成分离。\r\n至今读遗事，令人双泪挥。\r\n忠孝实大节，至行出天彝。\r\n吾邑乃兼有，简册耿光辉。\r\n余习之所被，其民良易治。\r\n可施礼义化，难用威诈驱。\r\n奈何迩年来，其力不胜疲。\r\n诛求苦无艺，大小含创痍。\r\n须凭长民者，煦妪勤抚绥。\r\n苟复事敲扑，愈使其心乖。\r\n至公民不病，至诚民不欺。\r\n以故昔循吏，务先恩惠施。\r\n所居其民富，所去民见思。\r\n愿君勉自奋，前哲谅堪追。\r\n华川十里泽，近在县郭西。\r\n曩当岁大比，吉谶验清漪。\r\n暑雨芙蕖渚，春风杨柳堤。\r\n仙宫联梵宇，烟树苍参差。\r\n吾师文献公，其傍有新祠。\r\n妥灵设虚室，丽牲植丰碑。\r\n颇闻阙主守，荒草满阶墀。\r\n烦君下车后，为我荐一卮。\r\n摐藻幸可撷，岂必牲肴肥。\r\n先庐在县北，栋宇就倾颓。\r\n老桂当北堂，高槐荫前扉。\r\n顷者处州军，肆暴如狼罴。\r\n毁我西南轩，以作军营围。\r\n老母飒垂白，独在其中居。\r\n不知风雨夕，何以庇其躯。\r\n烦君下车日，语我弟与儿。\r\n虽然力绵薄，家事要维持。\r\n稍须加缮葺，先业不可隳。\r\n忆我里居日，亲友常提携。\r\n觅句辄裴回，寻杯每淋漓。\r\n只今乱离后，在者知有谁。\r\n仲实忠简裔，笃学号醇儒。\r\n开门授章句，后生所归依。\r\n仲玉类许丞，庠序赖纲维。\r\n优游里闬间，年已向艾耆。\r\n德元负才气，少也不可羁。\r\n援经复据史，历历谈是非。\r\n酒酣即狂歌，襟度无畛畦。\r\n左足久蹩躠，想更容颜衰。\r\n惜哉承平世，遗此磊落姿。\r\n近闻处村僻，转与世情违。\r\n高氏好兄弟，和气溢埙篪。\r\n仲显最卓荦，处物善随时。\r\n往者筑新城，趋事不敢迟。\r\n比予遘家难，尉书远相贻。\r\n殷勤见高谊，使我重相怀。\r\n仲祥乃难弟，倜傥绝猜疑。\r\n时时畅郁抱，即物赋新题。\r\n亦遭官军恶，狼藉桃李蹊。\r\n定应稼轩下，仍可肆娱嬉。\r\n汉英成均彦，语语甘如饴。\r\n一自去京华，力耕理东菑。\r\n平生经济具，萧条嗟已而。\r\n国器意跌宕，篆法效秦斯。\r\n酒禁近严甚，无从啜其醨。\r\n山田秋芋紫，自足供午炊。\r\n国章我所畏，为文时出奇。\r\n词锋动横厉，颖脱囊中锥。\r\n也从青岩隐，依山结茅茨。\r\n凡此数君子，吾邑称白眉。\r\n可以咨政务，可以谈玄微。\r\n烦君相见顷，为我道区区。\r\n自我去乡里，三载于今兹。\r\n学殖反荒落，宦业亦何裨。\r\n惟赢髭与鬓，星星总成丝。\r\n未续《归田赋》，空诵《陟岵》诗。\r\n今晨送君别，令我惨不怡。\r\n奈此臂不羽，不得从君归。\r\n山川岂辽邈，梦魂庶相随。\r\n新寒入絺绤，别袂风披披。\r\n抗手秦淮上，我歌多叹噫。\r\n情真觉辞费，后会以为资。"
        },
        {
            "title": "杂诗（四首）",
            "content": "腐草幻熠耀，光焰终不遐。\r\n雀入水为蛤，乃更混泥沙。\r\n根器本如此，变化亦复尔。\r\n不闻北溟鲲，一举三千里。¤"
        },
        {
            "title": "夜坐拟古（二首）",
            "content": "新月如弓弯，流星如箭长。\r\n惜哉弓不弦，况乃箭无铓。\r\n借问羽林军，何以射天狼。¤"
        },
        {
            "title": "无题回文七言绝句（四首）",
            "content": "微醉带欢春意足，密期成约晚情多。\r\n飞花落处焚香篆，乳燕归时卷幔罗。"
        },
        {
            "title": "渑池道中",
            "content": "九月忽又莫，吾行祇自伤。\r\n秋兼人共老，愁与路俱长。\r\n野果迎霜赤，园花带雪黄。\r\n故人相慰藉，日晚引壶觞。"
        },
        {
            "title": "杂诗（四首）",
            "content": "南园种藜苋，北苑艺瓜姜。\r\n食蔬岂不美，淡薄味孔长。\r\n如何元相国，胡椒积盈仓。\r\n终然袜塞□，一死可怜伤。¤"
        },
        {
            "title": "长安杂诗（十首）",
            "content": "人生百年中，穷通无定迹。\r\n仇如风前花，荣谢亦顷刻。\r\n当时牧羊竖，尊贵今谁敌。\r\n憔悴种瓜翁，乃是封侯客。\r\n丈夫苟得时，冀土成拱璧。\r\n一朝恩宠衰，黄金失颜色。\r\n古昔谅皆然，今我何叹息。"
        },
        {
            "title": "留别陈秀才",
            "content": "百里春帆到海隅，不堪回首拂征裾。\r\n少年未惯长为客，有便相烦数寄书。\r\n言子弦歌遗化在，吴王城堑劫灰余。\r\n英游从此成疏阔，后夜怀君月上初。"
        },
        {
            "title": "南康郡斋书事（二首）",
            "content": "郡廨新落成，繁木荫阶戺。\r\n稍欣吏牍稀，粗觉民事理。\r\n檐雀不相猜，群饮砚池水。¤"
        },
        {
            "title": "允载章生归括苍赋诗四十韵赠别",
            "content": "自我来金陵，阅历今六载。\r\n取友日滋多，云萍总湖海。\r\n谁其最知心，生也情蔼蔼。\r\n若翁中丞公，高谊尤慷慨。\r\n其量渊汪洋，其器山{山畾}峞。\r\n起家本诗书，致位今鼎鼐。\r\n视余犹弟兄，往往过期待。\r\n古人不可见，赖有若人在。\r\n生能继翁志，爱我曷尝怠。\r\n寂寥旅邸中，过从不嫌每。\r\n晨游辄交申，夜语恒到亥。\r\n继晷焚膏油，列馔羞脯醢。\r\n哦诗即成谐，索纸不为贿。\r\n生也姿甚良，为学如筑垒。\r\n基固益加崇，力勇那婴痗。\r\n穷经钩隐微，临文绚光彩。\r\n摛藻英华，春空云叆叇。\r\n求教生实渴，待问予则馁。\r\n譬如处暗室，何从视高垲。\r\n又如枯竹筇，安足扶。\r\n坐此真可惭，生犹不予猥。\r\n居然胶在漆，逾久好逾倍。\r\n兹焉舍我去，契阔将无乃。\r\n故山括苍苍，笋蕨春可采。\r\n临清挹潺湲，摘鲜收蓓蕾。\r\n归哉诚足夸，类战获旋凯。\r\n新忧固服期，具庆须舞彩。\r\n父书读仍勤，圣辙遵毋殆。\r\n卒业究远图，失学徒后悔。\r\n君子惜寸阴，玄发容易改。\r\n我方堕疏庸，长路愧驽骀。\r\n区区二三策，不足献君宰。\r\n投闲未蒙恩，冒进只增罪。\r\n此心独生知，盍亦匡不逮。\r\n临别倾巨觥，聊用浇磊磊。\r\n宁无别离泪，不效儿女洒。\r\n宣室行召贾，燕台正需隗。\r\n重来傥有期，话言勿余绐。\r\n红花思漫漫，赠别乏兰茝。\r\n短歌写真情，庶当珠一琲。"
        },
        {
            "title": "长安杂诗（十首）",
            "content": "长安王霸都，中更九朝业。\r\n城夷池亦堙，复孰窥浩劫。\r\n旧物奚所存，独有慈恩塔。\r\n高标穹昊摩，壮阯坤倪压。\r\n缅怀唐盛时，士子重科甲。\r\n石间所题名，先后纷杂遝。\r\n岁月曾几何，声光俱濌々。\r\n吾将登绝顶，俯仰凌六合。\r\n天风从东来，凉意客怀惬。¤"
        },
        {
            "title": "五月余还至渭南适克正博士为丞于兹赋诗道旧",
            "content": "曩余客南京，结交尽名友。\r\n文采竞联翩，气义互缠纠。\r\n子也时所需，翻然起江右。\r\n譬如丰城藏，紫气映牛斗。\r\n神物一朝伸，光价孰能扣。\r\n五年教成均，后学资善诱。\r\n纷纷贵游子，成材郁先后。\r\n交契岂不多，于余谊尤厚。\r\n誓偕古尊罍，共弃俗盆缶。\r\n世情略外缘，古道坚素守。\r\n艰难共嗟咨，疑惑同析剖。\r\n黉斋夜灯苦，辇路晨辔偶。\r\n蹉跎岁年深，颜面俱老丑。\r\n我从去年秋，将指事西走。\r\n今春子亦出，丞哉实为负。\r\n岂期清渭滨，乃此获携手。\r\n始晤含悲辞，稍坐开笑口。\r\n既悬徐孺榻，且酌陶潜酒。\r\n问劳益情倾，谈谐仍意掫。\r\n延留甚殷勤，未厌浃旬久。\r\n会合乌可常，别离谅非苟。\r\n炎埃满征涂，我马不堪趣。\r\n明当复东迈，行止庶无咎。\r\n上以奉明君，下以慰慈母。\r\n平生功名心，萧条亦何有。\r\n惟是故意长，欲报乏琼玖。\r\n英英华阳云，劳我重回首。\r\n\r\n【注释】：【原题】：\r\n五月余还至渭南适克正博士为丞于兹赋诗道旧并以留别"
        },
        {
            "title": "次韵友人山居秋日就述鄙怀（八首）",
            "content": "天下兵未息，何当骋予怀。\r\n富贵非可待，少壮岂重来。\r\n百年亦偶尔，千载真悠哉。\r\n惟应抱遗经，独立山岩隈。"
        },
        {
            "title": "杂赋（七首）",
            "content": "门前两松树，千尺何青青。\r\n白云枝间宿，缥缈姿态生。\r\n惊飙来吹拂，复作笙竽声。\r\n物情岂有适，偶尔相合并。\r\n须臾遂分散，彼此各无情。\r\n因之感世故，超然欲忘形。"
        },
        {
            "title": "郡斋偶赋",
            "content": "宦况真萧索，虚斋足昼眠。\r\n思亲怀爱日，阅史记疑年。\r\n白发生愁里，黄花立醉边。\r\n风流陶靖节，输尔早归田。"
        },
        {
            "title": "感兴",
            "content": "女贫适人难，士穷事人易。\r\n堂堂七尺躯，道义非不贵。\r\n孰知一失身，禄爵反为累。\r\n由来食人食，有死心弗替。\r\n出门慎其随，大易著深义。\r\n所以古达人，隐约居乱世。\r\n我怀管幼安，高风邈难继。"
        },
        {
            "title": "长安杂诗（十首）",
            "content": "秦皇并六国，汉武开西方。\r\n兵威如雷电，灭戮皆暴强。\r\n功成无所欲，但欲年寿长。\r\n楼船往东海，仙剂求扶桑。\r\n金盘出云表，沆瀣承天浆。\r\n盼睐蓬莱药，舕舑瑶池觞。\r\n终然乖所觊，日夕徒遑遑。\r\n欲火既已炽，反使情内伤。\r\n神仙不可得，寿龄亦寻常。\r\n我闻古神圣，与天同运行。\r\n服食享太和，呼吸调阴阳。\r\n跻世为寿域，斯民咸乐康。\r\n优游道为体，凋落后三光。\r\n曾是弗能效，安得命无疆。\r\n坡阤骊山下，零落茂陵旁。\r\n至今行路者，伫立为徬徨。\r\n崔嵬终南山，形势甚磅礴。\r\n西来挟崆峒，东亘联华岳。\r\n长云覆重峦，紫翠入寥廓。\r\n杞梓产深林，龙蛇蛰幽壑。\r\n淑灵之所钟，宜有异人作。\r\n如何千载间，踪迹转萧索。\r\n姬旦不复生，三代已云邈。\r\n后来王佐才，劳我思景略。¤"
        },
        {
            "title": "长安杂诗（十首）",
            "content": "我行咸阳野，但见多坟茔。\r\n大者王与侯，小者犹公卿。\r\n隧前无碑碣，莫得知姓名。\r\n想当在世日，富贵臻显荣。\r\n赏罚自其口，语出神鬼惊。\r\n焉知百岁后，泯然无所称。\r\n累累一抔土，仅与垲垤并。\r\n圣否共堙没，后人为伤情。¤"
        },
        {
            "title": "次韵友人山居秋日就述鄙怀（八首）",
            "content": "明珠有照乘，其焰百尺长。\r\n如何污涂泥，世人不得将。\r\n终然有时出，夺月争夜光。\r\n至宝非可私，献之天子傍。¤"
        },
        {
            "title": "次韵高仲原钱唐寒食",
            "content": "又见钱唐节禁烟，极目风光殊索然。\r\n芳草自生兵后地，画船犹醉雨余天。\r\n甲乙楼台非旧观，东南富贵复何年。\r\n客中无限登临意，都付归鸦落雁边。"
        },
        {
            "title": "长安杂诗（十首）",
            "content": "步出城东门，穹然见丹墙。\r\n不知何王宫，金碧犹炜煌。\r\n云是元帝子，分茅镇此疆。\r\n传世仅三叶，嗣胤今灭亡。\r\n深宫掞珍果，回沟乱垂杨。\r\n抚物足流盼，感时忽凝伤。\r\n自古有兴废，天道非茫茫。¤"
        },
        {
            "title": "兰州",
            "content": "洮云陇草都行尽，路到兰州是极边。\r\n谁信西行从此始，一重天外一重天。"
        },
        {
            "title": "十一月十日宿陈敬初馆中临别有作",
            "content": "岁十一月当严冬，江湖水落潜蛟龙。\r\n萧条长涂客旅散，而我买棹过吴淞。\r\n兹行岂为饥饿逼，念子高谊来相从。\r\n托交同门已十载，蒙被教益开愚蠢。\r\n时时彼此互有激，譬持寸筵撞巨钟。\r\n姑苏台前揽秋色，丽正门外寻春容。\r\n中间欣戚每相系，要复终始犹丱蛩。\r\n一自去春与子别，旌旗满眼纷纵横。\r\n及兹相见恍如梦，中夜论议披心胸。\r\n君言禄爵非所愿，但愿击壤歌时雍。\r\n却因文章著不朽，韬晦养粹甘为农。\r\n顾我所愿颇异子，谓欲与世相奔冲。\r\n黄金铸印锦悬绶，时至未敢辞侯封。\r\n丈夫出处虽二致，非系愚哲由乖逢。\r\n得意觖望亦常事，所贵自宝如璜琮。\r\n计长较短语辄久，坐听曙鼓声冬冬。\r\n人生会合良不易，奈此物役相牵攻。\r\n君留仍泛越来水，我去犹对金华峰。\r\n区区离别不足惜，且复醉子双尊醲。\r\n郊翱自附湜籍辈，此事远矣须追踪。"
        },
        {
            "title": "秦州道中书所见简袁同知",
            "content": "入得秦州境，川原生意多。\r\n春田无旷土，雪水有深波。\r\n鹃韵兼鹦鹉，驴纲带罝驼。\r\n州侯有佳政，五巉竞闻歌。"
        },
        {
            "title": "次韵萧山友人",
            "content": "长忆萧然山下县，去秋为客日招邀。\r\n夕阳玄度飞轮塔，晓雨文通梦笔桥。\r\n搜检虫鱼穷《尔雅》，咏歌草木续《离骚》。\r\n旧游回首成凋谢，莫遣音书似路遥。"
        },
        {
            "title": "筑城谣",
            "content": "朝筑城，暮筑城，筑城欲高高辄崩。\r\n江南五月盛霖雨，随崩随筑人人苦。\r\n大家筑城多卖田，小家卖产来助钱。\r\n朝筑一寸暮一尺，尽是齐民膏血积。\r\n争道城高可防贼，民力已穷何所益。\r\n君不见陛下盛德犹如天，四海一家千万年。\r\n金汤之固非所恃，何乃坐令民力敝。"
        },
        {
            "title": "性初余同门友至正初定交钱唐及兹两纪顷以先",
            "content": "忆昔与子游，我齿始逾冠。\r\n子年颇少我，已复饱经传。\r\n白璧信少双，明珠合同穿。\r\n吾师文献公，清慎寡推荐。\r\n而独敬爱子，揄扬侪众彦。\r\n庶将托斯文，岂特夸词翰。\r\n缅思韩公门，至者凡骨换。\r\n其时籍湜辈，抱璞争自献。\r\n何言百世下，徽猷乃重见。\r\n寥寥古道远，忽忽陈迹幻。\r\n我时事远游，历揽天下半。\r\n三年客幽燕，坐使黄金散。\r\n却归岩穴底，还觅青精饭。\r\n惟子负奇才，年长气逾悍。\r\n不受世鞅羁，归钓东海岸。\r\n誓终究遗经，世累忘贵贱。\r\n鲛鳄者何为，腾凶起清旦。\r\n谁云屠龙手，祇解挟书卷。\r\n挥剑剸其鬐，腥雨洒流汗。\r\n终然虽裂眦，竟尔成解腕。\r\n远害图全身，有足奔走健。\r\n自兹十年来，宇内皆糜烂。\r\n我犹跧故园，子乃处遐甸。\r\n踪迹无由闻，颇类弦离箭。\r\n及是重盍簪，各诧经丧乱。\r\n故业共讨论，殊觉贤否判。\r\n子才云锦机，组织五色线。\r\n待诏金銮坡，讲经白虎观。\r\n此事诚所优，吾将迫衰晏。\r\n溯风一泫然，徒有情绻绻。\r\n\r\n【注释】：【原题】：\r\n性初余同门友至正初定交钱唐及兹两纪顷以先师黄文献公\r\n所赠诗见示感今念昔抚卷泫然因次韵追和"
        },
        {
            "title": "禽言次王季野",
            "content": "行不得哥，乾坤满眼纷干戈。\r\n荆湖骨如山，江淮血成河。\r\n道路断绝可奈何？君行将何之？欲投辽东去，却向海上过\r\n。\r\n行不得哥，海水能可测？只今平地皆风波。"
        },
        {
            "title": "忆别曲（二首）",
            "content": "桑叶成蚕蚕作丝，络丝织作绫满机。\r\n欲将裁作君身衣，恐君得衣不思归。"
        },
        {
            "title": "丁酉五月六日吴善卿宴诸公越城外唐氏别墅分",
            "content": "亭馆鉴湖曲，开轩水气清。\r\n战袍当暑换，舞袖傍筵迎。\r\n受雨枇杷熟，欺风翡翠轻。\r\n杯行敢辞醉，不负主人情。\r\n\r\n【注释】：【原题】：\r\n丁酉五月六日吴善卿宴诸公越城外唐氏别墅分得轻字"
        },
        {
            "title": "白翎雀图",
            "content": "白翎雀，雪作翎，群呼旅食啁哳鸣。\r\n何人翻作弦上声，传与江南士女听。\r\n南人听声未识形，画师更与图丹青。\r\n图丹青，一何似，知尔之生何处是。\r\n秋高口子草如云，风劲脑儿沙似水。"
        },
        {
            "title": "长安杂诗（十首）",
            "content": "自昔天子宅，雄丽称长安。\r\n右瞻控陇蜀，左顾俯河关。\r\n清渭北据水，太白南联山。\r\n其间八百里，陆海莽平川。\r\n神皋奠天府，风气固以完。\r\n周家本仁厚，国统最绵绵。\r\n汉唐能树德，亦复祚胤延。\r\n秦隋秉虐政，二世即倾颠。\r\n在德不在险，古语谅弗谖。\r\n嗟兹异代后，遗迹已茫然。\r\n宫殿皆劫灰，城市尽荒阡。\r\n迤逦陇首阪，萦纡乐游园。\r\n老树带落日，平芜被寒烟。\r\n凭高一览古，千载在目前。\r\n盛衰有天运，兴废复何言。¤"
        },
        {
            "title": "夜坐拟古（二首）",
            "content": "织女居河西，河东住牵牛。\r\n奈此一水隔，数会曾无由。\r\n精卫勿填海，为我填河流。"
        },
        {
            "title": "无题回文七言绝句（四首）",
            "content": "芳谢菊葩含重露，瘦侵梧叶著轻霜。\r\n凉宵怯扇藏纨素，远路将书写纸长。"
        },
        {
            "title": "次韵友人山居秋日就述鄙怀（八首）",
            "content": "月出东岭光，风来西树声。\r\n秋景倏然异，令人心意惊。\r\n君子有所蕴，失时终不鸣。\r\n独怜青镜中，白发日夜生。¤"
        },
        {
            "title": "送许时用归越",
            "content": "旧擢庚寅第，新题甲子篇。\r\n老来诸事废，归去此身全。\r\n烟树藏溪馆，霜禾被石田。\r\n鉴湖求一曲，吾计尚茫然。"
        }
    ]
}