{
    "dynasty": "明",
    "author": "吴鼎芳",
    "intro": "",
    "items": [
        {
            "title": "春游曲",
            "content": "雨余芳草绿新齐，亭树无人绣幕低。\r\n忽漫好风传笑语，流莺飞过杏花西。"
        },
        {
            "title": "严明甫园中",
            "content": "为园刚一亩，生事已云足。\r\n日午闻鸡声，炊烟起茅屋。\r\n石色秀可餐，林香暖盈掬。\r\n相见无寒暄，惟言酒新漉。"
        },
        {
            "title": "柳枝词",
            "content": "绿阴如雨万条斜，啼罢朝莺又晚鸦。\r\n尽日春风无别意，只吹花点过西家。"
        },
        {
            "title": "壬子元日",
            "content": "流光去无著，倏焉岁云除。\r\n东风动畎亩，朝日生蓬庐。\r\n琴书委空壁，菽麦食无余。\r\n即事已如此，前路复何如。"
        },
        {
            "title": "寄怀王元直",
            "content": "月照絺花冷，秦淮荡酒船。\r\n还家同一日，为别易三年。\r\n海树含青雨，江鸿带白烟。\r\n西风又飘泊，衰草自生怜。"
        },
        {
            "title": "竹枝词四首",
            "content": "青山是处锁蛾眉，日日湖边有别离。\r\n却怪烟波三万顷，扁舟只许载西施。"
        },
        {
            "title": "两渡横泾怀孙惟化",
            "content": "东风作冷石湖船，节届清明倍可怜。\r\n一日客程偏遇雨，几家茅屋不生烟。\r\n野田水绿迷杨柳，古庙花深出杜鹃。\r\n寂寞横塘人去后，吴姬歌舞自年年。"
        },
        {
            "title": "唐嘉会妻",
            "content": "凤皇失其侣，三年独彷徨。\r\n岂无云中鹤，矫矫非所当。\r\n所居谷水西，乃在淀水阳。\r\n杨氏有好女，小字曰云芳。\r\n年甫十一岁，许聘唐家郎。\r\n庭前植嘉树，庭后植垂杨。\r\n辛夷为屋柱，玳瑁为屋梁。\r\n木兰为横桷，文桂为直阑。\r\n堂上珊瑚枝，室中五木香。\r\n朝日照清池，游戏双鸳鸯。\r\n鹤鸣南北牖，花发东西厢。\r\n头上何所饰，郁金为凤凰。\r\n腰间何所佩，鸣玉双琅玕。\r\n上体紫罗襦，下体缃绮裳。\r\n手中著约指，耳后垂明珰。\r\n轻盈展素足，秀色修娥扬。\r\n言辞若兰蕙，动静随安详。\r\n年年藏闺中，邻里不一见。\r\n少小遵姆训，十三能织绢。\r\n十五理中厨，十七通经传。\r\n十九议婚约，婉娈人所羡。\r\n天道信倚伏，人事不可限。\r\n吉日在须臾，女婿忽染患。\r\n亻厌亻厌几何时，一夕朝露变。\r\n所闻朝露变，恸绝不复苏。\r\n举家尽惶怖，事至奈如何。\r\n冷水洒其面，心臆生微温。\r\n久久魂归来，气结聊复言：“实乃妾不幸，庆门罹祸端。\r\n愿毕所从志，尔辈毋烦喧。\r\n”脱我紫罗襦，缃绮不复顾。\r\n凤凰郁金钗，琅玕鸣玉佩。\r\n纷纷非所有，寂寂委诸地。\r\n明珰与约指，此类永相弃。\r\n矢志同皦日，终天有如此。\r\n膏沐不再施，被服但缟素。\r\n青丝红绿丝，兼箱付女弟。\r\n父母心则善，内戚生异议。\r\n块焉居岁余，媒氏来相闻：“村南有贵宅，美好令郎君。\r\n云从多仆御，具足称田园。\r\n郎君年二十，读书饱经文。\r\n门户实相当，便可结婚姻。\r\n”云芳听此语，掩面生号泣：“无端贝萋锦，无故蝇止棘\r\n。\r\n我心磨不磷，我心卷匪席。\r\n但得从容死，何乃相逼迫。\r\n”从此绝勺水，六日不一入。\r\n阿母见怜女，哽咽慰相及：“彼徒哓哓耳，幸毋伤弱质。\r\n吾已峻拒之，还可就饮食。\r\n愿毕尔所志，勿为久邑邑。\r\n”于中事不成，腴言误彼宅：“此女如花好，此女如玉立\r\n。\r\n知书服大义，意向多卓识。\r\n为服尽三年，庶可成家室。\r\n”茕茕三年来，兀兀如一日。\r\n媒氏复登门，良吉当及时。\r\n为合二姓好，殷勤求结褵。\r\n诸姑与伯姊，宛转劝言辞：“门户有如此，胡乃大迷离。\r\n先许得书生，后许得富儿。\r\n荣悴若霄壤，安用多狐疑。\r\n可惜桃李年，春风徒自持。\r\n可惜合欢帐，寂寞守空闺。\r\n前路一何迈，为事当三思。\r\n今当就欢庆，往事休烦悲。\r\n”饮泣答诸姑：“礼义全不知。\r\n古道日已远，末俗日已隳。\r\n妇人从一终，金石亮不渝。\r\n乞亲五亩田，佐以流黄机。\r\n布帛聊御寒，粗粝聊支饥。\r\n长斋事空王，永得相皈依。\r\n众人徒嚣嚣，安知心所私。\r\n秽污及吾耳，即与世间辞。\r\n九原如有会，拚此一贱躯。\r\n”握拳爪透肉，嚼齿血流颐。\r\n珠陨泽不灭，兰死香不衰。\r\n本为奇一世，反为世所哀。\r\n是时十九日，月令在孟冬。\r\n婚家执前约，再遣媒相通。\r\n血色红锦笺，一一共银封。\r\n彩盒多喜气，玉茗生春风。\r\n旋行纳采礼，乃在季月中。\r\n云芳忽心动，耳目如有营。\r\n案上见彼物，问自来何从。\r\n众中无以对，亮得知此衷。\r\n名笺裂万缕，擗地捶心胸：“天地非不广，一身胡不容！\r\n孤魂去杳杳，我命旦夕终。\r\n”悲风起西北，白日何冥蒙。\r\n林鸟声哑哑，山鬼啼墙东。\r\n条忽过七日，已是良辰期。\r\n上堂拜父母：“女魂有所归。\r\n女魂有所归，父母愿勿思。\r\n夜来有所梦，吾祖髧髦俱。\r\n在世知不久，将欲游冥冥。\r\n生小养娇痴，不知父母恩。\r\n旦夕领清诲，何以报寸心。\r\n伤念垂暮景，永别谁相存。\r\n”回言嘱幼弟：“甚勿堕家声。\r\n高堂逼西日，定省慎晨昏。\r\n出外就师训，诗书须讨论。\r\n”“阿妹已长大，女红当自勤。\r\n向人作威仪，和颜来六亲。\r\n”生别岂不苦，死别不复生。\r\n父母与弟妹，慰言各殷殷：“志意但由汝，安用怀此心。\r\n婿墓亦不远，相去廿里程。\r\n奈尔纤纤步，不堪道上行。\r\n”“此实区区怀，第恐不容情。\r\n愿得死一处，犹胜存一身。\r\n”左右闻此语，戚戚皆涕零。\r\n明旦启房栊，绮窗自梳洗。\r\n饮则还举杯，食则还举箸。\r\n楚楚美容仪，盈盈好举止。\r\n哭泣不复为，向人作言语。\r\n一家内外人，无不生欢喜。\r\n今日心已回，固知近好事。\r\n晻晻日西下，沉沉结昏雾。\r\n承颜暮餐毕，华灯阁中启。\r\n独自镜台前，晚妆还为理。\r\n急使侍儿寝，并不由汝意。\r\n缟衣穿上身，素裳备下体。\r\n头上著荆钗，足下具麻履。\r\n可怜金跳脱，可惜金约指。\r\n一一留箧中，物物不随己。\r\n素琴徒自张，明镜亦为翳。\r\n四顾无人声，空隙来阴吹。\r\n肌栗凛生寒，不知此何际。\r\n仰瞻帷之外，复在床之里。\r\n我死甘如饴，今宵得其所。\r\n白帨绞作绳，正梁堪作系。\r\n引颈入绳中，夜半悠悠逝。\r\n忽然闻嘑声，阖家尽惊起。\r\n颠仆奔老母，仓卒呼侍婢。\r\n秉烛上阁中，慌忽不得视。\r\n竞力向后床，魂魄已飞扬。\r\n一时扶掖下，五体如冰僵。\r\n颜面即如是，不黑不萎黄。\r\n安然得所归，贞志谅已偿。\r\n唐家因卜地，乃是淀湖涯。\r\n灵翙向晓发，前路行迟迟。\r\n道傍千万人，拥看生嗟咨。\r\n流水为呜咽，去马为酸悲。\r\n两棺合一冢，所葬亦所宜。\r\n风闻下旌诏，光彩生乡闾。\r\n煌煌树绰楔，巍巍建灵祠。\r\n青山为环抱，绿树为连枝。\r\n上有芙容花，并蒂开奇姿。\r\n下有鸳鸯鸟，交颈声和谐。\r\n寄语后来者，爱惜当自知。\r\n湖水有时竭，兹冢毋坏之。"
        },
        {
            "title": "闻箫声",
            "content": "洞箫如缕到尊前，明月高楼夜可怜。\r\n何处一声凄易断，千家花柳障晴烟。"
        },
        {
            "title": "夜宿三山寺望苕上怀吴允兆",
            "content": "只此堪乘兴，秋风一放船。\r\n天清皆在水，树冷不生烟。\r\n静后转忘寐，望穷殊可怜。\r\n书来同所愿，池内有青莲。"
        },
        {
            "title": "斋雨",
            "content": "细雨散清晓，坐深移午时。\r\n开帘东风入，香动梅花枝。\r\n独酌亦成醉，不然无所为。"
        },
        {
            "title": "雪中过弥勒寺",
            "content": "雪中寻寺远，先得一僧逢。\r\n无数梅花里，亭亭出古松。\r\n湿烟穿破壁，野水寂寒春。\r\n不待前山去，风林报晚钟。"
        },
        {
            "title": "送粱公",
            "content": "一瓶兼一钵，离思自然轻。\r\n野水迎风渡，空山带雨行。\r\n荒村过晚食，破衲任残更。\r\n莫以前途远，经年住化城。"
        },
        {
            "title": "松下",
            "content": "松根酒一瓶，月下人两个。\r\n月落酒瓶空，自枕松根卧。"
        },
        {
            "title": "虎山庵答蒋十",
            "content": "偶坐已夕照，徘徊夜复深。\r\n西岑见新月，堕露闻松林。\r\n觉有幽人来，隔窗动微吟。"
        },
        {
            "title": "竹枝词四首",
            "content": "湖船来往惯风波，尾后黄旗飞虎图。\r\n一夜王程三百里，枇杷明日进留都。"
        },
        {
            "title": "寄情",
            "content": "残山如黛月痕斜，子夜青鞋踏浅沙。\r\n十里红桥东畔路，梅花多处是君家。"
        },
        {
            "title": "前溪",
            "content": "野风迎白衲，随步已前溪。\r\n落日在流水，远山青不齐。\r\n花寒聊自軃，鸟倦偶然啼。\r\n何处茶烟起，渔舟系竹西。"
        },
        {
            "title": "挽黄伯传",
            "content": "清霜怨入百花洲，衰草斜阳送白头。\r\n只尺有家归不得，一抔无土葬何由。\r\n飘零旧酒南湖月，检点来书下驿秋。\r\n多谢春风江国燕，相逢犹是话穷愁。"
        },
        {
            "title": "竹枝词四首",
            "content": "江南一雪苦非常，湖上空余橘柚乡。\r\n万树千头零落尽，于今那得洞庭霜。"
        },
        {
            "title": "灵峰山房夜起",
            "content": "寥寥青莲宇，出步夜方永。\r\n蝉鸣四山秋，鹿饮一潭静。\r\n圆月当碧空，孤塔立无影。\r\n花落树犹香，竹深涧亦冷。\r\n烟光散如水，明星上高岭。"
        },
        {
            "title": "王二丈挽词（伯穀）",
            "content": "惊雷百里声摩空，江南日夕奔蛟龙。\r\n湿云堕地水波立，两山不辨青芙容。\r\n金阊城头夜吹笛，金阊城下王孙泣。\r\n笛声寥亮凄欲断，反恨当年一相识。\r\n何人彩笔能生花，何人赤手握灵蛇。\r\n金罍美酒浮琥珀，与谁同醉黄公家。\r\n有酒须浇墓上土，有剑须挂坟前树。\r\n世情反覆那得知，柳花一夜飞新主。\r\n哀歌不尽《薤露》篇，离弦转托箜篌语。\r\n生平只合狭斜行，纷纷安用栽姚李。\r\n邓尉山空日暮时，招魂惟有古松枝。\r\n分明咫尺眼中路，及至出门忘所之。"
        },
        {
            "title": "空斋",
            "content": "空斋原寂寂，落叶更萧萧。\r\n片月闲相照，床头挂一瓢。"
        },
        {
            "title": "寄赵凡夫",
            "content": "十里寒山路，香风正采茶。\r\n偶随樵客去，一到隐君家。\r\n细语生清月，闲心托片霞。\r\n别来湖水阔，秋色上絺花。"
        },
        {
            "title": "柳陈父墓",
            "content": "古道盘回向远岑，荒坟凄楚带长林。\r\n浮云已断还家梦，衰草空余住世心。\r\n海色隔城邀暮晷，江声挟雨送秋阴。\r\n青莲后事何堪问，几处骚坛泪满襟。"
        },
        {
            "title": "寒食江上",
            "content": "春波绿浼浼，江南去江北。\r\n风生浦口花，蒲帆缓无力。\r\n燕子乍归来，游丝恼寒食。\r\n寒食客思家，残阳吊容色。"
        },
        {
            "title": "秋怀",
            "content": "枕上闻捣衣，月白秋绕屋。\r\n东家红泪妾，凄凄灭余烛。\r\n闲阶堕橡栗，野鼠走簌簌。\r\n风吹断梦来，竟夕不能续。\r\n衰鬓伴寒砧，霜花写心曲。"
        },
        {
            "title": "怀东生卧病",
            "content": "引领限湖水，别离常有余。\r\n始知三月病，那得一行书。\r\n已落床头叶，空怀池上居。\r\n扁舟相见日，双鬓欲何如。"
        },
        {
            "title": "度岭",
            "content": "林僧言别去，自憩松下石。\r\n红泉界空翠，巢居叫霜笛。\r\n夕光淡西水，千顷成一碧。\r\n冷信雁传来，秋容枫点出。\r\n闲云满怀袖，邀我过山脊。"
        },
        {
            "title": "西湖夜泛",
            "content": "疏雨洗空翠，来看湖上山。\r\n断桥芳柳外，小艇白鸥间。\r\n月在美人远，春忙流水闲。\r\n西陵犹唤酒，灯影出花关。"
        },
        {
            "title": "西湖晓起",
            "content": "残钟湖上月，杳杳落层岑。\r\n晓色散为水，秋声聚作林。\r\n闲来曾不惯，幽处每相寻。\r\n丛桂南山下，晴香一径深。"
        },
        {
            "title": "雨后登虎峰送张七",
            "content": "山雨飞才歇，山云散已齐。\r\n林香清一寺，草绿过重溪。\r\n气暖梅初熟，红残鸟不啼。\r\n夕阳催客去，湖口挂帆低。"
        },
        {
            "title": "柳浪溪",
            "content": "山青秋雨后，人坐秋风里。\r\n平沙下鸥鹭，簌簌动芦苇。\r\n夜半明月光，渔舟弄空水。"
        },
        {
            "title": "小院",
            "content": "小院曾行处，今来不忍行。\r\n是花皆黯淡，有月未分明。\r\n转觉非前事，终怜负此生。\r\n遥波春一片，流恨复流情。"
        },
        {
            "title": "人日雨中上方寺看梅",
            "content": "人日初开社，香风拂寺门。\r\n梅花殊耐雨，一白自成村。\r\n湿气蒸初艳，春声散冷魂。\r\n钟残僧出定，留语坐黄昏。"
        },
        {
            "title": "虎丘僧房寻郭圣仆乘月登山",
            "content": "长堤沿短棹，转入翠微湾。\r\n酒伴秋相集，僧房夕不关。\r\n布袍先受月，竹杖早过山。\r\n何处歌声起，悠悠林木间。"
        },
        {
            "title": "怨诗",
            "content": "华屋春将尽，纱窗日易昏。\r\n不知多少恨，相见与君言。"
        },
        {
            "title": "同远士夜坐苏堤",
            "content": "炉熏兼茗碗，清夜只夫君。\r\n渔艇出无绪，僧钟递不分。\r\n次花临水月，先鸟近岩云。\r\n坐冷忘归去，荷衣半藓文。"
        },
        {
            "title": "月夜",
            "content": "昨夜因看月，清光动旅思。\r\n今宵宜早睡，莫待月明时。"
        },
        {
            "title": "宿江上",
            "content": "山色下空江，江光动舴艋。\r\n霜枫红不尽，已入暮秋景。\r\n来雁忽有声，归云渐无影。\r\n醉卧芦花中，月高梦魂冷。"
        },
        {
            "title": "月夜怀东生",
            "content": "云光吹作水，半在湖中央。\r\n遥看胥母树，叶脱山苍苍。\r\n美人但高卧，不知今夜长。"
        },
        {
            "title": "汛西湖同清照彦叔观公",
            "content": "新语报黄鹂，捎花坐柳枝。\r\n山晴意自好，湖晚醉相宜。\r\n风起水香处，月来烟灭时。\r\n同舟贪夜寂，移傍白公堤。"
        },
        {
            "title": "寒食日登莫釐峰望缥缈峰吊陆纂甫",
            "content": "林中当百五，屐齿泛晴光。\r\n缀暖榆钱小，萦春蕙带香。\r\n两峰看迤逦，片水怅微茫。\r\n节届魂俱冷，时移梦转长。\r\n土应平傲骨，泉已涩吟肠。\r\n有子荒新冢，无烟禁一乡。\r\n雨花滋旧藓，风叶沸新杨。\r\n泪尽莺啼处，褰裳去夕阳。"
        },
        {
            "title": "蕉雪斋庭下送邹舜五",
            "content": "几点萧疏雨，新阴闭户生。\r\n美人来冉冉，相斗绿盈盈。\r\n似雪山斋冷，无风水簟清。\r\n离魂凄入夜，叶叶起秋声。"
        },
        {
            "title": "暮投上方寺",
            "content": "暝色投荒寺，行盘翠几层。\r\n涧花分积雪，桥月递流冰。\r\n一宿同僧被，孤吟借佛灯。\r\n晓看山下路，湿气满霜藤。"
        },
        {
            "title": "沈端伯陆仲飞携酒过碧云庵",
            "content": "秋色前山好，双扉尽日开。\r\n卧云禅侣寂，曳竹酒人来。\r\n空响生黄叶，清阴覆碧苔。\r\n城中同是月，不及此迟回。"
        },
        {
            "title": "采香泾",
            "content": "柔风吹断靡芜死，岁岁春芳付流水。\r\n西岩尤剩昔时云，斜阳照出行宫址。\r\n香魂去不还，野鸟愁空山。\r\n轻罗绣作苔，花斑苔花斑。\r\n空山冷夜深，露泣西施井。"
        },
        {
            "title": "竹枝词四首",
            "content": "南濠有客寄书还，夫婿黄柑已趁钱。\r\n几日不来湖上棹，休教重上赣州船。"
        },
        {
            "title": "秋夜同朱十四怀令弟十六",
            "content": "秋色带檐楹，空山薜荔情。\r\n为欢翻忆别，因弟转怜兄。\r\n雨叶晴犹湿，霜阶水共明。\r\n经年书一纸，曾到石头城。"
        },
        {
            "title": "哭吴健父",
            "content": "寒日沉沉下远村，空堂寂寂闭黄昏。\r\n文章命薄谁知己，山水情多即故园。\r\n一壑荒烟收病骨，三更冷雨送愁魂。\r\n伤心莫问王孙草，几日春风绿烧痕。"
        },
        {
            "title": "清明日泛舟",
            "content": "似晴欲雨养花天，湖中冉冉生白烟。\r\n波光夹岸绿无际，买得扁舟春可怜。\r\n可怜最是清明节，青青踏处盈盈袜。\r\n陌上渐歌桑，渡头仍弄楫。\r\n燕燕正飞来，莺莺啼未歇。\r\n几树啼莺歇更啼，几家芳草绿初齐。\r\n桥回野渡还官渡，路接山溪又水溪。\r\n山边水边春风起，松花柳花飞不已。\r\n春风摇荡棹歌前，花香撩乱蓬窗底。\r\n棹击空明溅酒衣，中流容与澹忘归。\r\n西林落日东林暝，隔水渔灯映远扉。"
        },
        {
            "title": "双燕离",
            "content": "双燕飞，双飞不只栖。\r\n衔春归柳巷，弄水出花溪。\r\n惊风起，双燕离，一雄复一雌，一东复一西。\r\n含啼悲宛转，顾影复差池。\r\n青天一万里，遥系长相思。\r\n岧峣桂岭不可度，云軿日暮迷烟雾。\r\n秋去春来如可逢，宁辞万水千山路。"
        },
        {
            "title": "古意贻董六遐周",
            "content": "逶迤香阁绕离魂，新旧罗巾总泪痕。\r\n拔后菤葹心不死，折来杨柳眼空存。\r\n青苔夜雨淹抛枕，黄鸟春风伴掩门。\r\n五十弦中浑是怨，腰肢禁得几朝昏。"
        },
        {
            "title": "破山寺",
            "content": "巉岏随石转，迤逦踏花行。\r\n古壁龙蛇气，空岩风雨声。\r\n佛香清渡水，鸟路白过城。\r\n绝顶遥观海，苍茫晓雾生。"
        },
        {
            "title": "寄李本宁",
            "content": "南楚文章伯，西秦斧钺臣。\r\n名香堪殉死，宦拙只留贫。\r\n酒态生长夜，花情送早春。\r\n芙蓉空自采，烟月隔江津。"
        },
        {
            "title": "天台山中",
            "content": "白云伴衾宿，开户云飞去。\r\n出户寻白云，苍厓湿芒屦。\r\n峰头异域僧，洞口先朝树。\r\n流水带余花，从来不知处。"
        },
        {
            "title": "灯下",
            "content": "野寺十年心，无言坐灯下。\r\n夜半风雨来，萧萧打破瓦。"
        },
        {
            "title": "过高峰庵",
            "content": "林回觉路枉，路枉亦自适。\r\n光风不作寒，吹烟半晴湿。\r\n涧春多异芳，岭月少行迹。\r\n犬吠空山云，山僧杖藜出。"
        },
        {
            "title": "和靖祠前晚坐",
            "content": "山翠出村杪，祠前芳杜洲。\r\n孤烟生后暝，双鸟去边秋。\r\n灯影参差水，歌声远近舟。\r\n梅花无复主，曾有暗香浮。"
        },
        {
            "title": "答松上人过访不值",
            "content": "孤踪石上云，飘忽本无住。\r\n门外即青山，一瓢向何处。\r\n离心寄春草，柔艳欲飞去。\r\n引领生白烟，花落祇陀树。"
        },
        {
            "title": "三妇艳",
            "content": "大妇理膏沐，中妇启房栊。\r\n小妇独无事，但问落花风。\r\n丈人且安卧，东窗日未红。"
        },
        {
            "title": "废墓叹",
            "content": "废墓丛荆榛，下有妖狐穴。\r\n哀魂泣杜鹃，化作枫林血。\r\n颓波声断夕阳空，伤心莫向英雄说。\r\n恩亦不堪酬，仇亦不堪雪。\r\n神仙寂灭天地古，世故茫茫几销歇。\r\n吴王台上望胥江，依然冷浸清秋月。"
        },
        {
            "title": "梅下送客",
            "content": "花间啼鸟唤游频，花下离歌动早春。\r\n断送香魂征袖雪，飘残素艳马蹄尘。\r\n疏枝带月牵幽梦，长蕊含烟怅别神。\r\n明日重过今日地，为怜歧路独醒人。"
        },
        {
            "title": "寺夜",
            "content": "林坳动萧槭，橡叶走檐际。\r\n柴门夜忘关，山风自开闭。\r\n邑邑如有怀，遥遥转无寐。\r\n佛灯清可依，城柝冷相递。\r\n斜月苦近床，严霜白满地。"
        },
        {
            "title": "宿虎跑寺",
            "content": "湿烟郁结乱山横，敲断钟声火自明。\r\n野寺冰霜经晚岁，石林风雨坐残更。\r\n十年一梦浮云冷，四海孤身落叶轻。\r\n愿得皈依清净海，莲花香里证无生。"
        },
        {
            "title": "泛石湖同筿园居士",
            "content": "放棹秋光远，残阳湖水西。\r\n树团渔户小，山截寺门低。\r\n野渡一僧立，汀花数鸟啼。\r\n且沽桥外酒，同宿越来溪。"
        },
        {
            "title": "金阊夜别费元朗",
            "content": "交从他处定，路自故乡分。\r\n有梦难成夜，无言可赠君。\r\n一灯残细雨，孤橐向寒云。\r\n未晓林中叶，萧萧已厌闻。"
        },
        {
            "title": "林屋山石上迟谢去非不至",
            "content": "曾记林中别，相期石上游。\r\n乱山空欲暮，残叶已无秋。\r\n岸白云初断，江空月自流。\r\n行踪烟水阔，何处问沙鸥。"
        },
        {
            "title": "寄陆明生",
            "content": "为别每愁予，予归只寺居。\r\n坪香风猎草，阪绿雨粘蔬。\r\n未足一春梦，常无百里书。\r\n夕阳临水久，烟渚下春锄。"
        },
        {
            "title": "寻王德操不遇",
            "content": "生公台畔石，秋月渐盈盈。\r\n买棹独乘兴，寻君不入城。\r\n桥边残日下，巷口孤烟生。\r\n为说西湖去，行装似水清。"
        },
        {
            "title": "秋日闻蝉",
            "content": "蝉声呜咽处，时序变衰中。\r\n玉镜妆初冷，冰弦调已空。\r\n乱山凄夕照，疏柳怨西风。\r\n独有悲秋客，相怜寂寞同。"
        },
        {
            "title": "饭石峰晚步",
            "content": "白鸟不飞处，云光和水凝。\r\n自吟松下路，遥见寺中灯。\r\n夕爽山无雨，春寒涧有冰。\r\n隔花相问讯，月照荷锄僧。"
        },
        {
            "title": "寺夜看瓶菊",
            "content": "分取东篱色，磁瓶晚更宜。\r\n香生携伎处，艳冷著灯时。\r\n夜久僧还对，秋深蝶不知。\r\n若教欢赏地，风露正凄其。"
        },
        {
            "title": "泊北固山下",
            "content": "夕阳江色远，舣棹潮初退。\r\n独客吟清秋，沙鸥冷相对。\r\n水气上城根，风声隐岩背。\r\n渔舟载烟火，撑入菰茭内。"
        },
        {
            "title": "夜到渔家",
            "content": "渔家近秋水，水上槿扉开。\r\n地寂月初到，溪寒潮不来。\r\n村沽惟白杜，野坐只青苔。\r\n为说芙容好，明朝未可回。"
        },
        {
            "title": "柴门",
            "content": "柴门凉气入，风动白纶巾。\r\n秋色孤云外，斜光映水滨。\r\n贫惟甘薄命。\r\n病亦任闲身。\r\n累月尊中禁，还来载酒人。"
        },
        {
            "title": "青谿小姑曲",
            "content": "十五盈盈学解愁，珠帘不卷倚箜篌。\r\n多情明月无情水，夜夜青溪映酒楼。"
        },
        {
            "title": "纪兴",
            "content": "道人赢得半生闲，枕上清泉座上山。\r\n犹有半生闲不得，娑椤影里扣禅关。"
        },
        {
            "title": "闺中曲",
            "content": "客归青海头，报道单于死。\r\n晓起望征人，新妆从此理。"
        },
        {
            "title": "归湖上",
            "content": "西风吹箬笠，无恙旧江天。\r\n白鸟飞破水，青山移近船。\r\n晚晴枫叶外，秋冷荻花边。\r\n泊处堪遥指，柴门生野烟。"
        },
        {
            "title": "飞楼曲戏柬茅止生",
            "content": "飞楼宛转芙容簇，对列鸳鸯三十六。\r\n东风著意渡江来，染出蛾眉春水绿。\r\n楼头何处得春先，非雾非烟俱可怜。\r\n红芳杂沓锦茵软，尘香不上双行缠。\r\n婵娟花月曾无价，只向嫦娥乞长夜。\r\n夜长夜短那得分，郁金自绕珊瑚云。\r\n青丝玉壶正倾倒，杨柳乌啼白门晓。"
        },
        {
            "title": "无题",
            "content": "绮疏微透晓光寒，欲贴鸦黄展镜鸾。\r\n错怪桃花似侬面，一番风雨便春残。"
        },
        {
            "title": "钓鱼湾",
            "content": "家住此湾中，不出此湾里。\r\n长日坐鱼矶，关心澹无已。\r\n白云起前山，悠悠亦来此。\r\n搔首对斜阳，纶竿久不理。"
        },
        {
            "title": "虞美人",
            "content": "营门飒飒惊风雨，一片楚歌中夜起。\r\n拔山力尽霸业空，八千子弟淮河水。\r\n腰间宝剑无精光，神龙变作魑魅语。\r\n美人宛转其奈何，啼痕尽染征袍紫。\r\n请从剑下化香魂，花枝肯傍秋风主。\r\n妾心不作青山云，妾身甘作青山土。\r\n君王若肯报妾身，重向江东整师旅。"
        }
    ]
}