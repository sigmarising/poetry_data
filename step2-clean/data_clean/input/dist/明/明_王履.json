{
    "dynasty": "明",
    "author": "王履",
    "intro": "",
    "items": [
        {
            "title": "觅毛女峰不见",
            "content": "不见其峰见别峰，于喁呼恨满山风。\r\n因思珠翠逃秦日，拄杖看云自热中。"
        },
        {
            "title": "关下林中二石如虎奇不可状于是悟画之所以然",
            "content": "描貌三十年，接折纸绢里。\r\n槃礴谢班寅，微风走秋水。"
        },
        {
            "title": "适一峰在众峰中特秀然不识其名",
            "content": "物不自名名于人，有名何似无名真。\r\n此峰偶尔忘主宾，桓伊吹笛王猷闻。\r\n我今别汝汝不语，却昔相随与相处。\r\n傥然有客问何名，请上山头自寻去。"
        },
        {
            "title": "华阴驻马桥见泉而思其源自山中出",
            "content": "一派泉过驻马桥，意中寻到华山椒。\r\n明朝背汝西边去，莫放潺湲恨里遥。"
        },
        {
            "title": "抛简处",
            "content": "大地焦枯雨泽空，往曾抛简震潭龙。\r\n只今无限焦枯地，汝却昏昏诈耳聋。"
        },
        {
            "title": "玉泉院前亭上睡觉将治行而黄翁已遣僮以骊相",
            "content": "虚亭梦初断，落日在林杪。\r\n行縢草屦正经营，山口宏声递空杳。\r\n亭边引领感相慰，君意何多世何少。\r\n掀髯岸帻掉鞅出，淡淡荒烟送归鸟。\r\n玉川吃茶尚生两腋之清风，何况吾胸满贮三峰之大好。\r\n不妨吐出与君看，但恐君家容不了。\r\n\r\n【注释】：【原题】：\r\n玉泉院前亭上睡觉将治行而黄翁已遣僮以骊相候就宿其家\r\n戏题此于壁谢之"
        },
        {
            "title": "林中遥见白物如兽上下跳逸从者疑是野羊余因",
            "content": "有鹿无仙鹿自奔，似骑黄鹤上秋旻。\r\n何当快与刘根约，白玉床前看紫云。\r\n\r\n【注释】：【原题】：\r\n林中遥见白物如兽上下跳逸从者疑是野羊余因记韩众卫叔\r\n卿之流皆常乘白鹿寄迹是山此或然欤"
        },
        {
            "title": "逢云归可爱",
            "content": "一朵归云静，徘徊正好看。\r\n匆匆恐惊散，不敢上林端。"
        },
        {
            "title": "始至玉泉院时从院外西转将上因目击洞中稍立",
            "content": "昨转希夷洞，傍山两画屏。\r\n宿云团滃白，微峭吐寒青。\r\n初晰雄嘘彩，余烟小遁形。\r\n劲风传远势，连树报繁听。\r\n苔径阴长?，云关窅不扃。\r\n气从当夏肃，叶趁未秋零。\r\n玄化韬空曲，神机注眇冥。\r\n地关才小试，灵景顿孤醒。\r\n真秘怀招拒，浮辞忽巨灵。\r\n茅龙将几化，船藕是何龄。\r\n眇麽醯中蠓，浮游水面萍。\r\n未麾儿女恋，那得凤凰翎。\r\n一任悬危锁，须当到绝陉。\r\n只今酬愿毕，诗以记曾经。\r\n\r\n【注释】：【原题】：\r\n始至玉泉院时从院外西转将上因目击洞中稍立以挹其概欲\r\n赋诗未暇今还至所立之地却赋此以补之"
        },
        {
            "title": "丘丈云灞桥东村墅陈用彬吾故人且爱客好事可",
            "content": "坚忍黄肠虚，灞桥访仁轨。\r\n斜阳欲堕地，门闭睡不起。\r\n囊空去家远，鱼待西江水。\r\n常闻字难煮，岂意今在己。\r\n无边华岳秀，总聚襟怀里。\r\n如此又同人，宜乎涧林耻。\r\n\r\n【注释】：【原题】：\r\n丘丈云灞桥东村墅陈用彬吾故人且爱客好事可一访以资午\r\n食及款门通姓竟托疾弗接"
        },
        {
            "title": "闻王刁三洞在山外西崖上中藏古书甚多然无由",
            "content": "幽经秘箓弱水外，何以得到兹山中。\r\n傥逢叔夜能相许，会伴长休学御风。\r\n\r\n【注释】：【原题】：\r\n闻王刁三洞在山外西崖上中藏古书甚多然无由至"
        },
        {
            "title": "铁锁",
            "content": "不似区区子午间，长教虞吏断登攀。\r\n伯梁度世无寻处，卷取松风独自还。\r\n\r\n【注释】：【注释】：\r\n（凡铁锁，乃凿石为窍，种大钉，缀锁其上，故能久而无\r\n朽。然或间有缀于木橛者，回思始来，盖掩于不知而不栗\r\n耳）"
        },
        {
            "title": "东峰杨道士所惠万年松置之箧中时一玩之以寄",
            "content": "间气何私汝，无人见死期。\r\n可怜王景略，心在慕容垂。\r\n\r\n【注释】：【原题】：\r\n东峰杨道士所惠万年松置之箧中时一玩之以寄遐想"
        },
        {
            "title": "余僮张一颇慧闻余有登山之谋力劝行及入山乃",
            "content": "只道余成解析薪，岂知清思也能分。\r\n子渊虽是吾宗族，断不依它制约文。\r\n\r\n【注释】：【原题】：\r\n余僮张一颇慧闻余有登山之谋力劝行及入山乃能体吾爱画\r\n之癖当摹写时每索奇石怪树以报逮余还家为图间有忘者又\r\n能以其所记裨余余喜其弗俗也为绝句以赏其异"
        },
        {
            "title": "东峰顶见黄河潼关",
            "content": "双松阴底故临边，要见东维万里天。\r\n山下有人停步武，望中疑我是神仙。\r\n地通荒楚延秋色，河借斜阳透野烟。\r\n敢问郁华离垢后，有谁张口下层巅。"
        },
        {
            "title": "女道士室前夜见流火",
            "content": "光明俨如磷，流过松林间。\r\n神乎鬼乎那可知，睢盱睒睗惊仆眠。\r\n东坡定力人，胡乃空茫然。\r\n我虽未至见道边，固知神与人非悬。\r\n存亡本常事，已付于不言。\r\n女冠掩户何爰爰，脱略之语复谁肩。\r\n此或摇其中，安能块独三十年。"
        },
        {
            "title": "赠玉泉道士",
            "content": "五十余年扰扰间，每逢山处似无山。\r\n嵌岩窟里寻三昧，神秀丛中见一班。\r\n既解梯飚乘猛进，何须咋齿悔狂攀。\r\n它年傥许重相见，会向师前问九还。"
        },
        {
            "title": "至新丰丘丈寓所期与理旧情而吐今意不料已先",
            "content": "太华天下特，故作四岳冠。\r\n深深括神秀，眠到不忍换。\r\n卷命付铁锁，坠魄化白汗。\r\n险极岂不知，其奈癖未断。\r\n会心难措辞，静处自把玩。\r\n厚哉丘丈德，遗此青玉案。\r\n我若图报之，岂可锦绣段。\r\n拾遗老关陕，祇得平地看。\r\n乃知希世缘，不在计与算。\r\n古今多少慕，往往交臂散。\r\n吾缘独何深，乃愿在一日。\r\n归乡五千里，日夕方寸乱。\r\n嵯峨仙掌岩，缥缈云台观。\r\n会访扶摇公，与我分一半。\r\n\r\n【注释】：【原题】：\r\n至新丰丘丈寓所期与理旧情而吐今意不料已先我东还矣不\r\n胜怅然因为是诗俟便寄与"
        },
        {
            "title": "玉泉道士携游果园",
            "content": "清旷满虚襟，飘飘正不任。\r\n道人初未晓，邀看枣桃林。\r\n幽鸟窥红颗，泠风进绿阴。\r\n匆匆难大嚼，双袖似囊深。"
        },
        {
            "title": "镜泉",
            "content": "微涟不动见容成，忘却蝉鸣与鸟鸣。\r\n忽有小风轻飐过，暗移清影上岩屏。"
        },
        {
            "title": "西峰东面莲花形",
            "content": "玉并十丈花，欺我亦已久。\r\n巅池千叶莲，寻池复何有。\r\n果是莲峰望或开，记者之辞又为缪。\r\n传闻不足信，托意不足凭。\r\n窊隆偶尔如花形，便谓此山缘此名。\r\n我来觅胜胜已盈，谁真谁伪何须征。\r\n世间图谋多耳听，未如吾眼真搜冥。\r\n我诗通我怀，不为稽考作。\r\n且看鳞动众山来，化作笙钟满林壑。"
        },
        {
            "title": "巨灵迹",
            "content": "掌形虽谬是天成，足迹镌来益可憎。\r\n真忘恼人禁不得，步将林里听松声。"
        },
        {
            "title": "山中无竹",
            "content": "乾坤清气浩莫主，团入兹山秀如许。\r\n清中犹带镜泉寒，无乃虚心苦难处。\r\n渭川川上隙地多，龙飞一夜风雷过。\r\n微形余迹了不见，闻我武公《淇澳》歌。"
        },
        {
            "title": "玉女殿",
            "content": "太极总先天，明星入道玄。\r\n玉浆含羽翰，璇盖荡云烟。\r\n龙马真随化，神龟也得仙。\r\n满庭松荫好，匡坐听风弦。"
        },
        {
            "title": "千尺撞百尺撞",
            "content": "千尺亭亭百尺连，祇缘奇观在层巅。\r\n欹斜朽级难为步，飘忽飞魂只看天。\r\n云谷可探神未许，松风宜听耳无权。\r\n老夫敢向危中过，不是真仙也近仙。"
        },
        {
            "title": "宿玉女峰",
            "content": "假榻玉女峰，主人有深意。\r\n玄谈出无语，妙语入不计。\r\n澄明纵横发，沕潏左右至。\r\n不言求生难，但曰待死易。\r\n色境透关过，总是平稳地。\r\n优游卅五年，何曾有颠踬。\r\n随时翊火食，无即行坐憩。\r\n既识上山真，宁迷下山伪。\r\n颜虽不桃花，亦不霜草悴。\r\n要之非矫亢，只是不出位。\r\n我生日奇蹇，未觉久自弃。\r\n一雨悟无学，恇然莽无寄。\r\n松林延幽风，倏忽天乐沸。\r\n如此有余中，肯作希夷睡。"
        },
        {
            "title": "玉泉院（二首）",
            "content": "弃瓢者厌喧，听松者嫌静。\r\n两翁总多事，未到相忘境。\r\n与物同委蛇，妙于无所期。\r\n此泉如此人不齐，道士弗爱我爱之。\r\n我欲赋诗泉上题，道士笑云泉不知。"
        },
        {
            "title": "过渭南",
            "content": "挂冠寻竹渭南村，那识无人与有人。\r\n但怪此心笼不住，时时飞上华山云。"
        },
        {
            "title": "都土地祠",
            "content": "香火萧然栋宇卑，满山松树送灵吹。\r\n虚名止占都祠在，酹酒刲羊让与谁。"
        },
        {
            "title": "老君炼丹炉志虽载而不见",
            "content": "朱雀河车入道梯，緌翁何故也为之。\r\n暮年岂有筌蹄累，付与刚风一阵飞。"
        },
        {
            "title": "避诏岩（二首）",
            "content": "贪看万松好，不觉到岩底。\r\n海波胡为来，作此大奇伟。\r\n光藏不早决，犊弃洗耳水。\r\n使诏知所在，避亦太晚矣。\r\n可是龙与云，不能载其体。"
        },
        {
            "title": "安真人肉身",
            "content": "块石中分瞰底深，栾栾遗槁坐岩阴。\r\n如何不是子先辈，风淡月明无处寻。"
        },
        {
            "title": "青柯平",
            "content": "不识青柯义，崎崟独此平。\r\n山当攀锁处，微觉有松声。\r\n古殿云来往，游人鸟送迎。\r\n神祇香火断，连我困肠鸣。"
        },
        {
            "title": "入夜闻声疑风雨大作不敢睡",
            "content": "松底踏碎月，过清寒不支。\r\n窈哉石房深，矮榻聊自宜。\r\n大声忽怒涛，拉此窗与扉。\r\n初疑雷雨交，挟以群龙飞。\r\n又疑度朔辈，夜半窟宅移。\r\n苏磴傥霡霂，那识吾是谁。\r\n止持三日粮，有计安能施。\r\n辗转不可当，两目无合时。\r\n所赖窗纸明，未受烟雾欺。\r\n久之声渐吞，喜报幽田知。\r\n魄妖方拟过，壁隙光陆离。\r\n起视东风端，日色已满枝。\r\n布袜青行缠，尚可迂阔为。\r\n趣饭谢主人，厄陈闻仲尼。\r\n七日枵腹坐，更有谁能之。"
        },
        {
            "title": "路断处以小枝横阁危石上接过",
            "content": "长有木彴惧，况此枝桥艰。\r\n目走崎崟外，神沉杳霭间。\r\n玉浆宁易许，熊果未轻颁。\r\n傥然齑粉去，何物尚浮环。"
        },
        {
            "title": "玉泉院中谒老子像",
            "content": "呼马呼牛只旧情，我来不借仲尼声。\r\n悬知苦厌支离说，安敢重翻十二经。"
        },
        {
            "title": "初来穿林误蹑狭径旁几堕崖去及还见之作此自",
            "content": "覆舟无伯夷，祸及向谁咎。\r\n重经蹉跌处，翕忽神不守。\r\n除却夏侯公，谁复闭目走。\r\n垂堂岂无识，其奈摇中久。\r\n安能如芸夫，蚩蚩老南亩。\r\n为眼不计脚，聊随简齐后。\r\n探幽非离群，契妙似独有。\r\n渊乎真奇逢，可谓不吾负。\r\n神交自兹往，盟作忘年友。\r\n何必强求仙，直要骑毛狗。\r\n所困良匪薄，所惊亦复厚。\r\n持以问东坡，河豚此同否？\r\n\r\n【注释】：【原题】：\r\n初来穿林误蹑狭径旁几堕崖去及还见之作此自慰"
        },
        {
            "title": "近日月岩处有大石如蒸饼状无突陷可顿足然凿",
            "content": "半规盂覆断攀援，林底林端接翠烟。\r\n莫向锁中寻混敦，崇墉高处有冥筌。\r\n\r\n【注释】：【原题】：\r\n近日月岩处有大石如蒸饼状无突陷可顿足然凿石上为小坎\r\n托足端恃锁降登众疑经始时不知何法先登以制坎锁"
        },
        {
            "title": "尝见石刻本华山图以为形似不过如此及既登而",
            "content": "世间丹粉竞纷纷，若个能知伪里真。\r\n但使初心随眼转，不妨延寿写昭君。\r\n\r\n【注释】：【原题】：\r\n尝见石刻本华山图以为形似不过如此及既登而还重见于姜\r\n月心家不觉失笑因书此于其上"
        },
        {
            "title": "上方峰",
            "content": "金仙不可觅，徙倚娑罗阴。\r\n壁底野情重，峰端烟树深。\r\n暗凭悬锁处，遥寄上云心。\r\n待念飞黄子，忘形却试寻。\r\n铁锁高悬直壁青，上方形胜杳冥冥。\r\n西玄空通隔世路，金仙已跨摩云翎。\r\n觱沸音中怅年晚，娑罗影里问谁经。\r\n爱河未上超然岸，只到峰根看画屏。"
        },
        {
            "title": "石关（即第一关）",
            "content": "裂石为关似洞门，天慳神秀此相分。\r\n不曾临涧先眠石，未暇登峰且看云。\r\n鸟哢只从中界断，松声专许上方闻。\r\n谁人更似周征士，不怕钟山孔氏文。"
        },
        {
            "title": "至罗纹桥卖酒家作早食所止与少华相对",
            "content": "二华兄弟行，弟能如乃兄。\r\n与兄金兰采，见弟宁无情。\r\n今将总相背，欲说谁解听。\r\n仆夫往晨炊，孤立难自胜。\r\n高树方掩冉，幽泉亦珑玲。\r\n携之以西还，云尽秋冥冥。"
        },
        {
            "title": "由上方峰根北转遇三樵人",
            "content": "寻常笑疑客，病自杯方始。\r\n败叶卒一鸣，摄吾县藤里。\r\n泠风分翏翏，送过回峦趾。\r\n三樵适相遇，问去青柯几。\r\n含笑了无言，飘然自歌起。"
        },
        {
            "title": "骑骊行食所携松实枕枣以适",
            "content": "灞桥风雪寻诗处，何似携清啖果时。\r\n说与小僮浑未识，徐徐分付与斜晖。"
        },
        {
            "title": "石龟",
            "content": "巴西晏后几春秋，宴里张鋋见汝不？岂怕子明饶舌辈，闭\r\n精行气在山头。"
        },
        {
            "title": "水帘洞",
            "content": "隐在南峰背，如嫌世俗知。\r\n偶从清荫里，微见白光垂。\r\n飞溅随风远，琮琤上谷迟。\r\n众仙闲出洞，可有在钩时。"
        },
        {
            "title": "坐松声中了无它音",
            "content": "一味松风外，何曾寄杂听。\r\n空闻归淡漠，玄悟透沉冥。\r\n雷岂坤余转，萌非腊后青。\r\n有诗持换□，来制白云亭。"
        },
        {
            "title": "因树木翳密不能冠巾但科头上下然时被罥发",
            "content": "如此头颅已自休，但知疏懒送春秋。\r\n聊曾章甫趋南越，依旧华阳老故丘。\r\n暴露不愁萧詧见，钓牵还动管宁羞。\r\n明朝试问庐蒲嫳，也过名山树下不？"
        },
        {
            "title": "书希夷卧像洞壁",
            "content": "四百余年睡未苏，得非忘我更忘吾。\r\n近来片石蓑衣上，还想张良范蠡无。"
        },
        {
            "title": "樵声蝉声相杂",
            "content": "悠扬樵音窅欻中，似将律吕与蝉通。\r\n出山一见皆平地，尚待朝南暮北风。"
        },
        {
            "title": "华山西北夹路皆荷花望不知其顷之为几大石小",
            "content": "池莲井莲俱无征，上峰下峰空复情。\r\n山崩地陷忽露形，烂熳化作千娉婷。\r\n水晶之宫秋眇冥，绿娟红腻琉璃屏。\r\n俊驴健仆风泠泠，欲行不行杳难名。\r\n汉皋洛浦方合并，野人解唱江南声。\r\n\r\n【注释】：【原题】：\r\n华山西北夹路皆荷花望不知其顷之为几大石小石错杂乎中\r\n边询之途人有老者云此地本山址昔因崩而下陷故水聚荷生"
        },
        {
            "title": "卧玉泉院前亭上",
            "content": "危石戴修亭，流泉面面声。\r\n便从深樾底，闲沉好风清。\r\n支体虽攒聚，精神正杳冥。\r\n籧篨知此意，陪到日西倾。"
        },
        {
            "title": "初上山时过上方峰逢樵子余问青柯平尚悬几里",
            "content": "昨问青柯远近，长歌一是无闻。\r\n欲验朋从何处，请君自上重云。\r\n\r\n【注释】：【原题】：\r\n初上山时过上方峰逢樵子余问青柯平尚悬几里唯放歌去不\r\n吾对及吾下山至石关而数樵过樵问余来处曾见伐木者否余\r\n亦笑而不答戏赋六言诗高唱而下"
        },
        {
            "title": "自避诏岩转东至真武祠",
            "content": "金帝俨尊崇，高寒压故宫。\r\n路回秋藓碧，门闭夕阳红。\r\n画壁埋蓬块，珠栊宿网虫。\r\n腐床留璲瑀，古帐失虬龙。\r\n有几承虚供，无碑表旧踪。\r\n炉烟聊缥渺，檐铎自玲珑。\r\n东失天孙壮，西忘太白雄。\r\n大千惊聚掌，方寸怏填空。\r\n郊岛能持满，关荆敢合从。\r\n未甘扪井手，不数荡云胸。\r\n索价元讥彼，缨情岂在侬。\r\n清方排暑郁，秀已泄春融。\r\n灵气蟠幽壑，冷风吐暗松。\r\n众雄分峛崺，群峭上攒丛。\r\n涨绿迷深浅，凝青护叠重。\r\n侣吁三十洞，嶕喜二千穹。\r\n道士云含岫，畸人鸟脱笼。\r\n便当称白石，何必待青童。\r\n榻旷从伸脚，庵低且鞠躬。\r\n危登传宝贲，掞水割非蒙。\r\n计饭惩过饱，窥粮怕倏穷。\r\n无眠忧曀雨，频起看西东。\r\n暗雾层层豁，寒星点点通。\r\n明朝携往识，分与满山风。"
        },
        {
            "title": "希夷匣棘梗不得入",
            "content": "攒棘栏人不许亲，岂嫌吾迹带嚣尘。\r\n张超傥与诛茅地，突破门前五色云。"
        },
        {
            "title": "老君离垢",
            "content": "缀木悬崖作径通，下临无底翠朦胧。\r\n丹元未上青琳馆，龙曜先离紫极宫。\r\n下界红尘终在地，上方清气却随风。\r\n险巇难断凭陵辈，惊得幽人满面红。"
        },
        {
            "title": "龙神祠旁二鸟",
            "content": "祠边两小鸟，相依道人室。\r\n厨中炊饭香，即至不一失。\r\n啄粟就掌内，了无猜与栗。\r\n岁月知几何，相忘祇如一。\r\n乃知豚鱼信，固自我所出。\r\n幽幽入静极，籁尽山空虚。\r\n我辈若不来，鸟外其谁欤。\r\n形姓本不同，形性本不异。\r\n回首看流云，悠然似吾意。"
        },
        {
            "title": "小峰当玉泉院前道士云此白鹤峰也昔金仙宫主",
            "content": "金仙曾此栖，必有奇胜处。\r\n我初入山口，意向三峰注。\r\n还时气萧飒，只可亭中住。\r\n神凝目力聚，并上峰头去。\r\n流云忽相知，油然满峰树。\r\n\r\n【注释】：【原题】：\r\n小峰当玉泉院前道士云此白鹤峰也昔金仙宫主始居于此因\r\n玄宗迹之遂跨鹤飞上上方峰故名"
        },
        {
            "title": "瀑布",
            "content": "白练银河与白龙，竞搜幽语斗新工。\r\n我心要斗无搜处，移入玲珑窈眇中。"
        },
        {
            "title": "乡人徐仲瑜见访谈其曾至上方峰所见之详因有",
            "content": "直壁无恩锁厌人，玄宫佳胜似迷津。\r\n不知商岭真忘汉，将谓桃源独避秦。\r\n远树摇情低野甸，断云携恨卷秋旻。\r\n从今要我如君勇，待伴韦郎过两尘。\r\n\r\n【注释】：【原题】：\r\n乡人徐仲瑜见访谈其曾至上方峰所见之详因有失机之憾"
        },
        {
            "title": "经昨所蓦之涧反有怯不自胜之意",
            "content": "礧々布泓渟，琤潺四面并。\r\n试寻来处熟，忽动老心惊。\r\n石势熊渠虎，风声永固兵。\r\n自怜人我杂，无语看云行。"
        },
        {
            "title": "百尺撞",
            "content": "撞义未能搜，风裾不少留。\r\n罅延孤客步，级伴堕跼愁。\r\n杳树披云动，幽泉学璺流。\r\n自嗤如此险，闲处也还偷。"
        },
        {
            "title": "龙潭",
            "content": "二三浅坎在松根，传说潜龙或上云。\r\n直待虎头来战汝，蚤从南亩看飞尘。"
        },
        {
            "title": "仙掌",
            "content": "崖璺泣膏脂，俄然掌似之。\r\n不穷亲到实，那释旧传疑。\r\n岩壁何曾破，河流本自驰。\r\n是非无尽极，搔首看风枝。"
        },
        {
            "title": "小棘匝地掩胫挽衣步不得少纵",
            "content": "纵横攒丛如短莎，高低迎风摇翠波。\r\n抠衣蹐步犹我柁，探幽欲急反蹉跎。\r\n尔胡不去吴王宫里伴蓬科？又何不去洛阳城内埋铜驼？岂\r\n来此山牵制畸人野客之经过？我生之余知几何，一到不再\r\n从尔多。\r\n傥或《考槃》为你，当和丁丁歌。"
        },
        {
            "title": "玉女峰待月",
            "content": "万松林里夜萧萧，月影来时转寂寥。\r\n试看影从何处起，正东峰水上波摇。"
        },
        {
            "title": "第二关其中风烈太甚不少息",
            "content": "阴风一何劲，箭发无停机。\r\n阳光虽回环，不敢关内窥。\r\n岂以尘躅来，俗尘与之飞。\r\n吾今洗心入，饱贮群清归。\r\n入既不我嫌，归胡尚余威。\r\n老怀亦自坚，未伏十八姨。\r\n披襟扫苔卧，故待秋阳西。"
        },
        {
            "title": "石棋局",
            "content": "弈仙何处石枰空，细细松阴婉婉风。\r\n岂为商山难固蒂，共呼风雨上飞龙。"
        },
        {
            "title": "至青柯平觅来所置杖已失去",
            "content": "不是江心蟠石种，何缘无水也通神。\r\n只愁德裕真龄见，谈著方兄与铁君。"
        },
        {
            "title": "枝梯",
            "content": "如此为梯也可猜，不施工巧故危哉。\r\n知师拟判仙凡路，已过苍龙岭上来。"
        },
        {
            "title": "摘涧上似橘者于上山之时然酸苦不可食有感于",
            "content": "似橘未挟霜，青青照泉水。\r\n长安不相见，触下宁不喜。\r\n如何洞庭实，忽吐兹山里。\r\n平生笑汝阳，涎流于曲车。\r\n乃知老饕心，不掩闲中跨。\r\n踞石觊大嚼，慰我燥且渴。\r\n童子撷得来，竟为蜇惨遏。\r\n取貌失子羽，信言迷宰予。\r\n把之行且看，于以惩其余。\r\n\r\n【注释】：【原题】：\r\n摘涧上似橘者于上山之时然酸苦不可食有感于中下山重逢\r\n复摘之以玩因赋"
        },
        {
            "title": "帙成戏作此自讥",
            "content": "为图为记复为诗，毕戈罝罘也是痴。\r\n何似酒徒浑烂醉，不知天地与吾谁。"
        },
        {
            "title": "岭以上绝无鸟音寥阒不可胜既下忽闻喜而又作",
            "content": "相命相求万绿中，如何不敢过苍龙。\r\n关关一进兜玄国，便有双柑斗酒风。"
        },
        {
            "title": "曾寻落雁峰不知所在疑即南峰异名至此见峰因",
            "content": "呼吸通帝座，峰指落雁尊。\r\n我已极其高，不见南峰邻。\r\n南峰之上天可扪，清都有无我未闻。\r\n忽闻征雁急缥缈，注目送入南峰云。\r\n\r\n【注释】：【原题】：\r\n曾寻落雁峰不知所在疑即南峰异名至此见峰因而思峰"
        },
        {
            "title": "洗头盆",
            "content": "洼水含清照面光，不妨阳亢与风狂。\r\n游人若待仙人杖，先觅长生不死方。"
        },
        {
            "title": "玉泉院（二首）",
            "content": "百道泉回面面幽，琮琤音韵寄冥搜。\r\n兵余道士浑随俗，火后堂基独占秋。\r\n尘迹未缘幽涧转，野情先绕上峰流。\r\n院前洞有扶摇在，笑问如今得睡不。¤"
        },
        {
            "title": "贺师避静处",
            "content": "窍石石阑里，缒锁索险极。\r\n凿崖种铜橛，载板以西适。\r\n置屋何所凭，凭向突壁石。\r\n虽曰恃锁过，朽板未我惜。\r\n上视不敢伸，下视不敢息。\r\n满山皆静处，何故作此癖。\r\n师去今几年，犹余损神迹。\r\n我却固不往，闻言也心惕。\r\n托彼毛文锋，定作半面识。"
        },
        {
            "title": "古藤疑为蛇惕然",
            "content": "神伤山行深，杜子岂欺我。\r\n古藤屈蟠处，欲进还不可。\r\n李广石饮镞，于兹见么麽。\r\n绛宫一方寸，天渊复冰火。\r\n可系竟何时，含羞涧边坐。"
        },
        {
            "title": "下山近青柯平",
            "content": "奇秀掩巑岏，休论五十盘。\r\n半生贪偃蹇，从此解蹒跚。\r\n一涧破秋寂，万松嘘昼寒。\r\n自知清太重，不敢再回看。"
        },
        {
            "title": "田至山口何山",
            "content": "出山何如入山时，得则欢喜失则悲。\r\n既非长往胡不归，有形虽远无形随。\r\n同行之伴各有宜，故吾未辨今吾谁。\r\n图中索骥徒尔为，骊黄牝牡神持机。\r\n旁人不信微乎微，丹青咏歌还相知。\r\n不诗与图形乃遗，诗之图之形非迷。\r\n自赏未已复自嗤，欲言不言忽忘之。\r\n五十二岁气日羸，今当与尔常别离，西风萧萧吹征衣。"
        },
        {
            "title": "至家以山中所得松实万年松分遗友人翌日皆见",
            "content": "偶携山物馈诸公，明日都来问所逢。\r\n心口未曾期吐露，图诗先已解形容。\r\n玎玲环珮高低涧，缥缈簧笙远近松。\r\n正御风将还白鹤，忽随云又上苍龙。\r\n当门攒秀青巉绝，绕屋流阴素叠重。\r\n岂念颓龄蟠鼠思，故将奇遇送萍踪。\r\n虽难似我飘翩步，还可平君蒂芥胸。\r\n语罢忽通南郭子，不知宾主更何从。\r\n\r\n【注释】：【原题】：\r\n至家以山中所得松实万年松分遗友人翌日皆见过请谈所遇\r\n）"
        },
        {
            "title": "东峰",
            "content": "此峰佳胜减三峰，不断幽期只有松。\r\n拜罢老君无托处，卷将余意坐峰东。"
        },
        {
            "title": "入山",
            "content": "庐山秀在外，华山秀在里。\r\n要识真面目，即彼铁锁是。\r\n铁锁悬当云上头，纵横曲直是谁谋。\r\n吾今判著浮生去，不见神奇不罢休。"
        },
        {
            "title": "还入长安城东门",
            "content": "峨峨长安城，落日游子入。\r\n东风卷清气，欲进还自立。\r\n行人不相知，竞逐短景忽。\r\n纡余松声窅，泱漭岚气湿。\r\n归嬴纸窗明，拈毫以收拾。"
        },
        {
            "title": "舍身树",
            "content": "绝谷抽岩直透云，小松依壁寄危根。\r\n要吾也似轻生辈，待取他年问伯昏。"
        },
        {
            "title": "披图喜甚复戏赋此",
            "content": "山林天地间，岂独栖百灵。\r\n许作欲海岸，而乃落落星。\r\n我生素蟠霞外情，广斥万结千复萦。\r\n但闻喧豗喷激动地之怒霆，不逢巃嵸旁魄插天之翠屏。\r\n塌翼铩翮嵩鷃并，从他九万趋南溟。\r\n断蓬一旦挽我伴遐征，翕忽迸落北斗城。\r\n招拒宛似宿有盟，期吾气达青云之上京。\r\n勇贾未数腰带鞓，何必直蹑凤凰翎。\r\n乃知不待龙峤经，羽人幽子纷相迎。\r\n烹芝采薇敞岩扃，未暇云惚恍，泉珑玲，存冥注险扶至精\r\n。\r\n步不在趾意以行，五十二年滓秽膻且腥。\r\n电飞泡灭霜叶零，谁为拥肿木，谁为浮游萍。\r\n左招呼子先，右招卫叔卿。\r\n茅龙白鹿，羽盖霓旌，南峰上头如幔亭。\r\n须臾泮散入杳冥，万松拥翠风泠泠。\r\n归寻故吾了无形，唯见攒峦丛崿逼塞绛宫之虚明。\r\n深青浅青秀难名，彼承此接不可胜。\r\n拟烦夸娥二子，未敢以使令。\r\n醉呼元锐处晦及陶泓，相与羿送楮先生。"
        },
        {
            "title": "山外",
            "content": "此岳独灵异，勿向草木指。\r\n迹不险与深，宁免复信耳。\r\n山阴云际峰，翕忽未易拟。\r\n得形于前辈，得神于自己。\r\n縠也趁微风，文吾一池水。"
        },
        {
            "title": "初拟下山谒华阴庙归兴急不果",
            "content": "东面神飞西向还，一心双系渺茫间。\r\n却随骊子长鸣去，竟是真闲是假闲？"
        },
        {
            "title": "时伺病隙完未完之图而楼阁无缘仅规规然于侨",
            "content": "才非顾恺流，那敢建曾楼。\r\n不贵元君赏，宁分立本羞。\r\n小窗嫌送目，低宇禁抬头。\r\n幸与毛元锐，时时过白州。\r\n\r\n【注释】：【原题】：\r\n时伺病隙完未完之图而楼阁无缘仅规规然于侨居小草庐分\r\n积薪之半以屑就之"
        },
        {
            "title": "朝元洞",
            "content": "石壁天所成，洞以人力制。\r\n平处岂不多，取难非取易。\r\n老师若常侣，安得有此异。\r\n不知经营时，顿足在何地。\r\n工搜鬼神僻，妙磔造化秘。\r\n既非苟且为，知历几百世。\r\n设使容易隳，再有谁可继。\r\n我来觅幽胜，乃得理外意。\r\n阑凭无底谷，丈尺岂可计。\r\n松头乱々，壁脚插翠气。\r\n扶阑试小瞰，神宅欻鼎沸。\r\n只为定力微，惹彼林涧愧。\r\n古训衡不骑，我却自买畏。\r\n闭眼待神归，从容问何味。"
        },
        {
            "title": "韩姑姑遗蜕",
            "content": "云窗雾閤幔重重，青鸟丁宁是浪通。\r\n未是清风连蜕在，百千年后漏函中。"
        },
        {
            "title": "余从山回友人王橘洲以鹅酒见饷期共饮问所得",
            "content": "我自登山看白云，鹅群何事特相分。\r\n此襟不许肥膻污，明日清茶说与闻。\r\n\r\n【注释】：【原题】：\r\n余从山回友人王橘洲以鹅酒见饷期共饮问所得诗以酬之"
        },
        {
            "title": "隔林泉声随风出不得见",
            "content": "窈窕锵鸣不见形，两情相倚进无声。\r\n闲云忽似神交意，行到声边再不行。"
        },
        {
            "title": "黄翁置酒问所见",
            "content": "六年观此怕登峰，虽与中邻似不逢。\r\n一让老夫判死去，却探吾趣酒杯中。"
        },
        {
            "title": "图成戏作此自庆",
            "content": "昌黎曾到不能画，摩诘能画不曾到。\r\n万秀千奇不出山，秘作深深鬼神奥。\r\n海滨野客一何幸，直抵峰尖问苍昊。\r\n笑呼二子看我盘礴于其间，石剑泉绅，积翠连天，无乃未\r\n了此山之真妙。\r\n何如野客负匮揭箧担囊趋，一任山英指为盗。\r\n贫儿暴富喜难说，时借长歌写幽抱。\r\n不求沈□□□，不用皇甫谧序，草阁蓬窗且结忘形好。\r\n有人问道学谁家，待我寻思却回报。"
        },
        {
            "title": "南峰顶",
            "content": "搔首问青天，曾闻李谪仙？顿归贪静客，飞上最高巅。\r\n气吐鸿蒙外，神超太极先。\r\n茅龙如可借，直到五城边。"
        },
        {
            "title": "西峰",
            "content": "渭水载残日，金蛇烂西游。\r\n分光到岩阿，我我岩之幽。\r\n平田豁万里，紫烟日边浮。\r\n参差野人居，明灭芦花洲。\r\n复岭下回抱，攒峰上森稠。\r\n大松纷仰干，数至几万休。\r\n崇冈草一无，鳌背阔且修。\r\n扶藜立背端，烈烈长风遒。\r\n郁勃当此时，尚从随风流。\r\n壮观不可言，何山敢同仇。\r\n西方金屈蟠，气发难自收。\r\n化作神秀区，厌低四岳头。\r\n吾今幸何深，顿惬半世谋。\r\n明当过南峰，今宵且夷犹。\r\n寻诗志所历，一毛于九牛。"
        },
        {
            "title": "月下观诸峰",
            "content": "月下看山夜色多，剖藏无奈月明何。\r\n精神正在微茫内，不道龙蛇满眼过。"
        },
        {
            "title": "日月岩",
            "content": "何年鬼斧凿双形，虽不流光却有名。\r\n忽悟此身浑旷在，带将幽愧上岩嵉。"
        },
        {
            "title": "青柯平神祠旁井",
            "content": "与山俱生天所造，伯益前身此中老。\r\n云安热恼正纷纷，寥落寒清闭秋草。"
        },
        {
            "title": "避诏岩（二首）",
            "content": "希夷先生爱睡者，睡去那知有晨夜。\r\n胡为留迹与留声，惹得丹青到林下。\r\n到时却避无乃迟，声迹既留能致之。\r\n然非卖畚扪虱汉，解识九五真龙飞。\r\n真龙未飞良有以，元元之依竟谁是。\r\n笑声忽动堕驴时，径入深山白云里。\r\n安期固是神仙伦，预项干刘能忘秦。\r\n未忍乘龙自长往，闲将瓜枣试时人。¤"
        },
        {
            "title": "岭下枯木",
            "content": "赤立已如神，东南一枝绿。\r\n名称未能辨，奇怪不可读。\r\n繁根万蛇拥，石为何罪束。\r\n曾无九方歅，驻彼遗外目。\r\n只疑夜雷风，窜入天飞族。\r\n濡毫状仿佛，备一百不足。\r\n持向画家流，休夸闭门独。"
        },
        {
            "title": "镇岳宫",
            "content": "万松深处敝彤扉，绕殿笙簧步懒移。\r\n忽见满庭金琐碎，一齐忘却听声时。"
        },
        {
            "title": "西岳宫",
            "content": "东岳行宫每每分，金方元气祇孤尊。\r\n千秋像设严谁渎，万劫兵残岿自存。\r\n肃肃阴风秋倍早，沉沉云树日长昏。\r\n杜陵老子何多累，空忆真源只漫论。"
        },
        {
            "title": "罗纹桥少憩",
            "content": "行到罗纹两华昏，似怜重见故披云。\r\n惊风忽自知吾意，拔取微青却袂分。"
        },
        {
            "title": "苍龙岭",
            "content": "岭下望岭上，夭矫蜒蜿飞。\r\n背无一仞阔，旁有万丈垂。\r\n循背匍匐行，视敢纵横施。\r\n惊魂及坠魄，往往随风吹。\r\n午日晒石热，手腹过蒸炊。\r\n大喘不可当，况乃言语为。\r\n心急足自缚，偷眼群峰低。\r\n烟烘浪掩掩，日走金离离。\r\n松头密如麻，明灭无断期。\r\n谁知万险中，得此希世奇。\r\n真勇是韩愈，乃作儿女啼。"
        },
        {
            "title": "游华清池",
            "content": "浮山与华山邻，不敢同清却占春。\r\n拟傍石莲花畔浴，只疑犹带范阳尘。"
        }
    ]
}