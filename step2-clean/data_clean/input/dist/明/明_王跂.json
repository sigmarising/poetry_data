{
    "dynasty": "明",
    "author": "王跂",
    "intro": "",
    "items": [
        {
            "title": "九江城外二绝句",
            "content": "水禽踏浪飞还走，涧草衔花腊已春。\r\n潮近长沙卑湿地，斜阳万里起层阴。"
        },
        {
            "title": "喜张公抚至",
            "content": "南山豆可摘，之子远相存。\r\n痛惜经年别，详谋达夜樽。\r\n砌虫参客语，园草漏灯痕。\r\n新句佳堪味，深杯许细论。"
        },
        {
            "title": "哭马甥三绝句",
            "content": "若敖今日魂真馁，殷浩当年爱颇深。\r\n如此哀伤岂能久，也知泪洒暂时身。"
        },
        {
            "title": "生日自开小瓿二首",
            "content": "迟暮嗟何及，艰危酒暂忘。\r\n风枝高处折，雨叶暗中黄。\r\n是物关兵气，吾身属醉乡。\r\n开瓿今夜忝，明日为重阳。"
        },
        {
            "title": "笋生十二韵",
            "content": "何人斩伐到修篁，常忆兵戈一惨伤。\r\n一垒鹤飞君子化，九渊蛇蛰哲人藏。\r\n风雷马策生麟角，晓暮鲛珠上颖芒。\r\n蝉腹俄抽青玉剑，虎皮初解绿沉枪。\r\n锦绷天分龙儿抱，翠尾风吹凤子翔。\r\n鸟乐巢深枝接叶，莺啼日静粉飘香。\r\n吟哦已有笙竽答，爱惜曾经尺寸量。\r\n醿入声柔千佩缓，月明影立万夫长。\r\n手亲拔尽沿根草，眼见参过覆顶杨。\r\n清綍一窗堪把卷，寒侵三伏拟移床。\r\n即今深匿从嗔客，依旧浓阴覆野塘。\r\n物理细推消复长，但留根柢耐痍疮。"
        },
        {
            "title": "读文信公集二首",
            "content": "小儒炎午未知公，留虏依稀测此胸。\r\n但有残生能震动，非关一死要从容。\r\n玉琳未没犹梁历，有鬲虽微系夏宗。\r\n欲救虬须那可得，犬羊惕息锁蛟龙。"
        },
        {
            "title": "次韵曹汝珍雪后见怀",
            "content": "世局斯须见烂柯，未忘同调有羊何。\r\n文承世业波澜阔，官比闲居感慨多。\r\n风翼岂能淹北息，霜颠仍欲事南讹。\r\n虚烦雪夜勤招隐，循发空山月罢萝。"
        },
        {
            "title": "夜归即事",
            "content": "繁星篲村门，烂熳如帚把。\r\n归人趁余光，犬吠盈四野。\r\n牵砻发浩歌，篝火高林下。\r\n岁征在恒旸，腴亩获枯苴。\r\n谷磬杵臼间，斯声闻盖寡。\r\n三冬苦饥饿，横征恣敲打。\r\n不闻酒囊枯，增压裂不舍。\r\n幸无巢泚徒，中原已戎马。\r\n谁能采刍荛，稽首告旃厦。"
        },
        {
            "title": "湘江杂诗二首",
            "content": "水际朱陵驿，山颠磴道悬。\r\n连峰绿岸外，断雨白鸥前。\r\n岩筿垂还起，江云湿亦鲜。\r\n可知帆席重，那怪路迁延。"
        },
        {
            "title": "卧疾秋郊杂咏",
            "content": "自卧幽林白雁来，两看圆月破苍苔。\r\n美人晓隔葭枝露，村酿宵寒柳癭杯。\r\n山叶摇摇待黄落，溪花冉冉退红开。\r\n愁心正似归栖鸟，每到斜阳有一回。"
        },
        {
            "title": "过蔡一卿故居",
            "content": "空斋人至鸟飞回，始觉山阳一笛哀。\r\n心似去年秋病酒，卧它僧舍未归来。"
        },
        {
            "title": "湘江绝句五首",
            "content": "崖石列砑，江涨所漱出。\r\n豁如无齿口，轩笑不得合。¤"
        },
        {
            "title": "冻醴",
            "content": "倾家五斗米，冲缸三斗水。\r\n一夜北风霜，长棱生榨嘴。\r\n君勿嫌其薄，洗袋副未已。\r\n犹足胜沽来，推恩到奴婢。\r\n一笑呵冻砚，援笔赋冻醴。"
        },
        {
            "title": "于惠生斋中听妓二首",
            "content": "画苑夜泱泱，琼卮下酒香。\r\n鸦啼深院月，梅影隔帘霜。\r\n箔雾双鸾出，裾风一燕翔。\r\n锦屏围烛艳，笙鼓改华妆。¤"
        },
        {
            "title": "新春",
            "content": "衰年乐事苦蹉跎，莫到梅花又浪过。\r\n霁色园林犹雪霰，晚风池阁已烟波。\r\n鲈非张翰家乡少，虱是嵇康性分多。\r\n随地一尊堪肆志，更图身外欲如何。"
        },
        {
            "title": "湘江绝句五首",
            "content": "白雾起江面，缭山如平垣。\r\n余飞未尽处，犹作雪漫漫。"
        },
        {
            "title": "衡州旅舍二首",
            "content": "行极天南仍卖文，屠沽闹里掩重门。\r\n梦过青草连山浪，醉哭苍梧入庙云。\r\n归计因人终日误，乡音隔贼几时闻。\r\n故园荷叶田田盛，可得霜前制翠裙。¤"
        },
        {
            "title": "金陵三首",
            "content": "三辅江山穴出虎，六朝形胜势蟠龙。\r\n皇基易绍因迁鼎，家痛难忘异举烽。\r\n夜半谁知越州驾，平明自失景阳钟。\r\n白头挥日惭无力，西望酣歌泪湿胸。¤"
        },
        {
            "title": "岁尽二首",
            "content": "三年泪洒犬羊天，岁籥浑如劫后看。\r\n奉祀岂谙新蜡腊，饰终犹睹汉衣冠。\r\n烧殇火傍低星灭，赛社钲随戍鼓残。\r\n明日屠苏敢辞醉，青阳不禁朔风寒。¤"
        },
        {
            "title": "题上林赋后",
            "content": "秋风天子阿娇时，蜀客风流入梦思。\r\n携得远山图谱在，篇终特与写长眉。"
        },
        {
            "title": "匾山",
            "content": "洪波搜石根，土尽石倾压。\r\n虎豹攀狰狞，瓮盎踏圆滑。\r\n云腻古洞寒，雪浸芳洲茁。\r\n不知滩渚宽，妄议波涛狭。\r\n尚注湘江三，犹吞云梦八。\r\n羁客缆舟暮，居人收市腊。\r\n不辞乡国遥，直感年华匝。\r\n村雨众鸡鸣，汀烟一鸿发。"
        },
        {
            "title": "谒张睢阳庙",
            "content": "并摧逆虏涤函区，郭李全师公一隅。\r\n六矢将军宁计面，千金爱妾自损躯。\r\n荒宫雀鼠兵威在，遗貌须髯史传符。\r\n自笑经生老无意，只思架上试抽书。"
        },
        {
            "title": "七夕",
            "content": "悠悠湘竹断娥皇，漠漠巫云待楚襄。\r\n泪尽便成千古别，情深堪待一年长。\r\n九枝灯焰侵微月，七孔针囊解暗香。\r\n空拟乘槎问消息，黄河无影到衡阳。"
        },
        {
            "title": "近感绝句",
            "content": "开平飞取旧江山，高帝经营必世间。\r\n若许轻捐便轻得，古来创业岂云艰。"
        },
        {
            "title": "生日自开小瓿二首",
            "content": "昔岁曾为客，生辰每忆乡。\r\n如今松菊径，已傍虎豺场。\r\n七十复余几，耕桑不可望。\r\n寂寥弧矢恨，方与盖棺长。¤"
        },
        {
            "title": "将之衡阳阻风京口",
            "content": "系缆千樯万索中，蒜山西畔大江东。\r\n青松自罩疏寒影，白浪相吞压叠风。\r\n偶尔因人成浪迹，可堪临老作漂蓬。\r\n旁人尽笑无些事，欲访天南回雁峰。"
        },
        {
            "title": "岁尽二首",
            "content": "失岁何须守，颓龄只自怜。\r\n此生几除夜，即席是明年。\r\n力怯藏山泽，心惊变海田。\r\n春王有正月，流俗妄相传。"
        },
        {
            "title": "雨后",
            "content": "的砾残阳在树头，隔村相唤两呜鸠。\r\n虹横复道中天断，雨打江潮带月收。\r\n开阖萤灯照凉夜，抑扬虫语闹先秋。\r\n浊醪一酌千愁散，露砌风檐自劝酬。"
        },
        {
            "title": "金陵三首",
            "content": "旧客疲驴瀍涧阴，桥山春树独行吟。\r\n翠微寒日熊罴肃，紫昊晴烟松柏深。\r\n共看配天修巨典，谁教陆地作平沉。\r\n兴亡百变无如此，马赵偏安也笑今。¤"
        },
        {
            "title": "卖牛二十韵",
            "content": "抟煤且捏脂，驯健里牛儿。\r\n茧栗初收买，薪刍自料支。\r\n冥心忘禄爵，亲手驾辕犁。\r\n骨隐膘新满，蹄强齿尚差。\r\n耕鞭一不下，秣草百皆宜。\r\n医岂烦千顷，佣仍费五皮。\r\n语喉应牧唤，戏脑触童痴。\r\n念尔三年力，嗟余十稔饥。\r\n儿甥分瘠确，僮仆自耘耔。\r\n朝暮谁收放，宫栏合改移。\r\n近村闻骏驶，即日具钱资。\r\n书券飖髦贵，离门紫鼻澌。\r\n价收仍买剑，恩在为留縻。\r\n牧竖余工去，邻翁乞耜来。\r\n紫氛休授道，白石罢干时。\r\n仅有田桑兴，还同铅椠辞。\r\n买僮犹里巷，放雀只樊篱。\r\n饲养应逾好，经过会有时。\r\n衔恩倘相识，顾主必余悲。\r\n归去收书卷，长无挂角期。"
        },
        {
            "title": "从子汝绍哀词（有序）",
            "content": "犀角诗书种，先生膝下孙。\r\n龙雏偏爱彧，牺画自傅翻。\r\n枣栗分恒寡，球镛语不繁。\r\n家风十亩足，素业百城尊。\r\n冰雪真人好，风流薄俗敦。\r\n修词精曲折，论史究株根。\r\n门巷旧池穴，衣冠花水源。\r\n谁知碎珠玉，遽见变乾坤。\r\n天柱凶颅折，沧溟劫火燔。\r\n腥膻裂俎豆，樵采犯陵园。\r\n吾子何能见，无人可与论。\r\n由来一棺土，俄逝九霄鹓。\r\n忠义由天性，君亲堕地恩。\r\n彼哉国士报，陋矣贾人言。\r\n处士吾家蠋，累囚楚客原。\r\n汶篁移植返，郢树系心存。\r\n踏海孤英魄，登山只饿魂。\r\n抚孤龄过隙，怀旧涕连痕。\r\n短什留家谱，遗芬定可扪。\r\n\r\n【注释】：【注释】：\r\n（汝绍字希高，吾世父徵君潜斋先生之孙也。廉洁忠鲠，\r\n不能依回。闭门读书，不交一人，不问一事。布袍蔬食，\r\n行年五十而有婴儿之色。燕京破，哭三日，目尽肿。留都\r\n之变，时时泣语其老奴欲死，奴曰：“郎君幼。”希高曰\r\n：“人有一半天，吾安能顾渠？”一日，幞被入庄收麦，\r\n因敛锁钥付家人曰：“有急，可沉井中。”希高平生未尝\r\n一宿于外者也，家人疑之，又怪其语而不敢问。去近庄里\r\n，所使童子先往，待久之不至，扶路迎之，不得。明日，\r\n得尸于僻路浅水中，盖自沉也。呜呼！使希高不死，今日\r\n之惨，岂忍见之哉！为赋一章，使千载而下，知吾家有处\r\n士而死节者。）"
        },
        {
            "title": "七月十六",
            "content": "归眠秋寺钟，露气扑晴空。\r\n丛翠安圆月，茎朱抗细风。\r\n翻翻迁树鸟，唧唧傍灯虫。\r\n坐想前年夜，清江泊钓篷。"
        },
        {
            "title": "绝句六首",
            "content": "久许来还赊酒债，只言去索作碑钱。\r\n自今有物时相抵，已度桥门作钓船。"
        },
        {
            "title": "出都",
            "content": "凄风惊马露沾衣，作客经年独自归。\r\n月侧宫城鸦未散，秋高关塞雁初飞。\r\n已装故籍空囊满，欲问回程是梦非。\r\n枉说长安足波浪，白鸥来去总无机。"
        },
        {
            "title": "遣怀",
            "content": "怀旧意忡忡，存亡一梦同。\r\n西山饥伴失，南巷醉人空。\r\n觅贺船徒返，思恢路不通。\r\n莺圆肠转外，蝉细耳鸣中。\r\n林莽纷披翠，溪莲寂寞红。\r\n烽烟岚色断，荆棘水源穷。\r\n散栎社神里，幽篁山鬼宫。\r\n涂泥兼草莽，裹饭有谁从。"
        },
        {
            "title": "是夕闻雁",
            "content": "萧萧落木黑波生，烛暗杯空三四声。\r\n芦作绿花枝尚脆，菰垂白露米先倾。\r\n我来宾至飞回处，君向人归厌历程。\r\n燕子轻身真自喜，不堪此际有逢迎。"
        },
        {
            "title": "述古二首（崇祯初年）",
            "content": "圣功既罢相，宋主疑其愁。\r\n以是待大臣，立朝皆身谋。\r\n钱公用感叹，拂衣示无求。\r\n臣节与君恩，贵有余地留。\r\n五刑秦丞相，一表宋齐丘。\r\n视景恐不去，乃祈玉烛休。¤"
        },
        {
            "title": "留别白门同病",
            "content": "濩落犹诸子，萧条更此身。\r\n自知行有恨，敢谓至无因。\r\n是石吾宜刖，非竽世莫珍。\r\n匡衡经易诎，孙宝道难伸。\r\n帙冷囊萤烬，门芜食雀驯。\r\n秋期松寺杳，夜遂酒灯频。\r\n疟苦揶揄鬼，贫甘俯仰人。\r\n奏廷书未乙，丐缊纸徒申。\r\n洞口投棋局，城阴给钓纶。\r\n叩门惟剧孟，断席共田仁。\r\n醉泥寒云外，行迷夕水滨。\r\n自奇双履迹，谁落一冠尘。\r\n山黯浮空髻，江明凸地银。\r\n染村枫色败，薰画袖香陈。\r\n旅食嗟何赖，乡醪报已新。\r\n扁舟东下疾，烟雾隔沾巾。"
        },
        {
            "title": "暮山",
            "content": "过尽千峰万岭幽，烟苍霞紫簇深秋。\r\n每迎客棹江回口，都叠渔村树上头。\r\n缺处辄余重处补，晓看不及暮看稠。\r\n从兹百变阴晴态，送到瓜州与润州。"
        },
        {
            "title": "野店",
            "content": "纵横柯干压茅茨，新霁明阴合绿池。\r\n舞燕故来穿瓮牖，啼莺不肯出帷枝。\r\n家贫延客常过此，村近扶衰伫倩谁。\r\n正恃东邻赊得熟，杖头未必有钱携。"
        },
        {
            "title": "雪中自咏",
            "content": "破帽遮头趾印涂，寻梅乞酒一狂夫。\r\n那堪授简供文赋，已自披蓑人画图。\r\n夜牖有书非少日，晓村无迹是吾庐。\r\n虚言耳热能消却，其奈瓶罍汁滓枯。"
        },
        {
            "title": "读文信公集二首",
            "content": "倾厦谁能一木支，科名虽蚤幸权迟。\r\n两山雅构方投老，万死余身更出师。\r\n罴虎从风奔羽檄，蛟螭挟水逐牙旗。\r\n芦花燕子金陵道，长有啼鹃血翅垂。¤"
        },
        {
            "title": "绝句六首",
            "content": "常思见面人多逝，未得开唇事已休。\r\n半世营途成跛鳖，十年问舍得蜗牛。"
        },
        {
            "title": "挽于中甫比部",
            "content": "秋色招游绝素书，林亭烟霭正萧疏。\r\n张衡未老玄谋歇，蔡衍才亡党禁除。\r\n庭露半沾虫网破，隙光斜逗燕巢虚。\r\n可能尽举平生好，惟有驴呜送鍈车。"
        },
        {
            "title": "湘潭",
            "content": "湘邑城根与水连，客商南北总停船。\r\n秋江浪响罩鱼栅，晴野天昏作炭烟。\r\n旅楫回还行万里，家书断绝已经年。\r\n更堪三老私留滞，指点帆樯不肯前。"
        },
        {
            "title": "京口旅中作",
            "content": "江城月动长潮时，乌鹊惊飞乍著枝。\r\n寒截雁书峰影锐，光翻龙穴斗杓垂。\r\n惭无风翼资南徙，喜有霜螯伴右持。\r\n可爱主人扉板白，深宵酩酊为题诗。"
        },
        {
            "title": "冯衍",
            "content": "冯衍才华世绝伦，时清主圣不容身。\r\n江淹赋里谁堪恨，独有关门对孺人。"
        },
        {
            "title": "吾族（此遗民绝笔诗也）",
            "content": "吾族在宋代，轮翮称名门。\r\n颇执仕韩节，终元无显人。\r\n大明既中天，稍稍登缙绅。\r\n迨兹三百年，奕叶被国恩。\r\n小子最不才，暮忝观国宾。\r\n迨兹祚中绝，空伤嫠妇魂。\r\n五人下农禄，四叶太平民。\r\n祈死非吾分，偷生愧此身。\r\n悠悠盖棺意，欲与楚龚论。"
        },
        {
            "title": "绝句六首",
            "content": "门延宿鹭藤蹊细，园报高秋栗罅粗。\r\n无酒少留醒去客，有箱多贮借来书。"
        },
        {
            "title": "九江道中",
            "content": "离乡已远断乡愁，风物无边饫浪游。\r\n异壁烟霞常共色，一湾鸥鹭各分洲。\r\n青山杂树陶潜县，明月孤城庾亮楼。\r\n身寄片帆如过鸟，舟人指点屡回头。"
        },
        {
            "title": "暮",
            "content": "风急浪声作，日斜山绉多。\r\n偏帆行不驶，辍棹宿如何。\r\n古庙丛篁径，孤村乱石阿。\r\n此间宜可住，水鸟上低窠。"
        },
        {
            "title": "寄题南岳",
            "content": "映林泉落雨濛濛，收得仙书鸟迹空。\r\n冰雪千年棱石杂，虎蛇一窟老僧同。\r\n听雷打上才山半，看日归来可夜中。\r\n正似清光漾舟客，不须身到最高峰。"
        },
        {
            "title": "跛乘跛",
            "content": "长涂骑驴人，行步何坎轲。\r\n岂惟驱不进，趷蹶屡欲堕。\r\n经过顾语之，自行何不可。\r\n策此且乘危，安得足尚裹。\r\n其人指足言，畜疾则如我。\r\n君知行者蹇，不知蹇者。\r\n吾为笑绝缨，请以小喻大。\r\n齐桓中主才，仲父膺衽左。\r\n刘禅呆孺子，诸葛延王火。\r\n苟能驭骐骥，千里致安坐。\r\n君跛无奈何，奈何跛乘跛？"
        },
        {
            "title": "立春一日之夜自戏遣闷",
            "content": "潦倒胸怀吾自笑，支离身世或加哀。\r\n岂知苏子逃禅地，可作周王避债台。\r\n社肉难分思拔剑，春醪裁溢已空杯。\r\n夜深吟罢无归处，醉倚疏梅几点开。"
        },
        {
            "title": "落照",
            "content": "落照秋风一面晴，白鸥群杂浪花明。\r\n云连匡阜常无顶，江到浔阳暂有声。\r\n帆席好风归范蠡，烟波新月属袁宏。\r\n到家自有清溪钓，不羡沧浪唱濯缨。"
        },
        {
            "title": "读从兄南安令崇祯太平曲有感",
            "content": "洗眼乾坤正，回头日月新。\r\n百年垂半日，千载中兴辰。\r\n凤下辉堪揽，河清颂好陈。\r\n真逢击壤乐，犹欲叩阍申。\r\n忆昨衣冠祸，将舒刀锯嗔。\r\n风云资腐质，霜露落饕唇。\r\n兰狖三宫拟，桐封五等频。\r\n倾储窃弓玉，空厩赐麒麟。\r\n金虎通严寝，城狐列要津。\r\n貔貅符悉绾，鹰隼翅虚振。\r\n对簿陈公老，收赀萧傅贫。\r\n忠肝涂赤石，义骨莽黄尘。\r\n独座生令喜，诸生死效颦。\r\n山河青海并，俎豆素王邻。\r\n不愧曹嵩假，宁忧王莽真。\r\n遣弓安霡业，凭几密丝纶。\r\n光夏传家吉，从商及弟亲。\r\n三灵呵玺绂，九庙集吟呻。\r\n呼吸皇图巩，张弛祖德遵。\r\n威弧入手劲，衢酌匠心匀。\r\n艾捷三年效，丛收七日神。\r\n天恩正稠叠，霆断不逡巡。\r\n豕肆然灯腹，翚经衣宝身。\r\n剥肤消积甲，按月辇亡珍。\r\n一洗宫庭孽，惟余旃厦寅。\r\n山龙蠲泽国，简蠹课严宸。\r\n花静崆峒昼，云遥雒水春。\r\n乙书延伟论，甲第伫勋臣。\r\n幽魄含彪炳，明姿出暧堙。\r\n望云同梦寐，吟泽破酸辛。\r\n饭瓮家家备，酺觞个个醇。\r\n黄龙神雀降，丹甑白环臻。\r\n斯世皆醰粹，吾兄尚隐沦。\r\n西川豪杰士，南国放流人。\r\n拔薤威谁匹，吟花语绝伦。\r\n偷金逢怨口，酌水别遗民。\r\n强项违廷简，冥心惬野莼。\r\n声非《五噫》激，文似《九歌》驯。\r\n黼黻皇猷烂，丹青帝德纯。\r\n如无青史采，定下紫泥询。\r\n朴簌终相倚，浮华蚤见甄。\r\n飘零伤物役，衰谢困躬畇。\r\n鉏止公畦棱，行穷墅渎滨。\r\n扣舷随泛泛，持翳入蓁蓁。\r\n筒洒时牵鲫，竿投夜揭。\r\n龟巢知足雨，鸟食卜盈囷。\r\n小赋夸乌柿，遐瞻陟白絺。\r\n时清襜里隐，主圣务光踆。\r\n壤室琴声满，绳枢辙迹湮。\r\n因歌太平曲，停酒拭乌巾。"
        },
        {
            "title": "淮安城楼",
            "content": "屈注清流作带围，高头三面拥澄晖。\r\n蛟龙卧处烟光重，天水分间岸影微。\r\n梁帝人民鱼鳖是，淮王鸡犬井庐非。\r\n凭栏唤得南飞雁，来岁于今伴客归。"
        },
        {
            "title": "偶成十八韵",
            "content": "石显方含宪，匡衡实要枢。\r\n甘陈功屡抑，堪猛眷终诛。\r\n奏固阴司草，阿新浪结徒。\r\n祸胎成唯诺，国柄博睢盱。\r\n日月宁无照，风云亦有衢。\r\n大横芒已耀，小畜血仍孚。\r\n巾褐无遗壑，旌蒲更满途。\r\n一开钩党禁，复录矢忠儒。\r\n喜簿初矜宠，哀郎竟戮谀。\r\n降娄门莠烂，渴蜺井桐枯。\r\n红朽群窥指，高明魅啸呼。\r\n登墙负子险，据地刎喉愚。\r\n受爵一方怨，辞权万指孤。\r\n真人疑冠玉，假鬼诋匏壶。\r\n子羽何嫌面，维摩好施须。\r\n悲歌终日夜，乐酒且须臾。\r\n门下谁弹铗，闺中孰窃符？蔡雍倘相识，定为一长吁。"
        },
        {
            "title": "灯下无酒戏作",
            "content": "垂帘深草映秋篸，上檠秋虫鼓翼双。\r\n欲采絺花招远客，倍因莼菜忆澄江。\r\n和烟树色时沾榻，带雨钟声夕殷窗。\r\n毕卓有愁禁独坐，比邻白药未开缸。"
        },
        {
            "title": "秋日与史子裕沽饮东村次回忽至",
            "content": "店依乔树邻官路，路上人多识醉翁。\r\n那管脱巾头共白，只怜对酒叶偏红。\r\n樽边篱落生凉影，林外风烟积暮空。\r\n不是此流南巷客，深村谁肯远相从。"
        },
        {
            "title": "湘江绝句五首",
            "content": "明峰与芳岸，进退相摩行。\r\n兼之白云天，秋色凡三层。"
        },
        {
            "title": "湘江绝句五首",
            "content": "同舟白衣人，雪色何々。\r\n忽有飞来者，方知是鹭群。¤"
        },
        {
            "title": "哭马甥三绝句",
            "content": "只恐身由泪结成，一朝澌解了余生。\r\n当年下第都门道，白日荒荒记此情。"
        },
        {
            "title": "述古二首（崇祯初年）",
            "content": "秦法如牛毛，鹿马乃失实。\r\n汉弘吞舟网，廉耻触隐慝。\r\n御精马窃衔，烛张飞蛾集。\r\n人情小开通，纲纪则大立。\r\n如何旒纩地，烛暗劳日月。\r\n小臣伺腹心，兼恐成妖孽。"
        },
        {
            "title": "岁尽",
            "content": "绿鳞春水动，红糁早梅开。\r\n蛇尾悲年去，羊皮散历来。\r\n肉消宁有血，心死更无灰。\r\n望断青盲眼，升平得见回。"
        },
        {
            "title": "衡州旅舍二首",
            "content": "兰桡何处等闲开，石鼓旃檀回雁回。\r\n秋蚤三湘蜂瘦出，雨余百粤涨肥来。\r\n过江远看婵娟竹，扪字闲桃绣蚀苔。\r\n就使残生归不得，一茅应傍祝融堆。"
        },
        {
            "title": "湘阴叹寄次回",
            "content": "衰龄薄俗交相厌，裹足终朝守荜门。\r\n远出不过三里路，卜居常访独家村。\r\n溪梅手剪捎云秀，窗纸亲糊贮日温。\r\n只拟三冬安偃曝，谁教百舍历崩奔。\r\n长沙卑湿灾殃窟，湘岸芳菲涕泪源。\r\n骇电愁霖怜我老，握兰怀芷与谁言。\r\n乌衣自昔专篇翰，南巷由来共酒尊。\r\n急草移文招隐看，不然便欲费招魂。"
        },
        {
            "title": "湘江绝句五首",
            "content": "日带东峰影，断续照西岸。\r\n下有江半阴，上有山杂乱。"
        },
        {
            "title": "绝句六首",
            "content": "晓聒东邻赊早秫，暮敲西寺寄迟眠。\r\n盈围髻发今成蒜，饶尔清狂更几年。"
        },
        {
            "title": "跄风帆",
            "content": "江阔无忧风色横，跄帆亦得达常程。\r\n画屏峰下流觞过，碧玉波中曲尺行。\r\n已有烟霞供秀豁，更兼天日借晴明。\r\n眼中便是湘阴郭，取得秋醪定九成。"
        },
        {
            "title": "贫贱别",
            "content": "东郊野水湔云白，万树嘶蝉生暝色。\r\n弟兄贫贱易飞分，气怆尊前辞不得。\r\n更须质酒送君行，酒尽须还不计程。\r\n细说江头歧路错，共眠船底月华明。\r\n人生三十行已矣，荣稿存亡本堪拟。\r\n一屋同居愧士衡，十年减产知张季。\r\n相望行舟一叶飘，孤舟倍觉路迢迢。\r\n转喉有意泪相噎，背橹无言魂自销。\r\n寂寞归眠对蔓花，对花独醉更咨嗟。\r\n寄语莫言为客苦，纵非为客亦无家。\r\n\r\n【注释】：【注释】：\r\n（《病馀存草》自叙曰：“癸酉秋七月望日，日中忽呕血\r\n二升，眩瞀仆地，肢骸靡涣，独此心炯然。念身世无可恋\r\n，唯平生吟咏是胸怀所寓，而悉委堕不收，不能无念。既\r\n而不死，从此自矢，只字不遗。每有所得，辄塞一小竹筒\r\n中。匝岁几满，然皆在烂刺尾、废牍背。又醒时所作，非\r\n醉不书，点画欹倾，压叠久之，几不自别，虽曰不亡，犹\r\n不存也。去年八月，向疾复作，幸不至剧，旬日便愈。念\r\n幸不可以屡徼，因倒筒出之，净写一本，几及百首。适被\r\n牵迫，浪游衡湘，携在笈中。而是时流贼猖獗，犯陵寝，\r\n屠邑聚，道路梗塞，归棹无期。在祁阳僧舍作诗云：“风\r\n波盗贼五千里，况是衰羸近死身。悔带病馀诗一卷，不将\r\n净本付同人。”盖恐其与此身俱没也。呜呼！平生自暴弃\r\n不收拾者，莫过于余，然每至病流离生死之际，未尝不拳\r\n拳焉。固知翠毛象齿不惜其身，而惜其所惜，有不知其所\r\n以然也。因题笈中所携为《病馀存草》上卷，而汇楚游之\r\n作为下卷。倘得归偃园林，徜徉岁月，或便增卷帙而移甲\r\n乙，未可知也。时崇祯乙亥八月朔日，酒后书于衡阳客舍\r\n。）"
        },
        {
            "title": "湘江杂诗二首",
            "content": "落帆偎草住，违淖上山行。\r\n湘北千峰雨，衡阳半壁晴。\r\n云头埋鄂渚，日脚洞南溟。\r\n异境真堪赏，无钱取绿醽。¤"
        },
        {
            "title": "绝句六首",
            "content": "花朵正怜多鞢，柳梢偏爱小差池。\r\n陶潜狭室夸容膝，庾信低窗诉碍眉。¤"
        },
        {
            "title": "日暮",
            "content": "腊底东风絮白云，烂头细雨暮纷纷。\r\n五花乱上冰鱼队，一线横过石鸭群年谱只凭工部句，生涯\r\n难倚斛斯文。\r\n可怜寤睫愁长夜，坐灭寒炉待一曛。"
        },
        {
            "title": "上巳日园梅始盛开",
            "content": "此日常年桃李开，冰蕤初发见溪梅。\r\n也知清好鹭鸶伴，要等风流燕子来。\r\n待月闲情但孤飒，下风小立每迟回。\r\n落英正想孤山道，一尺裙腰厚处埋。"
        },
        {
            "title": "九江城外二绝句",
            "content": "百花亭畔梅全发，五柳门前草不凋。\r\n贾舶分风两头去，渡船双桨一人摇。"
        },
        {
            "title": "遣闷",
            "content": "怀蓐酒仍冻，终年人不来。\r\n残灯听暮雨，孤馆见新梅。\r\n裹饭谁相问，陈刍我独哀。\r\n奈何兼数事，总付掌中杯。"
        },
        {
            "title": "北固山后石壁",
            "content": "北固孱岩背，沧波洗削成。\r\n入天翔石势，积铁障江声。\r\n壁影蛟龙动，枝风鹳鹘鸣。\r\n孙刘千载意，未与暮潮平。"
        },
        {
            "title": "风寒",
            "content": "林战飘风霹雳奔，推云拥雾日西昏。\r\n质衣换得行三返，握粟沽来止一尊。\r\n吷吷吹窗灯欲灭，蓬蓬冲屋瓦频翻。\r\n明朝阴雪晴霜冷，不是高人也闭门。"
        },
        {
            "title": "哭马甥三绝句",
            "content": "汝柩归坟妇大归，凄凉一室到人稀。\r\n恩深知有遗魂在，闲步庭莎倚落晖。"
        },
        {
            "title": "春尽效东坡",
            "content": "大风卷云涛，蒸湿尚未除。\r\n圆月不得出，闪闪西北驱。\r\n固知积阴久，涤荡非须臾。\r\n少康必世后，光武百战余。\r\n先泽虽在人，制胜勤庙谟。\r\n英贤共戮力，坐享乃庸愚。\r\n念彼虮虱甲，惭此鱼鸟躯。"
        },
        {
            "title": "于惠生斋中听妓二首",
            "content": "捧笑名花绽，宫衣百蝶争。\r\n迟来循佩序，被唤应香名。\r\n罢舞腰肢在，回歌眼尾倾。\r\n峡云真可赋，宋玉漫多情。"
        },
        {
            "title": "薄暮",
            "content": "献岁南征棹，依依带夕阳。\r\n侵春芳草合，入夜碧云长。\r\n浦月交珠彩，山风送酒香。\r\n幸无迁谪怨，作赋不投湘。"
        },
        {
            "title": "血病后拟寄段季纯",
            "content": "唾血贪杯老应之，病中恃尔镇危疑。\r\n敢言四藏犹堪活，恐对三驺不自持。\r\n照水紫薇霞紫处，绕篱黄蝶叶黄时。\r\n秋光渐好身将健，涓滴初开欲共谁？"
        },
        {
            "title": "西成获稻数十斛辄分三子一甥二首",
            "content": "廿载干时十载耕，一朝都罢若游僧。\r\n相如箧底消云气，元亮鉏头翳月明。\r\n畎亩已教羸稚服，瓶罍未免怼妻争。\r\n家风似此真堪贺，只少参军五十荆。"
        },
        {
            "title": "西成获稻数十斛辄分三子一甥二首",
            "content": "九龄文弱骄庭宠，三十清狂恃母怜。\r\n常谓优游堪卒岁，不知饥冻逼衰年。\r\n孤生冯衍陶潜后，譬死男婚女嫁前。\r\n从此折铛煨粥外，赤髭白足是前缘。¤"
        },
        {
            "title": "金陵三首",
            "content": "白头充赋为长饥，也幸东周丰镐齐。\r\n济上忽传千骑入，襄城已逐七臣迷。\r\n雨荒晋阙铜驼没，风撼昭陵铁马嘶。\r\n蹭蹬归来惭复笑，脱刳闲尾又涂泥。"
        },
        {
            "title": "乱后",
            "content": "二虎贪饕震鼓鼙，一门杀掠到旄倪。\r\n秦膺金策天何醉，晋觅花源地已迷。\r\n野蓼轩窗杨柳暗，夕阳村巷鹧鸪啼。\r\n谁言久旱秋方熟，禾黍能将生棘齐。"
        },
        {
            "title": "绝句六首",
            "content": "烟帷瑟怨九秋虫，霞锦书浓万里鸿。\r\n未得振衣千仞上，直须埋照一杯中。"
        },
        {
            "title": "炎刘",
            "content": "炎刘遗泽自汪洋，拔起阶无一旅强。\r\n东洛骤开铜马帝，西秦先逊宝鸡王。\r\n云台宿拱山河谧，钩濑星连太紫光。\r\n遂闭玉关休远驭，醴泉野谷养痍疮。"
        }
    ]
}