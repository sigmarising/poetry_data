{
    "dynasty": "明",
    "author": "袁凯",
    "intro": "",
    "items": [
        {
            "title": "怀陶叟",
            "content": "陶叟今何在，迢迢江水东。\r\n瓜田连暮雨，荷屋近秋风。\r\n本在羲皇上，聊游鹿豕中。\r\n几时春夜饮，还对烛花红。"
        },
        {
            "title": "泗州书怀",
            "content": "白发三吴客，清秋泗水边。\r\n官途随老马，归梦逐风鸢。\r\n酒尽寻僧舍，书来问客船。\r\n淮南与淮北，漂泊过年年。"
        },
        {
            "title": "即事（二首）",
            "content": "洛阳大贾爱名姬，富乐园中饮酒归。\r\n千步长廊好骑马，不愁春雨夜沾衣。"
        },
        {
            "title": "过黄耳墓有感（陆士衡在洛被祸时，寄书犬也",
            "content": "黄耳墓前春日迟，柳条花萼正参差。\r\n多才已逐浮云去，异物犹令后代思。\r\n顾养有恩终不背，交游何事独相欺。\r\n春风绿酒人皆醉，落日孤舟自咏诗。\r\n\r\n【注释】：【原题】：\r\n过黄耳墓有感（陆士衡在洛被祸时，寄书犬也。墓在华亭\r\n南）"
        },
        {
            "title": "南京口号（五首）",
            "content": "春雨初晴霁色开，天街风雨少尘埃。\r\n白面郎官调御马，双双骑过午门来。"
        },
        {
            "title": "次圭法师过金秀才隐居（二首）",
            "content": "幽人读书黄浦上，萧条茅屋倚溪傍。\r\n霜沾木叶深深赤，潮杂溪流混混黄。\r\n旁舍杯盘多芋栗，秋园门巷亦馨香。\r\n为语当时仲长统，输君清旷自徜徉。\r\n程孟阳曰：“金、元人亦多学杜，未有如此翁之自然者。\r\n妙在旷达，较刘青田尚多着意。\r\n”"
        },
        {
            "title": "池上书怀",
            "content": "野水寒冰上曲池，薄云斜日下疏篱。\r\n黄蒿处处迷归路，沧海年年少故知。\r\n北望朝廷非昔日，东来儿女更依谁。\r\n老年拄杖犹无力，况是饥寒气血衰。"
        },
        {
            "title": "咏溪上所栽桃",
            "content": "桃树移栽近浅沙，呼儿插竹护欹斜。\r\n秋来拟吃垂垂实，春到还看浩浩花。\r\n旋置酒旗深处挂，更将渔艇密边遮。\r\n老夫未是文章手，故少新诗对客夸。"
        },
        {
            "title": "饮田家醉后书王生壁",
            "content": "勋业心逾懒，耕锄意颇长。\r\n牛衣方自卧，麟阁听渠忙。\r\n瓜果邻家席，诗书野客堂。\r\n醉余还讲诵，未见老夫狂。¤"
        },
        {
            "title": "己未九日对菊大醉戏作四首（洪武十二年）",
            "content": "纵道今年杼轴贫，乃翁才力不超群。\r\n明朝若卖《长门赋》，还尔黄金一百斤。"
        },
        {
            "title": "张叔温诸公携酒至泖滨明日作此奉谢",
            "content": "八月风高鸿雁飞，三江潮落蟹螯肥。\r\n已拚白发如秋水，不厌清尊共夕晖。\r\n氛膋远连豺虎窟，波涛晴晃芰荷衣。\r\n扬雄旧宅城东住，骑马归来月满扉。"
        },
        {
            "title": "城西送邓生",
            "content": "东望沧溟涕泗垂，闺中少妇亦沾衣。\r\n他时若有相思字，只寄春江燕子归。"
        },
        {
            "title": "送贡先生入闽",
            "content": "日月异行，川岳异途。\r\n嗟嗟我人，胡能并居。\r\n衎衎夫子，奕世之儒。\r\n婴耽世华，而味道腴。\r\n伊余后生，固陋荒芜。\r\n学匪上达，质为下愚。\r\n既蒙不鄙，通家视余。\r\n朝趋函丈，夕陪座隅。\r\n话言谆谆，既沾且濡。\r\n其沾如何，如彼时雨。\r\n膏液渗漉，萌芽翘举。\r\n庶几有成，实坚实好。\r\n如何翩然，远迈于道。\r\n肃肃王命，孰敢后之。\r\n峨峨闽关，载驱载驰。\r\n汤汤江流，泛泛行舟。\r\n篽篽仆夫，负担以趋。\r\n悠悠长林，萧萧逝波。\r\n瞻望弗及，为之奈何。\r\n昔为长葛，松柏是依。\r\n今为转蓬，荡然无归。\r\n山则有徂，河则有渚。\r\n嗟嗟我人，独行踽踽。\r\n天高无穷，地长茫茫。\r\n允矣夫子，何时可忘。"
        },
        {
            "title": "淮东逢张十二信",
            "content": "少年追逐共西东，吴迈文章马亮弓。\r\n一自干戈零落尽，白头淮海独相逢。"
        },
        {
            "title": "春日偶书",
            "content": "罢官御史府，屏迹五湖东。\r\n江水□□□，山花费酒筒。\r\n野情方浩荡，高论入虚空。\r\n明日春田事，还寻荷翁。"
        },
        {
            "title": "客中夜坐",
            "content": "落叶萧萧淮水长，故园归路更微茫。\r\n一声新雁三更雨，何处行人不断肠。"
        },
        {
            "title": "饮田家醉后书王生壁",
            "content": "水乡寒气早，未暮掩柴扉。\r\n篱落无人过，鸡豚各自归。\r\n老妻熏鼠穴，稚子卧牛衣。\r\n安得盈缸酒，深杯日日挥。"
        },
        {
            "title": "题龙江酒家（二首）",
            "content": "江上青帘映白沙，垆头美酒玉无暇。\r\n李白当年曾醉此，桃花落尽不思家。"
        },
        {
            "title": "登浦上阁",
            "content": "高阁春波上，登临独怆然。\r\n故乡从此去，久客未言还。\r\n花好谁家屋，帆轻何郡船。\r\n朝来有微雨，应洒郭西田。"
        },
        {
            "title": "王叔明画云山图歌",
            "content": "有客来自高句丽，遗我一幅丈二纸。\r\n纤白只如松顶云，光明不减吴江水。\r\n藏之箧笥今七年，妻孥爱惜如纨绮。\r\n至正乙巳三月初，王郎远来访老夫。\r\n升堂饮茶礼未毕，索纸为画云山图。\r\n初为乱石势已大，橐驼连拳马牛卧。\r\n忽焉披地高入天，欲堕不堕令人怕。\r\n其阳倒挂扶桑日，其阴积雪深千尺。\r\n日射阴崖雪欲消，百谷春涛怒相激。\r\n林下丈人心自闲，被服如在商周间。\r\n问之不言唤不返，源花莫莫愁人颜。\r\n老夫见之重叹息，何由致我共绝壁。\r\n王郎王郎莫爱惜，我买私酒润君笔。"
        },
        {
            "title": "寓所即事",
            "content": "沙水寒犹浅，江船远未来。\r\n举家忧米粒，终日走蒿莱。\r\n骨肉还相弃，交游定莫猜。\r\n痴儿饥困久，爱父强徘徊。"
        },
        {
            "title": "送孔提举航海归曲阜",
            "content": "宣尼老孙子，白祼更长身。\r\n家世谁能念，干戈独爱贫。\r\n未闻兴礼乐，还似泣麒麟。\r\n今日乘桴去，鱼龙莫恼人。"
        },
        {
            "title": "京师怀吴中黄道士",
            "content": "吴下黄师我所怜，江湖离别又三年。\r\n家贫似为耽诗句，世乱谁能与酒钱。\r\n溪上瓜田应蔓草，沙边茅屋正风颠。\r\n稍待东南春水绿，老夫书札寄吴船。"
        },
        {
            "title": "寄钱彦德",
            "content": "故人别我山东去，千里长淮复大河。\r\n此日题诗付儿子，白头清泪不胜多。"
        },
        {
            "title": "杨白花",
            "content": "杨白花，飞入深宫里。\r\n宛转房栊间，谁能复禁尔。\r\n胡为高飞渡江水？江水在天涯，杨花去不归。\r\n安得杨花作杨树，种向深宫飞不去。"
        },
        {
            "title": "己未九日，对菊大醉，戏作四首",
            "content": "老夫爱此黄金蕊，儿子须将白酒赊。\r\n直到残阳下天去，更添灯火照欹斜。"
        },
        {
            "title": "老夫（五首）",
            "content": "老夫避兵东海头，海风吹衣夜飕飕。\r\n黄蒿断岸少人迹，饥鸢无食声啾啾。\r\n狐狸向人呼姓名，两脚直立当前行。\r\n自信从来胆力壮，此日对之魂欲丧。"
        },
        {
            "title": "闻张处士竹林甚盛欲观未能兼简王一秀才",
            "content": "闻道南村竹，春来接远坡。\r\n色侵沽酒旆，声送濯缨歌。\r\n甚欲敲门看，须凭拄杖过。\r\n余阴过西沼，应覆右军鹅。"
        },
        {
            "title": "杨员外",
            "content": "群盗南奔日月昏，诸公臣节不须论。\r\n白头惟有杨员外，不负从来天子恩。"
        },
        {
            "title": "次圭法师过金秀才隐居（二首）",
            "content": "墟里人家烟雾深，背冈茅屋自阴阴。\r\n不愁逸竹妨嘉谷，自爱繁枝集众禽。\r\n田父耰锄时得借，渔人舟楫莫相寻。\r\n旧开鸡犬桃源里，仿佛溪边花树林。¤"
        },
        {
            "title": "游西墅",
            "content": "吴王逐兽地，士衡闻筜亭。\r\n古人不可见，荒原今独行。\r\n遗堵俨若存，阡陌复纵横。\r\n依稀望极浦，迢递盼春城。\r\n江树既晻霭，原花复晶荧。\r\n长烟覆渔屋，白水乱凫停山川岂云异，人事有消停。\r\n即此伤往时，聊复乐其生。\r\n寄言后来士，此理可自明。"
        },
        {
            "title": "出三江口有怀钱野人衮",
            "content": "处处无归路，悠悠且逝波。\r\n渚花风外少，江树雨中多。\r\n吹笛蛟龙听，开窗鹳鹤过。\r\n高人著书手，头白共蹉跎。"
        },
        {
            "title": "怀张叟",
            "content": "说剑真无匹，论文亦有神。\r\n气高真傲兀，头白自漂沦。\r\n我正思前辈，谁当继后尘。\r\n江南春草绿，何处觅行人。"
        },
        {
            "title": "送县学生顾立夫岁贡入京",
            "content": "霰雪殊未已，山川气方沍。\r\n千里向萧条，胡为事奔赴。\r\n明廷策多士，岁贡有程度。\r\n海隅苍生地，慎选恐违误。\r\n况兹生民秀，声闻见庠序。\r\n居然瑚琏器，匪但才华富。\r\n兹行协舆论，拭目俟骞翥。\r\n朋游极追仰，张设临浦溆。\r\n疏柳凝晚色，幽花抱寒素。\r\n嗟余久衰迈，复此动离绪。\r\n怅望天际帆，徘徊郭西路。"
        },
        {
            "title": "赋耕隐",
            "content": "维古四民，次二曰农。\r\n虽及我私，岂忘于公。\r\n沮溺之徒，始为隐沦。\r\n滔滔不归，乃洁其身。\r\n温温黄生，在彼原畛。\r\n既耕既芸，遂名为隐。\r\n其隐维何，无与于世。\r\n左釐右粥，聊以卒岁。\r\n人亦有言，可仕则仕。\r\n苟非其时，进退由己。\r\n嗟嗟众人，不惟其危。\r\n朝趋夕奔，终蹈祸机。\r\n惟生之为，彼善于斯。\r\n悠悠我心，乐且无灾。"
        },
        {
            "title": "邹园十咏 棋墅",
            "content": "矗矗林影静，白石况如砥。\r\n幽幽青苔色，离离见屐齿。\r\n岂无橘中叟，还逢烂柯士。\r\n日入始言归，相送青川涘。"
        },
        {
            "title": "古意（二十首）",
            "content": "白日生东海，倏忽堕崦嵫。\r\n皓月方满盈，斯须亦已亏。\r\n淮阴有奇功，赫赫在一时。\r\n焉知束缚去，还为儿女欺。\r\n天道每如此，人事安足悲。\r\n独羡鸱夷子，轻舟去江湄。¤"
        },
        {
            "title": "将帅",
            "content": "将帅多儿戏，朝廷望贼平。\r\n几人思报国，何处有全城。\r\n未识龙蛇阵，频遭犬彘惊。\r\n亚夫军细柳，千古汉家营。"
        },
        {
            "title": "邹园十咏 瀑布",
            "content": "青崖泻流淙，蜿蜒在窗户。\r\n临风喷轻雪，穿林散飞雨。\r\n高源出无尽，余涧沾还溥。\r\n羡彼轩中人，似坐匡庐下。"
        },
        {
            "title": "陪郑明德倪元镇游天平山四首",
            "content": "官河春水绿悠悠，水上人家尽画楼。\r\n买取吴娃三日酒，放船直到百花洲。"
        },
        {
            "title": "马益之邀陈子山应奉秦景容县尹江上看花二公",
            "content": "江水东流更不回，行人白发苦相催。\r\n只恐明朝风雨恶，夜深灯烛亦须来。\r\n\r\n【注释】：【原题】：\r\n马益之邀陈子山应奉秦景容县尹江上看花二公竹枝歌予亦\r\n作数首"
        },
        {
            "title": "寓所二首（丁酉二月）",
            "content": "草阁闲庭春水边，雨蒲风柳自纷然。\r\n邻翁对客还争席，水鸟依人欲上船。\r\n西北朝廷无使节，东南城郭有烽烟。\r\n老夫避地非游说，正少苏家二顷田。¤"
        },
        {
            "title": "下直怀北山隐者",
            "content": "载笔侍云陛，向夕始余闲。\r\n抚彼清冷觞，慰此忧戚颜。\r\n出轩月才皓，临街露已繁。\r\n广庭行且止，修槛去复攀。\r\n幽树蔼深翠，余花发微殷。\r\n俯仰不知久，星汉勿西还。\r\n归来空房卧，严城漏欲残。\r\n鸦呜九井动，剑佩亦珊珊。\r\n将随夔龙后，祗肃谒重关。\r\n缅怀息心侣，遗世在云山。\r\n焉能从之去，逍遥岩桂间。"
        },
        {
            "title": "登阁",
            "content": "木落淮南秋色空，闲登高阁送归鸿。\r\n白头老妇痴儿女，尽在萧条望眼中。"
        },
        {
            "title": "秋日海上书怀（丁酉岁作）",
            "content": "寡妹城西消息稀，老夫漂泊几时归。\r\n朝廷计议知何意，丞相征行事已非。\r\n东去鲸鲵方作横，南飞乌鹊正无依。\r\n可怜白发孤村里，终日哀哀赋《式微》。"
        },
        {
            "title": "舟次上海县",
            "content": "海上惊风乱鹤飞，千村霜露亦霏霏。\r\n清砧自是逢秋起，白骨何由远道归。\r\n戈甲只残蝼蚁命，江山终属虎狼威。\r\n自怜此日身将老，况复中宵泪满衣。\r\n孟阳曰：“可谓气骨高妙。\r\n”"
        },
        {
            "title": "丙申三月一日北山雨望（时张士诚据吴）",
            "content": "冻雨萧条江上来，随风沾洒气幽哉。\r\n陆机茅屋终难住，伍相祠堂亦可哀。\r\n独客飘飘何处去，孤帆寂寂几时回。\r\n《竹枝》声断沧江暮，短发无辜独受催。"
        },
        {
            "title": "郊居（三首）",
            "content": "日转花阴傍户，雨余山色沿堤。\r\n一双蝴蝶对舞，几个莺儿乱啼。"
        },
        {
            "title": "古意（二十首）",
            "content": "幽谷有贫士，白发被两肩。\r\n人事既乖互，年运亦迍邅。\r\n敝屣久不缝，短褐夙已穿。\r\n读书虽闻道，好酒况无钱。\r\n常遭富人笑，岂有贵人怜。\r\n我闻齐景公，千驷亦徒然。\r\n夷齐饿西山，后世称圣贤。¤"
        },
        {
            "title": "饮谢氏东园",
            "content": "谢氏池台多好春，风帘水槛不凝尘。\r\n千钟绿酒能留客，满树黄鹂更可人。\r\n蝶翅乍惊歌扇远，柳花轻触舞衣频。\r\n醉余荡桨城东去，正值南湖月色新。"
        },
        {
            "title": "赠歌舞女童",
            "content": "漳河女子荐良童，名在先朝乐部中。\r\n记得教坊新队子，江南江北舞春风。"
        },
        {
            "title": "偕友人早出郊",
            "content": "离群寡游豫，得朋殊缱绻。\r\n相将度春水，散漫入芳甸。\r\n班荆烟乍敛，摘花露犹泫。\r\n林莺坐未出，沙鸟飞还见。\r\n遥山浮空翠，晴云曳轻练。\r\n一听野人言，复起沧洲愿。"
        },
        {
            "title": "偕黄叔明王元吉钱伯云张梦辰金彦振元夕观灯",
            "content": "七人四百九十岁，吴家堂上看花灯。\r\n皓首庞眉方满坐，金杯玉碗出清冰。\r\n三寸黄柑浑似蜜，百壶春酒况如渑。\r\n今日相逢总知己，老夫欢喜欲飞腾。\r\n\r\n【注释】：【原题】：\r\n偕黄叔明王元吉钱伯云张梦辰金彦振元夕观灯会于萧塘隐\r\n居景元举酒属客曰七人四百九十岁为首句以灯字为韵予赋\r\n此时洪武乙丑也（洪武十八年）"
        },
        {
            "title": "耕田",
            "content": "窳薄非令器，容受固不宜。\r\n六籍虽云诵，于道竟何如。\r\n晚途弃末学，农圃以为师。\r\n方春治台笠，南亩秉鎡基。\r\n出入田水间，沾湿岂暇辞。\r\n但愿秋谷成，童稚有粥糜。\r\n沮溺自辞世，小人安敢期。"
        },
        {
            "title": "邹园十咏 松壑",
            "content": "矫矫千岁姿，生此众石间。\r\n微厓度岩阿，殷殷起波澜。\r\n幽人一壶酒，日夕自怡颜。\r\n安得川上舟，与子相往还。"
        },
        {
            "title": "题老蛟化江叟吹笛图",
            "content": "吴头楚尾老髯翁，千里烟波有故宫。\r\n日暮江亭不归去，犹将玉笛倚秋风。"
        },
        {
            "title": "郊居（三首）",
            "content": "荒园处处闲步，小阁时时燕居。\r\n阮籍惟思饮酒，嵇康最懒读书。"
        },
        {
            "title": "新燕",
            "content": "乍拂芳池远，还窥绣幕重。\r\n莫将花片蹴，飞舞满筵中。"
        },
        {
            "title": "朝天宫观方道士所画三山图（三首）",
            "content": "东流弱水不胜尘，汉武楼台空自陈。\r\n欲借横江孤鹤去，须凭南岳魏夫人。"
        },
        {
            "title": "醉书壁",
            "content": "芙蓉花开满高岸，还如杜老蜀江边。\r\n田夫野客频来看，白酒黄鸡不用钱。"
        },
        {
            "title": "赋陶与权云所（二首）",
            "content": "斯人肥遁士，高卧亦无心。\r\n野树留余润，春花带远阴。\r\n近床衣欲冷，拂石坐还深。\r\n为问陶弘景，何如陇上吟？"
        },
        {
            "title": "忆南湖（二首）",
            "content": "我忆南湖春酒香，百钱亦可解愁肠。\r\n湖头白藕犹堪爱，正似佳人玉臂长。"
        },
        {
            "title": "醉后口号二首",
            "content": "新书欲献帝王家，奈此家贫道路赊。\r\n醉卧江村风雪里，时时自比贾长沙。"
        },
        {
            "title": "瓜步夜泊",
            "content": "千里长江雨乍晴，江头灯火夜深明。\r\n为报高楼莫吹笛，故园东望不胜情。"
        },
        {
            "title": "壬寅九日",
            "content": "野老园篱江水东，溥溥夕露满幽丛。\r\n已教短发从天白，未厌秋花特地红。\r\n身世只今惟仗酒，安危从此不关侬。\r\n神交赖有陶征士，避地休官意颇同。"
        },
        {
            "title": "次广西省朱郎中熙见寄韵（二首）",
            "content": "衡阳南去与天长，荔子红椒处处香。\r\n明月关门无虎豹，清风台阁有鸾凰。\r\n包茅已入皆三脊，卉服新成有九章。\r\n幕下文书自稀少，醉余崖蜜啖红霜。"
        },
        {
            "title": "即事（二首）",
            "content": "天街酒好不须言，弦管春风处处喧。\r\n旧传北地鸣珂巷，得似南京富乐园。"
        },
        {
            "title": "姚性存将归鹤沙以诗见别次韵",
            "content": "十年避地谁知我，此日看君自可人。\r\n空谷正思驹皎皎，清溪还度石磷磷。\r\n韩公住处皆荒服，区册归时及早春。\r\n闻道沙边风俗好，老夫东望欲为邻。"
        },
        {
            "title": "沪渎龙王庙晚眺",
            "content": "沪渎高城今已残，独余木叶洒惊湍。\r\n风云浩荡时将暮，江水萧条龙亦蟠。\r\n千里吴乡多战伐，孤舟蜀客转饥寒。\r\n弊裘涕泪兼新旧，终日思家敢怨叹。"
        },
        {
            "title": "苦寒行",
            "content": "雨雪雨雪，凄风如刀，我行中野，而无缊袍。\r\n我寒我饥，谁复我知。\r\n四无人声，但闻熊罴。\r\n罴欲攫我，罴复夺我。\r\n我身茕茕，进退不可。\r\n进固难矣，退亦何止。\r\n还望旧乡，远隔江海。\r\n江波汤汤，海波洋洋。\r\n我思我乡，死也可忘。"
        },
        {
            "title": "春园",
            "content": "春园江水上，江雾日昏昏。\r\n沙暖常垂钓，花深不闭门。\r\n家童锄垄麦，野客共盘飡。\r\n衰老仍耽酒，经年懒出村。"
        },
        {
            "title": "闻山东消息三首",
            "content": "从今父老不须悲，詹事英名四海知。\r\n汉室中兴吴楚破，条侯元是绛侯儿。"
        },
        {
            "title": "茅宇",
            "content": "丘中有茅宇，贱子所自治。\r\n东西贮筐釜，中堂诵书诗。\r\n鸡豚各有家，蒲荷亦有池。\r\n农器更相贷，种树及时为。\r\n朝出在田中，日暮还此归。\r\n邻里相往来，春醪亦共挥。\r\n老夫年既迈，筋力固当衰。\r\n厚禄非所慕，好爵不愿縻。\r\n但愿衡门下，长无寒与饥。"
        },
        {
            "title": "病阿速（阿速，蒙古别号也）",
            "content": "杭州阿速病可伤，况复四体多金创。\r\n口粮开除但乞丐，终日哀鸣行路傍。\r\n自言家在云中住，兄弟既死惟爹娘。\r\n往年江南妖贼反，圣旨差我随平章。\r\n同行二千五百辈，辈辈选用皆精强。\r\n孰知江南风土异，不比中原尽平地。\r\n中原地平好驰逐，一人腾骧万人废。\r\n江南地卑山林密，泥深马滑无由立。\r\n角弓着雨软如绵，咫尺相看不能射。\r\n九月十月岁云莫，贼兵突入观音渡。\r\n平章脱身向东去，太半尽死无人顾。\r\n我幸不死病已危，丞相被逐无依归。\r\n异乡此日谁相慰，只似天边孤雁飞。"
        },
        {
            "title": "送王御史东海监散灶丁工本",
            "content": "王郎五月赴盐亭，十丈官船酒满瓶。\r\n稍待凉风吹木叶，老夫东下看沧溟。"
        },
        {
            "title": "送李高士归荆州",
            "content": "南京高宴罢，西土遂言归。\r\n江路犹残雨，荆门正落晖。\r\n蓬生仲蔚宅，秋入老莱衣。\r\n明日思君处，萧条鸿雁飞。"
        },
        {
            "title": "京师归别墅",
            "content": "政拙辞骢马，身闲问绿蓑。\r\n此生人共弃，长日自行歌。\r\n野圃啼莺满，春江斗鸭多。\r\n黄家酒垆近，风雨亦来过。"
        },
        {
            "title": "喜洪山人恕复至",
            "content": "烟巷鸡鸣曙色开，秋林鹊噪远人回。\r\n老夫自扫风前叶，稚子兼锄雨后苔。\r\n近市酒浆浑易得，傍溪鱼蟹亦须来。\r\n鸥边野水明如镜，更坐寒山共一杯。"
        },
        {
            "title": "古意（二十首）",
            "content": "段生方逾垣，泄柳方闭门。\r\n二子岂独善，盖亦避世喧。\r\n种粟在南野，种葵在东园。\r\n日夕饭一盘，万钟何加焉。\r\n周孔有遗书，学士有遗言。\r\n吟咏荒园里，聊以终岁年。¤"
        },
        {
            "title": "送李千户时将有海东之役",
            "content": "中国人俱化，东夷贡未修。\r\n圣君能大勇，沧海即浮沤。\r\n貔虎当前队，鱼龙据上游。\r\n人言汉飞将，今日定封侯。"
        },
        {
            "title": "古意（二十首）",
            "content": "迢迢青云上，自昔为亨衢。\r\n亨衢岂无极，下视乃泥涂。\r\n商君变法时，宁知裂其躯。\r\n贵贱更迭来，荣辱在须臾。\r\n愿为双黄鹄，游戏江与湖。¤"
        },
        {
            "title": "郊居（三首）",
            "content": "西舍槽头溜溜，南园鸟弄关关。\r\n数觥香醪独酌，一树梨花半残。"
        },
        {
            "title": "朝天宫观方道士所画三山图（三首）",
            "content": "方壶少小学为仙，笔底三山岂偶然。\r\n见说麻姑头总白，不知何用得长年。"
        },
        {
            "title": "邹园十咏 杏坞",
            "content": "窈窕石径深，参差繁英满。\r\n发采已云奇，生香殊未断。\r\n依依午桥路，粲粲朱陈阪。\r\n月色散疏景，时时坐横管。"
        },
        {
            "title": "怀曾彦鲁",
            "content": "不见曾公白发侵，酒杯棋局最关心。\r\n年华冉冉情何限，江海悠悠水正深。\r\n欲买小舟随雁去，便从幽壑听龙吟。\r\n明年春满长洲苑，拄杖穿花处处寻。"
        },
        {
            "title": "书寓所壁",
            "content": "野水连斜屋，秋林正压床。\r\n把书惊眼暗，嗜酒觉身狂。\r\n王伯功名切，江湖战斗忙。\r\n分明故园路，岁岁欲相忘。"
        },
        {
            "title": "浦上寓所",
            "content": "我有茅堂南浦浔，回岗千尺昼阴阴。\r\n繁花映带墟烟密，弱竹留连海气深。\r\n寂寂轩窗惟鸟下，萧萧风雨亦龙吟。\r\n东家野老犹淳朴，酒熟瓜香数见寻。"
        },
        {
            "title": "与倪元镇饮得江上雨",
            "content": "亹霂飘无际，凭阑千里阴。\r\n芳田沾泥泥，清波望沉沉。\r\n楚客帆已重，吴宫树转深。\r\n归鸿无肃羽，别渚有哀吟。\r\n君知此时意，宁识故园心。"
        },
        {
            "title": "寓所二首（丁酉二月）",
            "content": "西斋春树日阴阴，下有飞花一尺深。\r\n幽趣未容他处坐，新诗只向此中吟。\r\n邻翁小圃春相接，渔父扁舟晚更寻。\r\n归去故园应念此，他时怀抱亦难禁。"
        },
        {
            "title": "古意（二十首）",
            "content": "庄周善著书，汪洋不可禁。\r\n时时诋仲尼，何况赐与参。\r\n南金铸刍狗，隋珠弹微禽。\r\n自昔多横议，言高罪弥深。¤"
        },
        {
            "title": "夜经胥浦乡新被寇（丙申冬）",
            "content": "枯蒿茫茫雪初集，青泥小岸硬复湿。\r\n草鞋断尽余两耳，十步九倒何由立。\r\n空村无人不敢入，野狗龈龈累百十。\r\n沟中死人血未干，终夜冤魂自相泣。"
        },
        {
            "title": "久旱雨后行园",
            "content": "旱云不可沮，丘园生意穷。\r\n旨蓄已无遗，何以御吾冬。\r\n昊天无终极，玄化沛神功。\r\n密云兴四郊，飞雨蔽遥空。\r\n涸池既堪荡，长沟复淙蜺。\r\n衰茄渐回紫，梨亦高垂红。\r\n堤柳更薄阴，汀花还短丛。\r\n荒垅爱登陟，平林望青骢。\r\n即此已愉悦，固知慰疲农。\r\n愧无诗人德，何由歌屡丰。"
        },
        {
            "title": "铜雀妓",
            "content": "流尘拂还集，絜糒俨然陈。\r\n歌吹自朝暮，君王宁复闻。\r\n松柏有时摧，妾非百年人。\r\n愿为陵上土，岁久得相亲。"
        },
        {
            "title": "口号一首（丁酉岁作）〗",
            "content": "白沙乡里今年熟，清酒家家味颇醇。\r\n明日杖藜行处醉，只愁齁睡恼比邻。"
        },
        {
            "title": "古意（二十首）",
            "content": "团团明月珠，堕此浊水中。\r\n光彩虽未泯，沦没岂有穷。\r\n拔山固神力，举鼎亦无双。\r\n徒有千寻绠，挽之竟何从。\r\n颜生不远复，斯为盖世雄。¤"
        },
        {
            "title": "风雨宿萧山",
            "content": "东来山郭晚秋时，白酒黄柑兴不衰。\r\n欲倩山阴王逸少，为书风雨渡江诗。"
        },
        {
            "title": "寄瓢斋",
            "content": "不见瓢斋心自苦，金陵又复上金华。\r\n茫茫春草兼春水，肠断东风日易斜。"
        },
        {
            "title": "古意（二十首）",
            "content": "陶潜不愿仕，既仕亦为贫。\r\n遥遥去乡曲，当时已酸辛。\r\n衣冠对俗吏，自卯直至申。\r\n终日惟一飧，浊醪岂沾唇。\r\n归来荒园里，此志乃复伸。\r\n清风坐北窗，鸡黍会四邻。\r\n茫茫宇宙中，我思见其人。¤"
        },
        {
            "title": "清明独坐",
            "content": "花柳千家郭外村，老夫官屋近荒园。\r\n晴林渺渺浮云气，细草油油叠浪痕。\r\n川上画船争载酒，烟中长笛自销魂。\r\n暮年况复追游倦，落日泥墙独闭门。"
        },
        {
            "title": "马益之邀陈子山应奉秦景容县尹江上看花二公",
            "content": "吴淞江上好春风，水上花枝处处同。\r\n得似鸳鸯与鸂鶒，时时来往锦云中。\r\n\r\n【注释】：【原题】：\r\n马益之邀陈子山应奉秦景容县尹江上看花二公竹枝歌予亦\r\n作数首"
        },
        {
            "title": "次杨廉夫先辈韵",
            "content": "吹笛春江烟雾稀，幽芳小草总相依。\r\n巫峡宁知云雨梦，沧洲欲拭芰荷衣。\r\n花间鹳鹤迎人起，波上鱼龙挟棹飞。\r\n不似南州庾开府，乡关头白苦思归。"
        },
        {
            "title": "陪杨廉夫登朱泾法忍寺阁次壁间韵",
            "content": "伍子行师日，秦皇驻辇辰。\r\n英雄无处所，楼阁自天神。\r\n白鸟晴沙远，云山锦树新。\r\n谁知千载后，凄恻吊斯人。"
        },
        {
            "title": "池上（二首）",
            "content": "秋池行乐去，池树色已暝。\r\n雾下夕衣凉，月上风帘静。\r\n饥禽堕疏竹，鸣蛩出深井。\r\n夜久人事息，萧然诸念屏。¤"
        },
        {
            "title": "石头城晚望",
            "content": "落日依依下石头，乱云东望是苏州。\r\n人间何似归心切，独有春江不断流。"
        },
        {
            "title": "夜泊镆铘城",
            "content": "江水春逾阔，山云夕更深。\r\n移舟沙树底，拄杖古城阴。\r\n鸿雁搀人去，蛟龙入夜吟。\r\n故园双泪眼，拭断更沾襟。"
        },
        {
            "title": "次广西省朱郎中熙见寄韵（二首）",
            "content": "万里苍梧入望长，薇垣新治日馨香。\r\n已知南去无鸮獍，更拟西郊听凤凰。\r\n谈笑定应多暇日，羁縻况复有成章。\r\n幕中还试钟王帖，书遍阑干叶上霜。¤"
        },
        {
            "title": "闻笛",
            "content": "花发吴淞江上村，隔花吹笛正黄昏。\r\n风尘远道归何日，灯火高楼合断魂。\r\n夜静几家无别泪，雨声终日过闲门。\r\n天边杨柳今无数，短叶长条非故园。"
        },
        {
            "title": "秋晚东海寓舍",
            "content": "落叶寒蝉小巷深，枯藤斜日半墙阴。\r\n读书稚子当轩坐，为客衰翁倚杖吟。\r\n沧海未知终老计，白头难忘故园心。\r\n弊裘零落余双袖，清泪年来似不禁。"
        },
        {
            "title": "池上（二首）",
            "content": "振衣书斋客，逍遥池上步。\r\n林隈薄雾起，石隙幽泉度。\r\n鸥迷夕树返，鱼触秋荷去。\r\n清声水上来，欲去更延伫。"
        },
        {
            "title": "自杨子舍舟步入常熟县",
            "content": "水行已兼旬，舟楫苦驰逐。\r\n晨昏侣鲛鳄，出入同雁鹜。\r\n黑风无终竟，白浪仍反覆。\r\n铿惸绝天枢，漰湃折地轴。\r\n旋渊屡倾坠，利石时抵触。\r\n沦丧固非远，哀吁宁辞黩。\r\n皇天实阴骘，兹辰遂平陆。\r\n神魂息漂荡，手足散顽木。\r\n徒侣纷来庆，酒胾及奴仆。\r\n况兹春气和，百草回新绿。\r\n山桃亦多花，逶迤自相属。\r\n枌榆已在迩，旷隔无再宿。\r\n从兹谢奔走，且饭东皋粟。"
        },
        {
            "title": "陶与权宅观张于正山水图",
            "content": "陶翁画图眼见稀，自言爱之重珠玑。\r\n清晨挂向草堂上，已觉几案生烟霏。\r\n苍梧云深众鬼泣，笠泽雨重群龙归。\r\n崖深谷黝望不极，独有黄鹄摩空飞。\r\n飞来潭上啄丹实，牵动百尺藤萝衣。\r\n藤萝飘萧露石角，林西更见幽人扉。\r\n幽人长年不出户，薇蕨短小身常饥。\r\n嗟嗟此是谁氏笔？张君吾友精天机。\r\n君家祖父尽卿相，门户贵显中衰微。\r\n读书学古有至行，粉墨特用相娱嬉。\r\n忆昔东城饮春酒，汪家林木含春晖。\r\n当时挥洒每见及，破屋往往增光辉。\r\n自从丧乱尽失去，至今梦寐犹依依。\r\n偶来此处见此本，欲去不忍徒歔欷。\r\n行当买舡秋浦上，请君同作钓鱼矶。"
        },
        {
            "title": "古意（二十首）",
            "content": "中夜治舟楫，越海远游遨。\r\n游遨将何为，万宝聚岩坳。\r\n珊瑚七尺余，珠树罗蓬蒿。\r\n持之向中国，可以金张豪。\r\n出门忽不乐，欲进心恒慅。\r\n但恐蛟龙怒，骨肉沦波涛。\r\n人生亦有命，圣贤莫能逃。\r\n遗穗尚可拾，言归卧林皋。¤"
        },
        {
            "title": "鸡鸣",
            "content": "鸡鸣双户间，行人出门阑。\r\n出门一何易，入门一何难。\r\n君今行远地，妾欲致微意。\r\n燕赵尚豪侠，杀人为意气。\r\n邹鲁多儒生，彬彬守经义。\r\n临歧不惑，古称为明。\r\n送子远游，听我《鸡鸣》。"
        },
        {
            "title": "邹园十咏 蓼滩",
            "content": "衍迤近横塘，陂陀间幽渚。\r\n轻穗含夕霏，丛条偃秋雨。\r\n纵横覆鱼队，阒寂来鸥侣。\r\n杖策时一临，逍遥更延伫。"
        },
        {
            "title": "大醉后率尔（三首）〗",
            "content": "腐儒学经经不明，腐儒欲耕无地耕。\r\n读书耕田两无成，不如相随剧孟辈，博钱吃酒洛阳城。"
        },
        {
            "title": "马益之邀陈子山应奉秦景容县尹江上看花二公",
            "content": "江花红白最堪怜，莫惜看花费酒钱。\r\n他时白发三千丈，纵使频来不少年。\r\n\r\n【注释】：【原题】：\r\n马益之邀陈子山应奉秦景容县尹江上看花二公竹枝歌予亦\r\n作数首"
        },
        {
            "title": "怀王道士",
            "content": "宣城王道士，爱着芰荷衣。\r\n一自清江别，三年白雁飞。\r\n酒徒随处有，沽客向来希最忆青城夜，狂歌不肯归。"
        },
        {
            "title": "次方明谦指挥海上筑城韵（二首）",
            "content": "旗影翩翩整复斜，中天星月动光华。\r\n千群貔虎方屯戍，万里鱼龙听鼓笳。\r\n圣主自多开国老，小夷休恃上天槎。\r\n却烦上将频思念，时问东门二亩瓜。"
        },
        {
            "title": "己未九日对菊大醉戏作四首（洪武十二年）",
            "content": "遮莫邻家酒已无，教儿更往远村沽。\r\n老夫强健如平日，醉过三更不要扶。"
        },
        {
            "title": "江上书怀",
            "content": "沪渎城边秋气高，敔鹅鸿雁各求曹。\r\n不眠更识匡床稳，欲去还思小几牢。\r\n几处尺书俱寂寞，百年双鬓独萧骚。\r\n秋江欲渡愁难渡，风雨龙吟长怒涛。"
        },
        {
            "title": "蒋氏寿萱堂",
            "content": "湜湜黄浦，东流为莆。\r\n维莆之阳，季硕氏居。\r\n维季硕氏，夙失其怙。\r\n母氏是拊，是复是顾。\r\n是乳是哺，燥湿易处。\r\n不敢笑语，不敢恐惧。\r\n母也劳苦，既长而教。\r\n出就于校，复因复好。\r\n克荷克绍，母也其耋。\r\n嗟嗟我母，如彼昊天。\r\n何以报之，维以永年。\r\n烨烨芳草，树之于阴。\r\n翼翼高堂，匪高且深。\r\n维此芳草，其气扬扬。\r\n母氏覯止，其忧乃忘。\r\n既忘其忧，其乐悠悠。\r\n无有灾咎，维康维寿。\r\n维寿其何，如山如河。\r\n不竭不磨，寝食具宜。\r\n水有游鲤，陆有粳米。\r\n烹炙淅洗，甘膏氵修。\r\n酌此春醴，于堂之北。\r\n于堂之北，旦旦若是。\r\n曷其有既，我歌我诗。\r\n置之于楣，告尔后来。\r\n告尔后来，季也可仪。"
        },
        {
            "title": "陪陈应奉诸公宴马氏西园",
            "content": "画楼临晓日，青盖度行云。\r\n歌吹三春好，宾朋四海闻。\r\n絮嫌飞燕态，花妒绿珠裙。\r\n曲误谁能顾，周郎思不群。"
        },
        {
            "title": "蚊",
            "content": "群蛇戢戢方斗争，虾蟆蝼蛄相和鸣。\r\n百足之虫行无声，毒气着人昏不醒。\r\n蚊蚋虽微亦从横，隐然如雷吁可惊。\r\n东方日色苦未明，老夫闭门不敢行。"
        },
        {
            "title": "夜归",
            "content": "黑风漫天天雨汁，海水荡潏如山立。\r\n沙头旧屋四角崩，草茅无人不收拾。\r\n此时归来夜将半，短衣无绵满身湿。\r\n西邻灯火唤不应，饭冷欲食何由食。"
        },
        {
            "title": "席上怀吴善卿",
            "content": "荒城下余照，高树留残雨。\r\n林静微花落，梁空孤燕语。\r\n美人事征讨，日夕严虎旅。\r\n接袂竟何由，持杯望烟渚。"
        },
        {
            "title": "江上樱桃甚盛而予寓所无有忽苏城友人惠一大",
            "content": "野店荒蹊红满枝，暖烟微雨共离披。\r\n忽思西蜀匀圆颗，正值东吴远送时。\r\n老子细看方自讶，儿童惊喜欲成痴。\r\n拾遗门下曾沾赐，此日飘蓬也赋诗。\r\n\r\n【注释】：【原题】：\r\n江上樱桃甚盛而予寓所无有忽苏城友人惠一大盒故赋此"
        },
        {
            "title": "寓所寄何彦明",
            "content": "门倚秋沙白，窗含野树黄。\r\n稍能亲雁鹜，已觉远豺狼。\r\n旧发从渠短，新诗颇自长。\r\n何郎最知我，酒熟定能将。"
        },
        {
            "title": "适扬州",
            "content": "淮海表兹郡，东南诚要津。\r\n近代亦雄藩，亲王莅斯民。\r\n荆吴自兹入，燕赵亦来臻。\r\n舟车无停运，孳货若丘坟。\r\n冠盖充廛里，歌吹咽城罝。\r\n美酒既如渑，粱肉夹道陈。\r\n休养近百年，富庶难具论。\r\n大道无恒处，荣悴每相因。\r\n风烟一披拂，奄忽同埃尘。\r\n空屋啸蹲鸱，崩垣走惊麇。\r\n帟蒲交四野，骴骼俨若新。\r\n贵贱不复知，贤愚安能分。\r\n予有山阳遣，经过属秋辰。\r\n凭高肆遐览，落日无行人。\r\n欲继芜城作，薄劣愧参军。"
        },
        {
            "title": "别墅",
            "content": "春园含薄雾，野水散轻阴。\r\n落絮随风舞，啼莺坐树深。\r\n旅情方自遣，幽意待人吟。\r\n独少扬雄客，时时载酒寻。"
        },
        {
            "title": "马益之邀陈子山应奉秦景容县尹江上看花二公",
            "content": "松江水碧碧如天，水上行人坐画船。\r\n记得吴儿《竹枝》调，为君高唱百花\r\n\r\n【注释】：【原题】：\r\n马益之邀陈子山应奉秦景容县尹江上看花二公竹枝歌予亦\r\n作数首"
        },
        {
            "title": "调郑老",
            "content": "郑老曾为前代官，江湖相见独饥寒。\r\n不道夜深霜露重，犹将玉笛倚阑干。"
        },
        {
            "title": "寄题马氏草堂兼柬黄二秀才",
            "content": "江上草堂风物幽，江花红白满汀洲。\r\n鸣鸠呼妇东西去，麋鹿将儿远近游。\r\n已有轩窗成晚趣，更无舟楫散春愁。\r\n东林早晚樱桃熟，应与黄香数劝酬。"
        },
        {
            "title": "忆南湖（二首）",
            "content": "南湖沈叟爱吟诗，诗似当年杜牧之。\r\n一日干戈不相见，令人双鬓欲成丝。"
        },
        {
            "title": "寄南台掾朱自明时初复役",
            "content": "世祖行台列俊贤，掾郎家世本儒先。\r\n一时人物青云上，十道风霜白昼前。\r\n最爱群公交荐日，正逢天子中兴年。\r\n腐儒饥饿干戈际，欲买山阴雪后船。"
        },
        {
            "title": "迁居",
            "content": "旧屋非吾有，新居亦借人。\r\n往来皆是客，到处只为邻。\r\n鸡犬遭羁缚，妻孥厌苦辛。\r\n长歌灯影下，命也复何嗔。"
        },
        {
            "title": "新水",
            "content": "柳外朝朝雨，平添过旧痕。\r\n往时桃叶渡，今日更销魂。"
        },
        {
            "title": "怀广西省朱郎中熙",
            "content": "洞庭秋色晏，苍梧云气深。\r\n夫君万里去，山水迥沉沉。\r\n竟日凌浩渺，连天逃岑崟。\r\n鼋鼍游近渚，猿狖戏遥林。\r\n荏苒杜若香，萧条枫树阴。\r\n皇朝重兹土，远氓方致瑁而我将何念，岁莫独离心。\r\n离心一何极，日夕迟徽音。\r\n衡阳雁不到，搔首更沉吟。"
        },
        {
            "title": "南村",
            "content": "南村烟树接蒹葭，白鹭翩翩满白沙。\r\n此地遂成茅屋计，何人更识老夫家。\r\n即开断垄行新竹，便接平皋树杂花。\r\n戎马纷纷终未已，此身泛泛独长嗟。"
        },
        {
            "title": "村居怀京下一二友生",
            "content": "罢职非能吏，归田即老农。\r\n有诗聊度日，无字可书空。\r\n白发将谁念，黄粱且自舂。\r\n故人能问讯，家在五湖东。"
        },
        {
            "title": "南京口号（五首）",
            "content": "驾出东南正好春，山中草木更精神。\r\n扬雄老去才情减，羞见新来献赋人。"
        },
        {
            "title": "察院夜坐",
            "content": "吏散车马寂，月色东城上。\r\n敛衣高堂坐，重门静无响。\r\n文奏屏在箧，朱墨委虚幌。\r\n檐影望参差，霜气纷荡漾。\r\n耳目幸无役，心意多遐想。\r\n园庐日应敝，萝茑春还长。\r\n况兹纲纪地，王事方鞅掌。\r\n安得春江棹，东原归偃仰。"
        },
        {
            "title": "古意（二十首）",
            "content": "十五志为学，四海访巨儒。\r\n低回梁宋郊，浩荡齐鲁区。\r\n庶从父老问，得亲交游徒。\r\n惜哉戎马起，中道乃趑趄。\r\n归来卧荒园，白首成下愚。"
        },
        {
            "title": "无题（五首）",
            "content": "海内虽无事，朝中有谏书。\r\n大家犹未省，不敢候羊车。"
        },
        {
            "title": "淮安道中",
            "content": "山阳城中细雨，广陵堤上飞花。\r\n估客时时吹笛，行人处处思家。"
        },
        {
            "title": "出西郊",
            "content": "谷阳门西路，瀄汩澍清川。\r\n舟舻相萦带，蒲荷亦芊绵。\r\n依依望江渚，漠漠盻湖田。\r\n湖田今有秋，老稚饭红莲。\r\n此实父母邦，乱离乃弃捐。\r\n垂老幸得归，不识陌与阡。\r\n卜筑愿兹始，逍遥终百年。"
        },
        {
            "title": "咏池上芭蕉",
            "content": "亭亭虚心植，冉冉繁阴布。\r\n既掩猗兰砌，还覆莓苔路。\r\n卷舒今自知，衰荣随所寓。\r\n默契方在兹，临轩挹清醑。"
        },
        {
            "title": "从军行",
            "content": "烽火塞上来，发卒备戎虏。\r\n翩翩长安儿，力未胜弓弩。\r\n幸蒙车骑念，出入在幕府。\r\n风烟一朝息，归来受茅土。\r\n番笑李将军，血战自辛苦。"
        },
        {
            "title": "题龙江酒家（二首）",
            "content": "金陵美酒玉光浮，父老相传最解愁。\r\n安得身无官府事，长年高卧竺家楼。"
        },
        {
            "title": "春日溪上书怀（丙申岁）",
            "content": "溶溶春水杂蒹葭，袅袅晴风度落花。\r\n小巷几时佳客至，新诗独向野人夸。\r\n未闻汗马收诸国，且逐闲鸥坐浅沙。\r\n春色酒杯俱在眼，底须辛苦欲还家。"
        },
        {
            "title": "南京口号（五首）",
            "content": "放牛归马净尘埃，地北天南道路开。\r\n火鸡驯象时时贡，不数周家白雉来。"
        },
        {
            "title": "闻山东消息三首",
            "content": "王事私恩不共天，益都城下枕戈眠。\r\n鲸鲵戮尽为京观，子孝臣忠亿万年。"
        },
        {
            "title": "江上（二首）",
            "content": "北固城头夜雨，西津渡口烟波。\r\n白发人人自老，青山处处还多。"
        },
        {
            "title": "新草",
            "content": "水边春尚浅，沙际叶才穿。\r\n拾翠双双女，迢迢度碧烟。"
        },
        {
            "title": "送曹新民归东州",
            "content": "十年西浙曳长裾，千里东归指旧庐。\r\n原上鹡鸰终有托，旅中嬴博近何如。\r\n朝廷未拟申公使，弟子犹传伏胜书。\r\n江草江花总无限，为君今日重嗟吁。"
        },
        {
            "title": "题葛洪移家图",
            "content": "当时司马衷，愚呆回不慧。\r\n牝鸡肆淫虐，骨肉互吞噬。\r\n渊聪乘时起，诸夏受其敝。\r\n琅琊遂东来，单弱何由济。\r\n赖此晋夷吾，草草正神器。\r\n国步未尽康，祸乱亦遄至。\r\n王敦反上游，苏峻复凶悖。\r\n渊袴已云亡，超雅从兹毙。\r\n葛生当是时，幡然思远逝。\r\n驾言觅丹砂，神仙或可致。\r\n青牛载妻子，舁册付奴婢。\r\n遥遥向南海，盖欲避斯世。\r\n嬴秦乱黔首，留侯佐高帝。\r\n婉婉幕中画，取胜千里外。\r\n韩彭既诛醢，相国下廷尉。\r\n辟谷谢人间，赤松乃吾契。\r\n明哲终保身，畴能测其意。\r\n生也虽后来，心迹颇相类。\r\n茫茫宇宙中，清风飘无际。\r\n斯人不可见，抚卷增叹喟。"
        },
        {
            "title": "陪郑明德倪元镇游天平山四首",
            "content": "百花洲上百花开，花是吴王旧日栽。\r\n吴王去后无消息，岁岁看花人自来。"
        },
        {
            "title": "南京口号（五首）",
            "content": "程孟阳云：“直学李、杜，天机豪放，他人不能及。\r\n”圣帝明王德业尊，亲为清庙国西门。\r\n皇心自是超前古，况复贻谋及后昆。¤"
        },
        {
            "title": "新蝶",
            "content": "怯露依芳蕙，惊风入绣帏。\r\n莫将罗扇扑，更待满园飞。"
        },
        {
            "title": "马益之邀陈子山应奉秦景容县尹江上看花二公",
            "content": "日日花前金叵罗，百年能得几经过。\r\n花开花谢人还老，狂客狂吟莫厌多。\r\n\r\n【注释】：【原题】：\r\n马益之邀陈子山应奉秦景容县尹江上看花二公竹枝歌予亦\r\n作数首"
        },
        {
            "title": "赋绿珠得车字",
            "content": "绿珠初嫁石崇家，细马轻驼七宝车。\r\n已用明珠为匼匝，更输白璧教琵琶。\r\n日日东楼倾美酒，朝朝西苑看名花。\r\n只为恩深不相弃，还将玉体委尘沙。"
        },
        {
            "title": "徐子修画山水歌",
            "content": "夏家高堂生昼寒，徐卿画图墨未干。\r\n深山大泽贮烟雾，黑处似有龙蛇蟠。\r\n襄阳小米师董原，妙处不受绳墨牵。\r\n顷刻万里皆自然，房山尚书世称贤。\r\n化为白云满晴巅，李家将军极清妍。\r\n畏避退缩不敢前，至今海内人争传。\r\n卿惟得此二家意，损益往往无凝滞。\r\n意思元居造化先，笔力正在苍茫际。\r\n前年为客写林麓，百道飞泉出幽谷。\r\n老夫醉来不敢眠，深虑波涛卷茅屋。\r\n长堤曲阪路如线，远入深林时隐见。\r\n水上人家不闭门，门外幽花满芳甸。\r\n徐卿徐卿我所慕，廿载相看发垂素。\r\n安得潇湘千尺水，更画城东种瓜处。"
        },
        {
            "title": "辛酉大醉书东郊主人壁（洪武十四年）",
            "content": "人生百年中，疢疾与灾危。\r\n风雨愆期至，欢乐能几时。\r\n仲春二三月，桃李正华滋。\r\n胡蝶满东郊，仓庚鸣且飞。\r\n招我同心人，策马试轻衣。\r\n东家饮美酒，西第弹鸣丝。\r\n鸣丝未及已，四座赋声诗。\r\n日暮始归来，明旦复如斯。\r\n君看多财子，计惜在毫厘。\r\n终夜不能眠，握算至晨曦。\r\n一朝籍县官，虽悔何所追。"
        },
        {
            "title": "送郑老归襄阳",
            "content": "我爱襄阳老郑虔，高楼吹笛动秋烟。\r\n他时若有平安信，即寄江东估客船。"
        },
        {
            "title": "江上早秋（丙申岁作）",
            "content": "靡靡菰蒲已满陂，菱花菱叶共参差。\r\n即从景物看身世，却怪飘零枉岁时。\r\n得食野凫争去远，避风江鹳独归迟。\r\n干戈此日连秋色，头白尤多宋玉悲。"
        },
        {
            "title": "醉后口号二首",
            "content": "谁人更识贾长沙，老作江南百姓家。\r\n但使瓶中有春酒，不劳恸哭与长嗟。"
        },
        {
            "title": "陶节妇诗",
            "content": "维费荣敏，江夏启封。\r\n何以世家，户侯县公。\r\n抑抑节妇，实维其孙。\r\n始由旧姻，遂此新婚。\r\n翁亦大族，内外百口。\r\n爰觌令仪，具曰贤妇。\r\n其贤维何，孝于姑嫜。\r\n凡百之为，敬恭是将。\r\n夫良妻柔，敬之如宾。\r\n雍雍闺门，曾无间言。\r\n姻亲之间，岁时问遗。\r\n榛栗枣修，罔敢遗坠。\r\n孰司其权，降此后灾。\r\n昔如雨龙，相随以飞。\r\n如何中途，羽翼忽乖。\r\n又如黄鹄，雍雍喈喈。\r\n一失其雄，雌将畴依？亦既逝矣，家亦毁矣。\r\n茕茕孤嫠，将复何倚。\r\n婉婉弱女，索索空宇。\r\n载枝载梧，越此寒暑。\r\n维此寒暑，厥维艰哉。\r\n人维我忧，我宁叹嗟。\r\n如彼之白，涅亦不缁。\r\n如彼之坚，磨亦不亏，蓬首布衣，多历年所。\r\n不懈不怠，有进无阻。\r\n天相厥德，女既有家。\r\n庶几其门，不堕以遐。\r\n昔闻共姜，之死靡慝。\r\n亦有孝妇，终养不惑。\r\n人亦有言，千载一时。\r\n欲知古人，视此后来。\r\n山则有杞，隰则有芷。\r\n温温淑人，百福是履。\r\n我歌此诗，可配《国风》。\r\n实而不浮，观者是恭。"
        },
        {
            "title": "新烟",
            "content": "覆堤初冉冉，渡水尚迟迟。\r\n一树梨花色，犹能似旧时。"
        },
        {
            "title": "马氏西园宴别吴进士善卿",
            "content": "竹阴连水屋，荷气集池台。\r\n南国佳人去，西园高宴开。\r\n好风因树起，新月渡河来。\r\n别后江潭上，离肠日九回。"
        },
        {
            "title": "过浔阳",
            "content": "夜泊浔阳江上沙，扁舟何处载琵琶。\r\n西风不管水流去，依旧满汀开荻花。"
        },
        {
            "title": "送张七西上",
            "content": "楚客舟航小，吴门雨雪繁。\r\n兵戈方浩荡，江海失攀援。\r\n浊酒非能醉，深交不易言。\r\n明朝空寂寞，独对野人园。"
        },
        {
            "title": "新莺",
            "content": "芳树何年到，西园梦里惊。\r\n不须重听汝，只是旧时声。"
        },
        {
            "title": "淮安道中",
            "content": "花明野馆静，树暗流莺语。\r\n行云千里来，凌乱伤心绪。\r\n伤心复何事，家在江南渚。\r\n日暮莫回头，脉脉江南雨。"
        },
        {
            "title": "江上寄严八",
            "content": "一春不见严夫子，底事城中不肯还？门外白鸥三万个，几\r\n时相对绿波间？"
        },
        {
            "title": "邹园十咏 桃蹊",
            "content": "繁花亦何言，人至迹愈显。\r\n因石自高下，缘源屡回转。\r\n莺啼阴久匝，雨霁苔犹浅。\r\n渔父欲问津，烟中闻鸡犬。"
        },
        {
            "title": "题东斋壁",
            "content": "林庐寄幽旷，墟落但烟霏。\r\n泽葵依废井，秋瓜生故篱。\r\n左右皆鹿场，水鸟终夜飞。\r\n我来岁云久，似与世相违。\r\n读书不闻道，聊复自娱嬉。\r\n浊酒虽不多，酌之亦忘饥。\r\n仲父虽云仁，树塞犹见非。\r\n小人固有分，俭陋乃其宜。\r\n原思坐鸣琴，允也百世师。"
        },
        {
            "title": "大雨书寓所壁",
            "content": "五月六月雨绵绵，东望黄浦水连天。\r\n小溪漫漫不可渡，高岸兀兀何由全。\r\n家童种荷已穿壁，野老捕鱼还满船。\r\n南邻少妇亦可恶，浊酒盈缸须见钱。"
        },
        {
            "title": "灌园",
            "content": "荒陂渺渺接连筒，葱叶青青芥叶红。\r\n不道虞卿著书手，白头衣食野人同。"
        },
        {
            "title": "门有车马行",
            "content": "主人堂上坐，门前车马来。\r\n车马一何广，远近生尘埃。\r\n好客不厌多，恶客何为乎？寄言主人道，结客毋草草。"
        },
        {
            "title": "送贺九成归浙东兼简王若水",
            "content": "贺老秋来忆鉴湖，荷花杨柳正扶疏。\r\n西过钱塘见王宰，东门今少种瓜图。"
        },
        {
            "title": "赋黄叶渔村",
            "content": "泽国西风霜树多，萧条茅屋倚江波。\r\n家人酒馔兼虾菜，野老衣裳杂芰荷。\r\n东海任公时问信，沧浪孺子亦来歌。\r\n白鸥亦有忘机意，清影相看奈尔何。"
        },
        {
            "title": "邹园十咏 濯清",
            "content": "潭自川上来，泓澄复奫沦。\r\n涵虚既皛皛，度远方粼粼。\r\n番番中林叟，长缨久埃尘。\r\n临风且浩歌，似念沧浪人。"
        },
        {
            "title": "和王叔善祀天妃有雪",
            "content": "酒正初传内府醪，南来河伯避行舠。\r\n百年祀事崇邦典，半夜神光出海涛。\r\n花散晓风纷烂熳，礼成春殿肃清高。\r\n圣躬端为苍生祷，不比乘槎汉使劳。"
        },
        {
            "title": "马益之邀陈子山应奉秦景容县尹江上看花二公",
            "content": "千株云锦照江沙，沙上青旗卖酒家。\r\n莫怪狂夫狂得彻，吴姬玉手好琵琶。\r\n\r\n【注释】：【原题】：\r\n马益之邀陈子山应奉秦景容县尹江上看花二公竹枝歌予亦\r\n作数首"
        },
        {
            "title": "送齐文韶归东阿",
            "content": "江上晴云晴复湿，落絮飞花满原隰。\r\n此时君扣主人门，七尺长身如鹄立。\r\n自言稷下旧诸生，奉命江南宰山邑。\r\n三年仕宦多变故，八口飘零少收拾。\r\n只今零落江海边，终日遑遑但忧悒。\r\n主人闻之不暇沐，握发出户遽延入。\r\n净扫南轩催下榻，更开西第同宴集。\r\n时余挟册依主人，升堂再拜还相揖。\r\n一时爱厚忘尔汝，况肯琐屑论阶级。\r\n朝向春园恣游衍，暮归雪案同温习。\r\n迩来倏忽将五载，岁月荏苒如呼吸。\r\n君居北海我南海，马牛之风岂相及。\r\n偶然相值若弟兄，信是前生有因袭。\r\n今晨忽言归故乡，主人错愕余惊惶。\r\n干戈未息多盗贼，霜露既降无衣裳。\r\n君言狐死尚首丘，况我先陇安能忘。\r\n闻君此语良可伤，欲留不留空断肠。\r\n殷勤劝尔一杯酒，明日思君江水长。"
        },
        {
            "title": "采石春望",
            "content": "夜泊青山渚，朝登采石矶。\r\n蜀雪应消尽，吴船犹未归。\r\n五湖花正落，三江莺乱飞。\r\n同行王主事，此日亦沾衣。"
        },
        {
            "title": "江南曲",
            "content": "江南好，流水中有鲤鱼与雁凫。\r\n汝出取鱼与雁凫，养我堂上姑。\r\n姑今年老，鸣声呜呜。\r\n声呜呜，良可哀。\r\n生而不能养，死当何时回？死而不回，呜呜良可哀。"
        },
        {
            "title": "傅岩操",
            "content": "日之将出兮，余趋乎筑之所。\r\n杵丁丁而不息兮，汗淫淫之如雨。\r\n日既入而始休兮，饭粗粝而不饱。\r\n呜呼其命兮，余何辞乎此苦。"
        },
        {
            "title": "送吴本立归吴门",
            "content": "九月气已肃，蟋蟀入床下。\r\n戺戺南来雁，寂历江上雨。\r\n伤哉远归人，斯时不遑处。\r\n岂惟怀乡里，茔域久蓁莽。\r\n樵苏无可禁，奠谒旷时序。\r\n长年抱忧感，鹔郁将谁语。\r\n兹行遂初志，况复念勤苦。\r\n勾吴不可见，迢迢望烟渚。"
        },
        {
            "title": "老夫（五首）",
            "content": "老夫避兵黄浦上，八月秋涛势逾壮。\r\n蛟龙变化不自谋，鲸鲵偃蹇还漂荡。\r\n舡中小儿惧且泣，妇女呕吐无人色。\r\n我独兀坐面向天，篙师疾呼更索钱。¤"
        },
        {
            "title": "归来",
            "content": "京国归来老更穷，短衣萧瑟怕秋风。\r\n不知饥饿填沟壑，日日吟哦江水东。"
        },
        {
            "title": "赠张鸣善",
            "content": "白帝城中客，清秋碧海旁。\r\n乾坤方汹汹，身世独遑遑。\r\n万里空形影，全家堕虎狼。\r\n悲歌三百首，一一断人肠。"
        },
        {
            "title": "海上书怀（丁酉岁作）",
            "content": "十年不见鹳鹅军，千里犹残犬彘群。\r\n涕泪每从天际老，檄书谁道日边闻。\r\n荆蛮战克心犹忍，淮寇平来地已分。\r\n莫怪腐儒东海上，时时哀怨动秋云。"
        },
        {
            "title": "观朱泽民所画山水有感",
            "content": "朱公画图爱者众，声价端如古人重。\r\n王卿巨公数见寻，往往闭门称腕痛。\r\n我时挟册游郡城，朱公爱我诗律精。\r\n时时沽酒留我宿，共听西窗风雨声。\r\n清晨起来忘洗盥，短衣飘萧临几案。\r\n太行中条眼底生，岩岫冥冥气凌乱。\r\n禹凿龙门疏洚水，根入黄河源不断。\r\n南及衡阳抵桂林，东入会稽连海岸。\r\n是中置我一亩宫，正如浮萍在江汉。\r\n溪流涴涴石齿齿，夹岸桃花途远迩。\r\n原头烟雾散鸡犬，屋里诗书杂童稚。\r\n扁舟远来知是谁，岂是昔日鸱夷皮？五湖翾菜殊可乐，千\r\n古功名何足奇。\r\n只今四十有三载，公竟不归画图在。\r\n世间好手岂易得，终日纷纷劳五彩。\r\n感时念旧心独苦，况我头颅白如许。\r\n呼儿卷却不忍看，白发高堂泪如雨。"
        },
        {
            "title": "己未九日对菊大醉戏作四首（洪武十二年）",
            "content": "只今何处无黄菊，醉着茅茨有几人？贤妇稍能知此意，杀\r\n鸡为黍莫辞贫"
        },
        {
            "title": "王若水为画秋江众禽图",
            "content": "钱唐王宰心思长，欲与造化争毫芒。\r\n下笔百鸟相趋跄，前身岂是孤凤凰。\r\n江头芙蓉花正开，花下细浪亦萦回。\r\n敔鹅贴贴天际来，雄雌相随气和谐。\r\n一双鸳鸯睡沙尾，野凫翩翩唼菰米。\r\n群鸥争浴故未已，倾落枯荷叶中水。\r\n鹡鸰飞飞多急难，雎鸠意度诚幽闲。\r\n乃知良工有深意，不在丹青形似间。\r\n姑苏台前秋气孤，五羊城下烟疏疏。\r\n此时此景真相似，独少扁舟归钓鱼。\r\n宰也只今成老夫，爱我不辞为此图。\r\n我今亲老无可养，慎勿重添反哺乌。"
        },
        {
            "title": "题赵王夜宴图",
            "content": "玉户金缸夜未央，邯郸宫里奏丝簧。\r\n郑姬已醉韩姬倦，谁拂君王白象床。"
        },
        {
            "title": "短歌行",
            "content": "昨日旧谷没，今日新谷升。\r\n壮年不肯住，衰年日凭凌。\r\n日月行于天，江河行于海。\r\n海水不复回，日月肯相待？日月不相待，自古皆死亡。\r\n死亡不能免，安有却老方。\r\n仙人郑伯侨，于今在何方？尔骨苟未朽，蝼蚁生肝肠。\r\n独有令名士，可以慰情伤。"
        },
        {
            "title": "春日溪上谩书",
            "content": "白发何烦试鹖冠，清江久欲把渔竿。\r\n涓涓浊酒须成醉，袅袅晴花已倦看。\r\n不忍燕莺频往复，且留鸥鹭与盘桓。\r\n东家野老浑知我，日日相过却自欢。"
        },
        {
            "title": "野航为范子俊赋",
            "content": "一舸夷犹野水边，渚禽沙鸟各纷然。\r\n幽花满棹初维岸，春水连堤忽上天。\r\n世上风波终未已，江南烟雨正堪眠。\r\n他日匏尊留我饮，更凭孤鹤问坡仙。"
        },
        {
            "title": "浦上木芙蓉盛开约黄鹤山人共观",
            "content": "江浦芙蓉色正深，清霜点染更沉沉。\r\n孤舟向日曾亲见，短褐于今欲远寻。\r\n已拟携樽同野客，不妨展席对沙禽。\r\n明年臂痛应全愈，移遍东园野木阴。"
        },
        {
            "title": "古意（二十首）",
            "content": "蓐食出门去，惨惨践严霜。\r\n问子将何之，千里赴洛阳。\r\n洛阳有剧孟，任侠世称强。\r\n我愿从之游，气势相颉颃。\r\n路逢二三子，被服儒衣裳。\r\n少长各有礼，讲诵麋鹿常中心忽爱慕，与彼遂相忘。¤"
        },
        {
            "title": "古意（二十首）",
            "content": "楚人好鱼目，越人荐明珠。\r\n一日三至门，主人行徐徐。\r\n相见才一言，薄送下前除。\r\n洛阳苏季子，黄金满后车。\r\n邹轲诵尧舜，白首走道途。¤"
        },
        {
            "title": "无题（五首）",
            "content": "门外青青草，今年更觉深。\r\n前时玉钗堕，侍婢不能寻。"
        },
        {
            "title": "大醉后率尔（三首）〗",
            "content": "白头儒生何所作，独把尘编海边坐。\r\n上书格君事已晚，杀贼救民力尤懦。\r\n四十无闻五十来，不如牛马空长大。¤"
        },
        {
            "title": "邹园十咏 钓矶",
            "content": "白石自团团，春流亦漾漾。\r\n闲沤两边至，轻丝风外扬。\r\n既寡羡鱼情，还闻濯缨唱。\r\n嗟彼磻上翁，投竿复何向？"
        },
        {
            "title": "江上寄书",
            "content": "湘南估客发西津，东入姑苏花正春。\r\n独有相思数行字，欲从江海问情人。"
        },
        {
            "title": "镜中梅",
            "content": "的砾孤芳野水滨，折来应是晓妆人。\r\n瑶池风暖香初散，银汉春回迹未真。\r\n奔月定知犹有影，凌波却喜不生尘。\r\n绿毛么凤无栖处，来往兰房不厌频。"
        },
        {
            "title": "闲步（二首）",
            "content": "半雨半晴天气，半开半落山花。\r\n半醉半醒游客，半村半郭人家。"
        },
        {
            "title": "古意（二十首）",
            "content": "翩翩为学士，冠带自成群。\r\n朝去莫来归，终岁常辛勤。\r\n盈盈发春葩，烨烨竞芳辰。\r\n飘风倏然来，零落成埃尘。\r\n黄鹄游四海，日暮集仑仑。\r\n愿言息尔驾，还居守蓬门。¤"
        },
        {
            "title": "无题（五首）",
            "content": "月落长门去，千门夜色浓。\r\n梦间无限乐，不道在宫中。"
        },
        {
            "title": "复出西郊",
            "content": "步出城西门，春岸多流水。\r\n戺戺沙雁去，茷々江云起。\r\n居民亦何事，南亩将耘耔。\r\n提携汀沙际，吴语烟雾里。\r\n自予离兵燹，廿载劳转徙。\r\n归来展游眺，泫然怀我里。\r\n余年幸有待，萑菅终可理。"
        },
        {
            "title": "游会稽山",
            "content": "山实杨州镇，人逾浙水来。\r\n禹功县白日，秦刻卧苍苔。\r\n龙起梅梁去，神游石洞开。\r\n明朝有余兴，更上越王台。"
        },
        {
            "title": "邹园十咏 鱼渊",
            "content": "幽壑湛虚静，众远来归。\r\n游泳方自得，沉潜亦其宜。\r\n既无网罟忧，荇菜复参差。\r\n辟彼翔集鸟，悠然竟何疑。"
        },
        {
            "title": "兵后大醉陶与权宅丙申九日也",
            "content": "酒到愁肠味颇醇，花因白发更精神。\r\n儿童休笑灯前舞，老子今存死后身。\r\n何处江湖为乐土，谁家门户有闲人？多情独有陶征士，醉\r\n过清秋不厌频。"
        },
        {
            "title": "王仙人远过",
            "content": "闻道神仙侣，来寻野客园。\r\n谈玄终未悟，对酒且忘言。\r\n接树朱樱密，缘坡紫笋繁。\r\n醉余春水上，坐听白鸥喧。"
        },
        {
            "title": "闻诛孛罗帖木儿（乙巳十月）",
            "content": "国步虽微蹇，天心自可稽。\r\n爪牙翻噬啖，宗社欲颠挤。\r\n蔽日朱旗入，连郊铁骑嘶。\r\n紫垣通猰貐，玉座接鲸鲵。\r\n圣哲元无惑，晨昏且暂携。\r\n济河声杳杳，幽蓟色凄凄。\r\n密诏亲传罢，中军气欲迷。\r\n登坛惟慷慨，抚剑亦悲凄。\r\n敌忾心逾切，勤王力自齐。\r\n义声驱海岳，直气决云霓。\r\n减灶秋烟薄，吹笳夜月低。\r\n指麾容草草，进退合祈祈。\r\n忌器非忘鼠，忧苗更惜稊。\r\n逆徒从剪伐，元恶待屠刲。\r\n肘腋能无意，神灵况夹批。\r\n吕侯初受命，董卓已燃脐。\r\n云雨苏烦热，江河濯障堤。\r\n万方深慰望，九庙实安栖。\r\n天阙归龙种，云山识马蹄。\r\n问安纡玉趾，视膳入金闺。\r\n膝下欢仍旧，中宫乐未睽。\r\n清秋多宴会，仙仗日东西。\r\n宫女花垂鬓，都人酒满捭。\r\n里闾闻笑语，灯火杂孩提。\r\n白日依中道，青春入故畦。\r\n远人来服食，绝域尽航梯。\r\n世祖功如在，今王敬日跻。\r\n鼎彝铭将相，衽席措黔黎。\r\n淮海休波浪，湖湘尚鼓鼙。\r\n既闻诛柙虎，莫自学醯鸡。\r\n桀逆忘身首，忠贤荷璧圭。\r\n休同隗嚣辈，终误一丸泥。"
        },
        {
            "title": "古意（二十首）",
            "content": "关中论功业，相国称发踪。\r\n一朝清苑地，廷尉忽相逢。\r\n免冠且徒跣，局促如儿童。\r\n陆生虽竖儒，进退颇从容。¤"
        },
        {
            "title": "新治圃成",
            "content": "隙壤所自治，剪刜去茏茸。\r\n幸无棼秽杂，况此清泉涌。\r\n灌滋竟朝夕，勾萌各森耸。\r\n青蒲已弥泽，黄瓜方卧陇。\r\n春菁向堪把，秋梨日应重。\r\n自余通宦籍，职事劳纷冗。\r\n禄食虽云美，私心恒自恐。\r\n归来得萧茅，采撷聊自奉。\r\n且遂丘园乐，永谢承明宠。"
        },
        {
            "title": "治亭寓目",
            "content": "百尺孤亭落照间，六朝遗迹草斑斑。\r\n荣华有尽英雄去，江水无穷鸥鹭闲。\r\n商女晚来犹自唱，行人春尽不知还。\r\n故园遥在三江外，烟树微茫独倚阑。"
        },
        {
            "title": "马益之邀陈子山应奉秦景容县尹江上看花二公",
            "content": "吴姬玉手好琵琶，少小声名到处夸。\r\n但使主人能爱客，年年来此看江花。\r\n\r\n【注释】：【原题】：\r\n马益之邀陈子山应奉秦景容县尹江上看花二公竹枝歌予亦\r\n作数首"
        },
        {
            "title": "题吴宫衰柳图",
            "content": "远岸依依落日明，吴王醉处少人行。\r\n多情独有垂杨树，犹送深宫夜雨声。"
        },
        {
            "title": "马益之邀陈子山应奉秦景容县尹江上看花二公",
            "content": "黄家渡西多好春，黄家渡上酒能醇。\r\n看花吃酒唱歌去，如此风流有几人。\r\n\r\n【注释】：【原题】：\r\n马益之邀陈子山应奉秦景容县尹江上看花二公竹枝歌予亦\r\n作数首"
        },
        {
            "title": "夜至瓜洲",
            "content": "瓜洲人家灯火微，瓜洲波上行人希敲门买得双清酒，船在\r\n西陵逆浪归。"
        },
        {
            "title": "横溪寓所",
            "content": "高林深竹气冥冥，野色波光更满停草阁雨晴鸣翡翠，花畦\r\n风暖入蜻蜓。\r\n书成已与山公绝，赋就惟教阿买听。\r\n犹未忘情是杯酒，尚烦邻里致盆瓶。"
        },
        {
            "title": "观沙鸥",
            "content": "门外群鸥我所知，终朝相见不相离。\r\n借尔桥东杨柳岸，明年春日更添儿。"
        },
        {
            "title": "怀王生",
            "content": "王生本静者，郡邑少经过。\r\n家住清江曲，春来白鸟多。\r\n亲庖余酒肉，官赋入菱荷。\r\n岁莫兼相忆，临流独咏歌。"
        },
        {
            "title": "遣怀",
            "content": "白发三江一腐儒，长年耽酒不耽书。\r\n偶逢世乱无生计，落日烟中自把锄。"
        },
        {
            "title": "丙申岁书怀",
            "content": "素书犹在箧，白发忽盈簪。\r\n空费千金学，何尝一称心。\r\n呼鸡秋岸远，饮犊夜江深。\r\n欲问三迁术，陶朱不可寻。"
        },
        {
            "title": "老夫（五首）",
            "content": "老夫避兵三江口，江中夜夜蛟龙吼。\r\n砉然一声脑欲裂，千尺长堤忽如走。\r\n须臾海门风雨来，江水震荡如奔雷。\r\n同行百舡半沉溺，无力救之空叹息。¤"
        },
        {
            "title": "南京口号（五首）",
            "content": "君王观阙倚天开，画出金山复壮哉。\r\n率土再瞻龙虎气，高台还见凤凰来。"
        },
        {
            "title": "登虎溪阁",
            "content": "秋深时节雨霏霏，独坐江楼看雁飞。\r\n烟火数家山郭晚，蓬樯几处野航归。\r\n谋生计画人皆笑，投老乡关事已非。\r\n闻道淮南新易将，江湖此日亦沾衣。"
        },
        {
            "title": "芳树",
            "content": "芳树生后园，棘生芳树傍。\r\n虫来啮树根，终也被棘伤。\r\n棘伤虫即死，树叶自芬芳。\r\n忠贤在君侧，四夷敢陆梁？不独君与臣，亦有弟与兄。\r\n兄弟宜相近，不宜远相忘。\r\n相忘亦何难，外侮不可当。\r\n君看《芳树》辞，辞短义则长。"
        },
        {
            "title": "朝天宫观方道士所画三山图（三首）",
            "content": "巨鱼出没浪波腥，东望三山路杳冥。\r\n安得秦皇射蛟手，为操强弩下沧溟。"
        },
        {
            "title": "老夫（五首）",
            "content": "老夫避兵荒山侧，三日无食在荆棘。\r\n鞋袜破尽皮肉碎，血被两踵行不得。\r\n于时瘦妻实卧病，十声呼之一声应。\r\n夜深困绝倚枯树，逐魂啼来雨如注。¤"
        },
        {
            "title": "次方明谦指挥海上筑城韵（二首）",
            "content": "城堞遥连北斗斜，岛夷从此识中华。\r\n诸侯幕府多春酒，上将歌谣杂暮笳。\r\n别去几时还下榻，兴来何日欲乘楂。\r\n为报安期头白尽，更烦重觅枣如瓜。¤"
        },
        {
            "title": "题陶九成南村草堂",
            "content": "多士方见材，斯人乃梧雰。\r\n秉心自超越，当时识趋舍。\r\n迢迢溪南村，流水亦清写。\r\n草木发深润，里俗况淳雅。\r\n於焉事结构，面势临旷野。\r\n分明治畦町，日夕供灌洒。\r\n秋菰已堪煮，春菘行可谢。\r\n子真久在谷，幼安去诸夏。\r\n嚣杂既云远，忧患兹为寡。\r\n愿谢鸾鹄侣，从君鸡豚社。"
        },
        {
            "title": "立春日饮任氏西园",
            "content": "把钓归东海，开筵近北台。\r\n千林残雪尽，万里好春回。\r\n中散调琴坐，山公待酒来。\r\n更须花满树，终日此衔杯。"
        },
        {
            "title": "紫骝马",
            "content": "君骑紫骝马，远上燕山去。\r\n老母倚门啼，泪湿门前路。\r\n泪亦何时干，马去无回步。\r\n前月附书还，置身在郎署。\r\n月赐既已多，取得尚书女。\r\n身荣自可乐，母死无人顾。\r\n多谢邻里人，将钱治坟墓。"
        },
        {
            "title": "古意（二十首）",
            "content": "李斯游洛阳，名遂身亦危。\r\n一人具五刑，于古岂有之。\r\n呼儿语黄犬，相顾涕交颐。\r\n斯时夏黄公，商山方采芝。¤"
        },
        {
            "title": "寄顾文昭",
            "content": "最忆顾家池水湄，千株苔石坐题诗。\r\n如今又是三年别，白发萧萧只怕垂。"
        },
        {
            "title": "闻山东消息三首",
            "content": "纵道三东柱石倾，华夷黎庶不须惊。\r\n张皇国势如平日，詹事新来总父兵。"
        },
        {
            "title": "泗上书怀",
            "content": "为客山川远，封侯岁月迟。\r\n后生方尔汝，吾辈复驱驰。\r\n岂是逢迎倦，深知气力衰。\r\n还将归老意，先报白鸥知。"
        },
        {
            "title": "马益之邀陈子山应奉秦景容县尹江上看花二公",
            "content": "水上花枝日日开，行人头白不能来。\r\n请看门外东流水，流向沧溟更不回。\r\n\r\n【注释】：【原题】：\r\n马益之邀陈子山应奉秦景容县尹江上看花二公竹枝歌予亦\r\n作数首"
        },
        {
            "title": "新除监察御史辞贯泾别业",
            "content": "侧席念贤俊，旁求逮凡鄙。\r\n谬当南宫荐，重此柏台委。\r\n命严孰敢后，中夜去田里。\r\n邻友赠予迈，切切语未已。\r\n妻孥独无言，挥泪但相视。\r\n于时十月交，悲风日夜起。\r\n轻舟溯极浦，琴瑟向枯苇。\r\n惊凫乱沙曲，孤兽嗥荒市。\r\n回首望旧庐，烟雾空迤逦。\r\n抚膺独长叹，胡为乃至此！顾予久纵诞，远迹随鹿豕。\r\n及兹年已迈，精气固销毁。\r\n趋事深为难，速戾将在是。\r\n皇恩倘嘉惠，还归卧江水。"
        },
        {
            "title": "闲步（二首）",
            "content": "春园偶尔独往，晚径萧然自还。\r\n芳草烟中冉冉，落花风外斑斑。"
        },
        {
            "title": "答礼部江主事渐",
            "content": "谷鸟嘤其鸣，求友声亦屡。\r\n况生烝民间，岂不念朋助。\r\n齐鲁久咨访，梁宋亦驰骛。\r\n末路值伊人，欢然乐平素。\r\n文既义驯雅，操存复贞固。\r\n辅仁将在斯，有挟非所虑。\r\n欣然得嘉会，终叹少暇豫。\r\n尔赞宗伯礼，予牵中台务。\r\n俱限清切地，日夕徒思慕。\r\n兹辰委篇什，衷情极披露。\r\n绸缪卜邻意，委曲耕稼诉。\r\n靖节休官辞，安仁归田赋。\r\n二子不可见，千载同轨度。\r\n嗟予甚蹇劣，岂复希高步。\r\n聊伸菲薄意，用答贤俊顾。\r\n东归果能遂，林庐得依附。\r\n杉榆辉映带，鸡犬互来去。\r\n开园每赏新，散帙共温故。\r\n兹意幸勉旃，岁久恐迟暮。"
        },
        {
            "title": "寄三江王六秀才",
            "content": "沧洲荷屋晚秋时，橘柚青黄满户垂。\r\n安得扁舟趁潮去，醉看江雨散轻丝。"
        },
        {
            "title": "古意（二十首）",
            "content": "茫茫古人中，我爱原子思。\r\n食粟岂云饱，衣裘岂应时。\r\n憔悴衡门下，弹琴唱逸诗。\r\n大夫适何来，驷马行。\r\n入门即长叹，念子病何危。\r\n贫病固不同，发言忽若斯。\r\n谁为同门生，白首不见知。¤"
        },
        {
            "title": "古意（二十首）",
            "content": "朝坐高堂上，白饭鲤鱼羹。\r\n暮归高堂上，华烛送清觯况有四海人，相爱如弟兄。\r\n弹琴析疑义，欢乐各有情。\r\n以兹度一世，聊重不为轻。\r\n不学狂图子，空山望长生。¤"
        },
        {
            "title": "游子吟",
            "content": "游子行万里，母心亦如之。\r\n陆行有虎豹，水行有蛟螭。\r\n盗贼凌寡弱，风露乘寒饥。\r\n谁云高堂安，中有万险危。\r\n寄言里中子，亲在勿远离。"
        },
        {
            "title": "淮西夜坐",
            "content": "萧萧风雨满关河，酒尽西楼听雁过。\r\n莫怪行人白头尽，异乡秋色不胜多。"
        },
        {
            "title": "新得谿上茅屋",
            "content": "食肉贱糠核，饥人安敢辞。\r\n狐貉轻短褐，寒士为固奇。\r\n自予遭世故，举室尽流离。\r\n东临沧海岸，北度三江湄。\r\n蛟螭时作横，鲸鼍屡见欺。\r\n展转及衰暮，始见此门楣。\r\n徒壁类司马，上漏似原思。\r\n既无陈平席，岂有董生幔覆篑或成墙，编苇聊当篱。\r\n迢迢白沙冈，当户势逶迤。\r\n遥遥秋浦波，临轩散涟漪。\r\n翻蜚野鸟群，参差灌木枝。\r\n赋此平生意，庶为百世规。\r\n湫隘诚可哂，欣幸方在兹。"
        },
        {
            "title": "赋许思敬真率朝",
            "content": "邃古之初，民性质朴。\r\n不侈不靡，燔黍捭豚。\r\n汗尊抔饮，取足而已。\r\n淳风既漓，日趋于卑。\r\n如彼流水，食必方丈。\r\n器必雕镂，荡然无纪。\r\n其或不然，是有后言。\r\n争笑迭毁，洛河之南。\r\n大贤是居，思整其圮。\r\n倡为真率，以究其源。\r\n以窒其委，真则无伪。\r\n率则易成，亦克为礼。\r\n惟许敬氏，恭俭和易。\r\n深用仰止，大书于家。\r\n朝夕是瞻，庶蹈其轨。\r\n悠悠之徒，既沾既濡。\r\n曾不知此，草木无章。\r\n发为声诗，敬赞德美。"
        },
        {
            "title": "客中除夜",
            "content": "今夕为何夕，他乡说故乡。\r\n看人儿女大，为客岁年长。\r\n戎马无休歇，关山正渺茫。\r\n一杯椒叶酒，未敌泪千行。"
        },
        {
            "title": "城西送邓生",
            "content": "千山风雪正霏霏，君去金陵几日归。\r\n凤凰台上还吹笛，东望沧溟泪满衣。"
        },
        {
            "title": "置酒",
            "content": "今日非昨日，置酒衡门前。\r\n林花发光彩，飞鸟亦翩翩。\r\n弱女时往来，小儿诵诗篇。\r\n细君亦不恶，中馈能周旋。\r\n春荪前后至，炮鳖味亦鲜。\r\n自我来此居，倏尔已三年。\r\n终岁不能安，忧患相缠牵。\r\n乃今得此乐，岂复为偶然。\r\n壶尽汝当沽，醉来我自眠。"
        },
        {
            "title": "书北山精舍壁",
            "content": "夙昔慕幽旷，中年值奔走。\r\n及兹始知返，顾已成皓首。\r\n兹为山水选，风气固深厚。\r\n崒嵂皆巘崿，绵邈尽林薮。\r\n清泉泻幽磴，白雪被层阜。\r\n既多缁素流，况有耕钓叟。\r\n初心已云协，雅言得兼受。\r\n始来疏梅堕，复此山樱剖。\r\n庶几去日迟，谁谓行当久。\r\n挥手谢朋侣，吾将寄衰朽。"
        },
        {
            "title": "古意（二十首）",
            "content": "文皇好直言，容受无留停。\r\n郑公在当时，颇得谏诤名。\r\n□称田舍翁，千载伤我情。\r\n婴鳞固为难，回天亦非轻。\r\n先人有薄田，归与长沮耕。¤"
        },
        {
            "title": "费夫人",
            "content": "官军应贼着红巾，苗獠来时更不仁。\r\n若道南州无节妇，请看东海费夫人。"
        },
        {
            "title": "送曹生从师",
            "content": "白沙入泥沙自黑，蓬生麻中岂不直。\r\n生子当置邹鲁间，礼义薰陶易成德。\r\n三江雪花没马牛，曹生扣门言远游。\r\n天地苦寒子何往，负笈从师清泖头。\r\n鲁君为儒我所知，规矩进退无差池。\r\n座中弟子十余辈，森森玉立多容仪。\r\n子往拜之听教诲，师严友亲各从类。\r\n一篑为山古所闻，百川与海终相会。\r\n他时还乡拜庭闱，百年门户顿光辉。\r\n里中父老皆称叹，胜似苏家相国归。"
        },
        {
            "title": "诸公携酒苏台饯别醉归海上作此奉谢",
            "content": "吴王洲上百花开，花下人人劝酒杯。\r\n醉卧春江三百里，不知月过海门来。"
        },
        {
            "title": "荒园",
            "content": "莽莽荒园，阴阴雾霾。\r\n剃以灌木，带以蒿莱。\r\n鼷鼠踸踔，鸱鸮啸哀。\r\n中有一士，憔悴形海三世不显，终身无媒。\r\n冠裳绽裂，毛发毰毸。\r\n食无余糁，室有浮埃。\r\n朝餐井李，夕荫园枝。\r\n奚有琴册，咏歌喧豗。\r\n亦有流泉，载沿载洄。\r\n岂不辛苦，聊用徘徊。\r\n昊天赋命，如彼之材。\r\n卑不可抗，高其能摧。\r\n贵贱贤愚，孰能迁推？尼父天纵，回亦奇才。\r\n厄陈屡空，曾无叹嗟。\r\n明明圣轨，烈烈高怀。\r\n景行先哲，敢不钦哉。"
        },
        {
            "title": "古意（二十首）",
            "content": "登高望八荒，未见不死人。\r\n徒看后来冢，累累伤我神。\r\n伯侨与安期，于今亦不存。\r\n如何学仙侣，服食正纷纾独羡颜氏子，陋巷以为仁。¤"
        },
        {
            "title": "邹园十咏 柳堤",
            "content": "柔条被晴莎，密阴覆芳杜。\r\n逶迤起沙际，寂寞连水浒。\r\n鸥眠雨未歇，莺叫烟初曙。\r\n还将竹竿去，从尔钓春渚。"
        },
        {
            "title": "赋得绿珠",
            "content": "于越山水秀，自古有名娃。\r\n绿珠虽后来，声名天下夸。\r\n明珠动盈斛，轻绡亦论车。\r\n众人不能得，独向石崇家。\r\n名园临紫陌，高楼隐丹霞。\r\n文犀饰窗槛，白玉缀檐牙。\r\n为乐未及终，奇祸忽来加。\r\n厚意何可忘，微命何足多。\r\n委身泥沙际，终令后世嗟。\r\n殷女曾灭国，周褒亦乱华。\r\n古人已如此，今人将奈何。\r\n犹胜中郎女，清泪湿悲笳。"
        },
        {
            "title": "新月",
            "content": "既从碧云上，复傍绮窗移。\r\n愿得长如此，教人学画眉。"
        },
        {
            "title": "李陵泣别图",
            "content": "上林木落雁南飞，万里萧条使节归。\r\n犹有交情两行泪，西风吹上汉臣衣。"
        },
        {
            "title": "寄家书",
            "content": "白发时时脱，青山处处同。\r\n人行千里外，书到五湖东。"
        },
        {
            "title": "沙边",
            "content": "沙边细路少人行，只有闲花树树明。\r\n水阁经春尘自满，风帘终日鸟争鸣。\r\n躬耕岂愿将军顾，肥遁聊成处士名。\r\n白鹭晴烟满平野，老夫于此最关情。"
        },
        {
            "title": "远客",
            "content": "野客频经雨，深林独闭门。\r\n故人俱杀戮，稚子共朝昏。\r\n城郭无归路，江湖有断魂。\r\n夜寒灯焰短，呜咽对残樽。"
        },
        {
            "title": "早出田所",
            "content": "愧无经济术，徒有茂异名。\r\n行游三十年，不见有所成。\r\n归来得荒地，僶俛始学耕。\r\n方春多云气，甘雨亦时行。\r\n大泽含澄澜，沟浍皆满盈。\r\n清晨出门去，路与烟雾并。\r\n庶几望秋实，敢怀勤苦情。\r\n日午有浊醪，挥汗且复倾。"
        },
        {
            "title": "过杨右丞墓",
            "content": "铁骑千群下九江，将军才气古无双。\r\n誓倾淮海鲸鲵窟，痛洗东南礼义邦。\r\n关羽不防吴寇入，费幰终惑魏人降。\r\n腐儒忧国思家泪，独向西风洒石缸。"
        },
        {
            "title": "扬州逢李十二衍（二首）",
            "content": "与子相逢俱少年，东吴城郭酒如川。\r\n如今白发知多少，风雨扬州共被眠。"
        },
        {
            "title": "送任李二高士归越",
            "content": "老去任公子，重来李少君。\r\n仙凡初不远，江海自离群。\r\n水绕吴宫树，山连禹穴云。\r\n汀洲有长笛，日暮不堪闻。"
        },
        {
            "title": "大醉后率尔（三首）〗",
            "content": "身是江南儒家子，十五学经二十史。\r\n低回欲得圣贤心，浩荡更觅先儒旨。\r\n当时自谓才可重，岂料中年人不用。\r\n白头总得溪上田，手脚生疏不能种。¤"
        },
        {
            "title": "渭滨操",
            "content": "渭之岸盘盘兮，其流汤汤。\r\n我居其下兮，于今几霜？朝饮其水兮，莫食其鲤与鲂。\r\n我日斯迈兮，于余心以何伤。"
        },
        {
            "title": "归来",
            "content": "淮甸西风送客归，江潭落木正飞飞。\r\n屋边鹳鹤鸣高垤，道上狐狸笑弊衣。\r\n濯足每嫌秋岸冷，摊书还趁夕光微。\r\n倦游季子真相似，独有贤妻肯下机。"
        },
        {
            "title": "龙江夜行",
            "content": "细雨过江头，孤篷夜未休。\r\n归心与烟浪，相逐下扬州。"
        },
        {
            "title": "郭外寄王录事",
            "content": "白鸥黄鸟动春声，绿树清波称晚晴。\r\n何用城中走尘土，只消江上过清明。\r\n深村浊酒还堪醉，野老狂歌亦有情。\r\n寄语东门王录事，底须辛苦过平生。"
        },
        {
            "title": "江上（二首）",
            "content": "日暮江风急，江花水上飞。\r\n吴船三十丈，载得夕阳归。"
        },
        {
            "title": "访张道士题壁",
            "content": "道士门前春日温，千重碧草睡鹅群。\r\n山风忽送桃花雨，湿遍床头白练裙。"
        },
        {
            "title": "饮马氏东园",
            "content": "乌衣东苑内，春色正芳菲。\r\n上客调诗律，佳人试舞衣。\r\n夭桃连雨发，鹦鹉入帘飞。\r\n况是多春酒，厌厌夜不归。"
        },
        {
            "title": "新柳",
            "content": "浅色初含雨，轻阴未过池。\r\n黄昏画楼畔，最是断肠时。"
        },
        {
            "title": "观王生所藏王维画",
            "content": "右丞小景树参差，我有林塘实似之。\r\n日日欲归还蹭蹬，时时借看解愁思。\r\n恨无黄鹄高飞去，独奈沙鸥静不移。\r\n明日江头候春水，典衣沽酒待篙师。"
        },
        {
            "title": "无题（五首）",
            "content": "春衣裁剪罢，密叶间秾花。\r\n缝到鸳鸯处，行行线脚斜。"
        },
        {
            "title": "陪郑明德倪元镇游天平山四首",
            "content": "郑监风流老不衰，倪宽头白更应痴。\r\n吴越英雄已泥土，欲从江海问西施。"
        },
        {
            "title": "题吴王内凉图",
            "content": "微月斜侵响歊廊，芙蓉清气满金塘。\r\n鸳鸯只傍阑干宿，也爱君王水殿凉。"
        },
        {
            "title": "赋得泰伯庙送倪元镇",
            "content": "剪商肇基迹，传季思逮圣。\r\n兄弟逃荆蛮，让德一何盛。\r\n千家聿来从，勾吴始开境。\r\n遥遥至裔孙，欲大心逾骋。\r\n深宫贮妖丽，高台瞰遐迥。\r\n既拒伍胥忠，还甘太宰佞。\r\n邻邦树仇怨，上国肆争竞。\r\n社稷终变迁，轩楹独完正。\r\n相传在闾里，洒扫改严净。\r\n岁时具牡醴，歌舞劳送迎。\r\n楚鬼久无食，越魄谁将籥。\r\n强暴有湮晦，圣哲无终竟。\r\n於焉送将归，舟舻得依并。\r\n是时春气和，氤氲满芳径。\r\n渚花动幽彩，汀莆发深靘。\r\n江水去不息，烟霞日将暝。\r\n敛衣拜阶下，怀哉起孤咏。"
        },
        {
            "title": "马益之邀陈子山应奉秦景容县尹江上看花二公",
            "content": "寒食清明正好春，看花须着少年人。\r\n少年看花花自喜，白发看花花亦嗔。\r\n\r\n【注释】：【原题】：\r\n马益之邀陈子山应奉秦景容县尹江上看花二公竹枝歌予亦\r\n作数首"
        },
        {
            "title": "马益之邀陈子山应奉秦景容县尹江上看花二公",
            "content": "寄语看花江上人，清明时节好来频。\r\n清明节后多风雨，风雨颠狂恼杀人。\r\n\r\n【注释】：【原题】：\r\n马益之邀陈子山应奉秦景容县尹江上看花二公竹枝歌予亦\r\n作数首"
        },
        {
            "title": "得马叟书作此远寄",
            "content": "洛阳马叟世称贤，童稚相看四十年。\r\n只道诗名传宇内，宁知酒债满江边。\r\n蓬蒿久没扬雄宅，虾菜聊随范蠡船。\r\n此日将书付归雁，不胜清泪湿吴笺。"
        },
        {
            "title": "扬州逢李十二衍（二首）",
            "content": "最忆东家《水调》声，花前檀板杂流莺。\r\n此时我醉君犹醒，舞到梧桐白露生。"
        },
        {
            "title": "独漉篇",
            "content": "仰天天无穷，俯地地无垠。\r\n天地自无尽，谁为百年人？百年之中，人复能几。\r\n汝不成人，忧我父母。"
        },
        {
            "title": "江上（二首）",
            "content": "山下旌旗闪闪，江边杨柳依依。\r\n骑马将军远戍，吹笛渔翁醉归。"
        },
        {
            "title": "日莫即事",
            "content": "茅屋秋来破不胜，野云沙树自层层。\r\n老夫生理今抛废，日日江潭去采菱。"
        },
        {
            "title": "江上送高文起夫分韵得暮字",
            "content": "青春送客黄家渡，千里汀洲带芳树。\r\n烟中历历白鸟来，日晏翩翩彩舟去。\r\n主人置酒江上屋，远客哦诗水边路。\r\n明朝花落更思君，海东月上青山暮。"
        },
        {
            "title": "古意（二十首）",
            "content": "秦师困邯郸，赵氏旦夕危。\r\n鲁连山中来，排患在重围。\r\n折冲不复言，辞金忽焉归。\r\n清风映东夏，千载以为奇。\r\n我思邹孟氏，处世一何宜。\r\n被发虽可救，闭户终可为。\r\n斯言足明训，贤独未之思。¤"
        },
        {
            "title": "陪郑明德倪元镇游天平山四首",
            "content": "高台千尺对层峦，只许吴王醉里看。\r\n山色不随勾践去，游人还得倚阑干。"
        },
        {
            "title": "京师归别业",
            "content": "郊园草已遍，杂卉驻余春。\r\n游丝牵木杪，孤莺鸣水滨。\r\n羁人怀旧居，日夕自伤神。\r\n遥遥千里途，岂复念苦辛。\r\n欣然入场圃，儿女各来亲。\r\n当轩释负檐，拂去衣上尘。\r\n老夫行役久，归来志复伸。\r\n陶潜爱清风，张生思故莼。\r\n援笔为此诗，示我邻里人。"
        },
        {
            "title": "江上逢郑老",
            "content": "郑老形容今已衰，江头相见涕涟洏。\r\n自说琴书零落尽，独余吹笛似桓伊。"
        },
        {
            "title": "江上（二首）",
            "content": "野屋藏春树，江堤倚暮花。\r\n买鱼留楚客，沽酒问吴娃。"
        },
        {
            "title": "重过黄渡有感",
            "content": "马家宅畔无乔木，徐氏门前芳草多。\r\n留得白头渔父在，年年长笛送沧波。"
        },
        {
            "title": "老夫（五首）",
            "content": "老夫避兵三泖边，泖水阔绝无人烟。\r\n恶风三日天正黑，湿云臭雾相盘旋。\r\n草头飞虫啮人肉，更有青蛇口尤毒。\r\n小儿无知恣奔走，我欲近前捉其手。¤"
        },
        {
            "title": "乡友携酒至舍下",
            "content": "野老何所将，春醪及园蔬。\r\n遥遥适我舍，相与为欢娱。\r\n上谈羲皇际，下逮唐与虞。\r\n秦汉无足论，且复话樵渔。\r\n樵渔虽微贱，颇似淳古初。\r\n戒之勿易言，相顾但嗟吁。\r\n且尽一日乐，焉能念其余。"
        },
        {
            "title": "久雨",
            "content": "荒村处处闻流水，草阁时时自掩扉。\r\n庭树叶深沙鸟宿，野藤花退蜜蜂希只将书卷消长夏，更倚\r\n渔舟送落晖。\r\n天意未教戎马息，老夫漂泊敢言归。"
        },
        {
            "title": "浦口竹枝",
            "content": "浦上荷花生紫烟，吴姬酒肆近人船。\r\n更将荷叶包鱼蟹，老死江南不怨天。"
        },
        {
            "title": "京师归至丹阳逢侯生大醉",
            "content": "白下西风吹夜凉，五湖秋草着微霜。\r\n千家砧杵初凌乱，独客关山正渺茫。\r\n归去定应残腊尽，飘零犹幸此身强。\r\n丹阳郭里盈樽酒，且为侯芭发醉狂。"
        },
        {
            "title": "古意（二十首）",
            "content": "八弦何茫茫，千里复万里。\r\n六马方骄悍，踸踔终未已。\r\n东临碣石岸，西涉流沙水。\r\n炎州气辉赫，幽谷水迤弥。\r\n白日堕崦嵫，仓惶将何止。\r\n王良本贱工，善御徒云尔。\r\n焉能絷其足，伏枥啖刍鼓。¤"
        },
        {
            "title": "宴王主簿宅",
            "content": "故人王短簿，老未即归田。\r\n宾客尊耆艾，园池有岁年。\r\n好花留舞蝶，高柳宿啼鹃。\r\n最爱西亭好，时时得醉眠。"
        },
        {
            "title": "徐氏建华亭学诗",
            "content": "渠渠新学，徐卿始作。\r\n伊谁克完，季子仲宽。\r\n维此新学，始亦甚隘。\r\n爰斤爰构，以就于大。\r\n其大维何，有门言言。\r\n有堂轩轩，有庑骞鞬。\r\n有阶平平，高墉连连。\r\n凿池溅溅，树木芊芊。\r\n凡民之俊，其来如云。\r\n小心鞠躬，不軿以勤。\r\n维昔玄圣，训言斯明。\r\n百工居肆，匪肆不成。\r\n嗟嗟尔俊，亦既知止。\r\n岂徒诵言，厥有微旨。\r\n其旨维何，曰仁与义。\r\n明明仁义，不远甚迩。\r\n尔求其方，先我孝悌。\r\n维此孝悌，为仁之始。\r\n始于家邦，终于四海。\r\n昔为棫朴，今则楩槠。\r\n昔为碔砆，今焉璠玙。\r\n是蓄是储，邦家之需。\r\n嗟嗟尔俊，克就兹美。\r\n谁其始之，徐氏父子。\r\n徐氏父子，可谓曰贤。\r\n我歌我诗，刻于学宫。\r\n以告后人，以永其传。"
        },
        {
            "title": "题妓展僧僧像",
            "content": "不见秋娘今几年，水光山色自悠然。\r\n月明楼上天如水，犹忆《梁州》第四弦。"
        },
        {
            "title": "无题（五首）",
            "content": "羊车行乐处，歌吹隔萧墙。\r\n赖有邻房女，时来说故乡。"
        },
        {
            "title": "思归兼简严八",
            "content": "天高风正急，鸿雁傍人飞。\r\n江外无来使，淮南尽捣衣。\r\n悲歌聊当泣，远望亦同归。\r\n为报严夫子，沧洲与愿违。"
        },
        {
            "title": "调王生",
            "content": "门外桃花落渐多，一双新燕又来过。\r\n寄语城东王贡士，今年春酒味如何？"
        },
        {
            "title": "赋朱焕章所畜鹈鹕鸟",
            "content": "朱家有鸟名鹈鹕，意度自与凡羽殊。\r\n冥蜚时时近丹穴，夜宿往往归苍梧。\r\n当时六翮须无禁，何乃困顿来庭除。\r\n玄云飘萧羽衣碎，俯仰饮啄随人意。\r\n空檐燕雀亦何心，喧噪迫逐无宁地。\r\n孤雌孤雌复何所，落日烟波隔吴楚。\r\n沉思当日伉俪初，岂料如今各羁旅。\r\n众雏众雏尤痛惜，父既不归无可食。\r\n纵有弱母汝念深，浪高风急身无力。\r\n我言鹈鹕君莫嗔，忍耻含悲度此身。\r\n不见四海干戈际，多少思家失路人。"
        },
        {
            "title": "白燕",
            "content": "故国飘零事已非，旧时王谢见应稀。\r\n月明汉水初无影，雪满梁园尚未归。\r\n柳絮池塘香入梦，梨花庭院冷侵衣。\r\n赵家姊妹多相忌，莫向昭阳殿里飞。"
        },
        {
            "title": "京师得家书",
            "content": "江水三千里，家书十五行。\r\n行行无别语，只道早还乡。"
        },
        {
            "title": "赋陶与权云所（二首）",
            "content": "岂有从龙意，还同野老居。\r\n覆花初冉冉，度水亦徐徐。\r\n陇上时相逐，溪边或自锄。\r\n犹能作霖雨，沾洒及邻墟。¤"
        }
    ]
}