{
    "dynasty": "明",
    "author": "葛一龙",
    "intro": "",
    "items": [
        {
            "title": "秋晚石湖作",
            "content": "豁然十数里，一帆生雨西。\r\n絺花如欲语，日暮不堪携。\r\n渔户偏新郭，僧田带越溪。\r\n依依为别处，桥畔柳阴低。"
        },
        {
            "title": "舟夜有怀白石山寒山练川诸旧",
            "content": "积雨溪中黑，秋天试一晴。\r\n月来犹半照，寒起近三更。\r\n水势凭鱼立，风声导虎行。\r\n梦轻江海阔，来往见潮生。"
        },
        {
            "title": "史沧如携琴过访",
            "content": "樱桃花开山雨红，有客乘舟云水东，舟空只余三尺桐。\r\n仙人气骨林下风，姓名不署神相通。\r\n别云访我若不遇，自弹一曲出门去。"
        },
        {
            "title": "花朝胥江舟次与实父弟别",
            "content": "今日花生日，如何不见花。\r\n时禽关别意，歌出柳风斜。\r\n晓郭暾相负，春江绿是涯。\r\n同来一宿处，临别指为家。"
        },
        {
            "title": "舟中九日",
            "content": "九日渡头人，迎风倚孤棹。\r\n江空落日远，入夜生余照。\r\n无菊亦无侣，开尊自相劳。\r\n红叶点鸥波，青烟出渔灶。"
        },
        {
            "title": "秋阴",
            "content": "西爽忽自晦，不知朝与昏。\r\n井上半残叶，湖中无远村。\r\n桔槔几日罢，农牧相过存。\r\n云淡一如水，野风吹到门。"
        },
        {
            "title": "寄雨公",
            "content": "以尔愿初毕，一瓢行脚宽。\r\n那知出世法，不及避人难。\r\n云月千峰寺，香花五戒坛。\r\n微吟虽自好，或得寄余看。"
        },
        {
            "title": "腊八日怀圣仆",
            "content": "怀君八日语，五见十年中。\r\n险阻贫兼病，西南北又东。\r\n两乡侈各健，一粥喜遥同。\r\n木末临清晓，应披看雪红。"
        },
        {
            "title": "柬凡夫",
            "content": "石作藩篱树作邻，家生春菌与秋莼。\r\n偶遗书法呼儿子，未定诗篇诣孺人。"
        },
        {
            "title": "然诺行",
            "content": "古人之交交以心，一语不出然诺深。\r\n今人之交交以面，然诺虽深中易变。\r\n古人不可作，今人难重陈。\r\n与君相见但饮酒，酒尽俱为行路人。"
        },
        {
            "title": "三月三十日",
            "content": "夕风朝雨送行尘，行未成行过一春。\r\n绿酒散为杨柳怨，红颜销得海棠嗔。\r\n匆匆马首还车隙，历历山前更水滨。\r\n啼鸟数声三叠唱，明年今日对何人。"
        },
        {
            "title": "送徐巢友还山",
            "content": "吾庐在空山，户牖白云满。\r\n有树常谡谡，余花亦纂纂。\r\n城市不可居，昼夜一何短。\r\n卖药挂驴背，行歌去人远。\r\n日落深涧中，洗足春泥暖。"
        },
        {
            "title": "许茂勋乌桕阁",
            "content": "地幽霜肃气珊珊，小阁高临树树班。\r\n东顾不遥寒水渡，西来俱是夕阳山。\r\n连云送客当秋杪，片月争题落酒间。\r\n撤去四窗留半榻，尽教栖鹘看人闲。"
        },
        {
            "title": "风夜宿塘桥",
            "content": "茫然山北水之东，忽露斜光下饮虹。\r\n烧烛坐堪销夜酒，望家如隔妒津风。\r\n不禁是草伤心碧，何处无花薄命红。\r\n悯默一春多半过，每当风雨在舟中。"
        },
        {
            "title": "讠乃公病自越中归寄讯",
            "content": "曲曲三溪路，行行不可穷。\r\n田方足秧水，帆亦趁苕风。\r\n病得归来后，闲生坐卧中。\r\n松阴空丈室，结夏与谁同。"
        },
        {
            "title": "圣仆宿永福寺同赋空字",
            "content": "萧然何所有，瓢笠与青童。\r\n住可为山长，来先问石公。\r\n梅迟若待客，松嫩已知风。\r\n一宿东林社，花龛对雨空。"
        },
        {
            "title": "湖上",
            "content": "幽侣过湖上，持醪饷沙渚。\r\n对面坐相悦，绸缪以为语。\r\n垂杨团若盖，浓阴沃如雨。\r\n隔浦掉头人，扁舟亦来舣。"
        },
        {
            "title": "寄怀叶中秘时奉使出塞初还金陵",
            "content": "无数江南树，萧萧待绿吹。\r\n春将归信及，星比使君迟。\r\n夜火明高垒，边风裂冻旗。\r\n间关出塞意，惟有雪鸿知。"
        },
        {
            "title": "哭从弟实父",
            "content": "白下楼中别，东西一夜眠。\r\n讯知临别泪，落尽是生前。"
        },
        {
            "title": "九日送客之湘潭",
            "content": "吹帽风初起，那堪吹别离。\r\n才临放騑处，已是听猿时。\r\n楚服裁应短，湘山望转疑。\r\n归期指篱落，莫比菊花迟。"
        },
        {
            "title": "雨过茂之新居俱值他出",
            "content": "近远居新徙，寻求路转微。\r\n讵知连一巷，依旧掩双扉。\r\n传语经旬出，曾期昨日归。\r\n寒蝉在邻树，声带夕阳飞。"
        },
        {
            "title": "寄怀李丸",
            "content": "思君夏之日，日在东园东。\r\n泉漱松根下，石摇潭影中。\r\n睹棋来木客，司果有徂公。\r\n昨夜秋声起，帷褰栗叶风。"
        },
        {
            "title": "鸠峰送万二之泖上兼寄朗倩明生舜五",
            "content": "特地一抔起，宛然湖中央。\r\n与君别于此，对酒情如伤。\r\n寒水照荒路，夕风来寺香。\r\n平生二三友，相忆在鲈乡。"
        },
        {
            "title": "炼药洲与郑君熙醉题石上",
            "content": "仙翁炼药处，荒草没为洲。\r\n一点水心绿，客眠如白鸥。\r\n今年太湖浅，添却几弓阔。\r\n只恐麻姑来，愁与人烟接。"
        },
        {
            "title": "喜圣仆至",
            "content": "为约每无凭，今宵喜得朋。\r\n片云波上宅，残雨梦中镫。\r\n春冷花如病，斋清客当僧。\r\n看山不待霁，把臂入烟层。"
        },
        {
            "title": "毛公坛",
            "content": "此公得道处，山骨何其清。\r\n草木日与习，毛羽自然生。"
        },
        {
            "title": "小除夕七里冈店宿",
            "content": "岁杪还行役，投栖野店空。\r\n牛衣夫妇对，旅况主人同。\r\n爨压危檐雪，灯吹破壁风。\r\n一冬更漏接，都在此宵中。"
        },
        {
            "title": "初晴过孔先生园居得泥字",
            "content": "一雨百忧集，好山空杖藜。\r\n偶从樵采去，言访石林栖。\r\n屋角蜘蛛网，檐牙燕子泥。\r\n留欢对新旭，不道夕阳西。"
        },
        {
            "title": "过姚珮卿隐居",
            "content": "濑浅维舟远，山纡引路徐。\r\n相寻恐不见，相见喜何如。\r\n积雪村村断，斜阳树树疏。\r\n门人供宿酒，中馈炙枯鱼。\r\n岁事将归客，衰迟渐及予。\r\n松声动高阁，风叶乱残书。"
        },
        {
            "title": "早过邹滕",
            "content": "微月隔云照，行将东曙拂。\r\n细细雨光动，霏霏舆梦入。\r\n青火不出地，荒鸡才唱一。\r\n残邑两三家，阴风哨枯骨。"
        },
        {
            "title": "赠王德操",
            "content": "无日不欢然，客来犹自眠。\r\n会当修禊后，诗在永和前。\r\n花气熏为酒，山光冷压船。\r\n到门幽草遍，一径踏春烟。"
        },
        {
            "title": "观莳",
            "content": "计户各成区，开塍直到湖。\r\n桔槔旋老牜孛，箪食走童乌。\r\n绿自歌边起，雨为劳者苏。\r\n穰穰从此日，饥可一年无。"
        },
        {
            "title": "送恬公东渡",
            "content": "出山何草草，曾对几黄昏。\r\n落日照行脚，白云空寺门。\r\n拄瓢半死树，乞食三家村。\r\n只在太湖上，水田吹浪痕。"
        },
        {
            "title": "丹阳作",
            "content": "江流河流决如矢，曲防新筑岩岩起。\r\n云连粉蝶两重城，风袅绿杨三十里。\r\n小时行远不知劳，每向长安过此桥。\r\n衰鬓还骑款段马，春泥滑滑雨飘飘。"
        },
        {
            "title": "严延甫之楚复留秦淮数日乃别",
            "content": "雪里看花花里眠，莫愁飞雪到新年。\r\n愁人只有湘山路，漫入寒芦苦竹烟。"
        },
        {
            "title": "送陈徵君归四明",
            "content": "秋风恋徂暑，吹动水烟热。\r\n与子结新欢，孤怀耿将别。\r\n言从若耶去，路指镜湖月。\r\n散发荡扁舟，荷花橹前折。"
        },
        {
            "title": "得潘昭度新蔡书答讯",
            "content": "故人宰一邑，鸣琴事官守。\r\n飞书致予问，可继床头酒。\r\n予亦问令君，曾似春风否。\r\n春风苦不闲，吹花复吹柳。"
        },
        {
            "title": "送实父弟归便往嘉定因寄徐女廉龚仲和",
            "content": "风冷夜窗鸣，离愁相对生。\r\n海潮黄歇浦，江岸石头城。\r\n穷遇悲孤调，残秋送独行。\r\n旧欢倾倒日，不减弟兄情。"
        },
        {
            "title": "松墩",
            "content": "甃石乱无次，高高积寒翠。\r\n一鹤懒应门，每来松下睡。"
        },
        {
            "title": "今度生日赠之",
            "content": "燕子檐花黄鸟枝，鸳鸯溪水碧天丝。\r\n连宵挈酒临高阁，几寺分灯看古碑。\r\n草圣独传章帝法，画山偏妒汉宫眉。\r\n今年闰喜逢新夏，添得春眠一月迟。"
        },
        {
            "title": "雨渡钱塘同公武",
            "content": "山气郁生雷，斜风舵后催。\r\n岸青秋雨足，天白夜潮回。\r\n飘泊同吾友，艰辛一酒杯。\r\n钱塘君若问，橘社里中来。"
        },
        {
            "title": "西湖",
            "content": "黛写残山带郭遥，镜浮新水不通潮。\r\n堤边绁马客投寺，花里唱歌船过桥。\r\n红粉年年化香土，春风处处长兰苕。\r\n湖心亭子湖心月，醉与何人度此宵。"
        },
        {
            "title": "桃花源",
            "content": "一涧入苍烟，千花绕涧边。\r\n花开与花落，流水送流年。"
        },
        {
            "title": "徐日方水亭雨酌",
            "content": "结宇芜烟际，披纱柳浪间。\r\n新莺同客到，微雨絜春还。\r\n呼取隔篱酒，看他何处山。\r\n重来须荡桨，荷叶已斑斑。"
        },
        {
            "title": "越来溪",
            "content": "草烟绿凑柳垂低，桥对斜阳堕影西。\r\n听罢情歌听啼鸟，吴船摇过越来溪。"
        },
        {
            "title": "澹如过别湖上",
            "content": "早来湖上棹，莫是散秋暑。\r\n呼酒斫霜鲙，乐此菰蒲渚。\r\n忽言将远离，风吹白鸥起。\r\n今日与明朝，相去五百里。"
        },
        {
            "title": "浔溪对雨",
            "content": "市断溪声远，桥回野色荒。\r\n吹来数点雨，相送一孤航。\r\n涨绿平官渡，烟黄拂女桑。\r\n隔花僧共语，东去是钱塘。"
        },
        {
            "title": "过金德父墓",
            "content": "相送心曾到，言寻路不迷。\r\n草齐封鬛起，山跌浪痕低。\r\n片石看人拜，孤花奈鸟啼。\r\n夜长谁慰藉，应有鹿门妻。"
        },
        {
            "title": "寒园",
            "content": "玄冬浃阴沍，霜风摧灌莽。\r\n寓目鲜幽翳，一亩亦云广。\r\n日出茅檐间，云生泥壁上。\r\n偃仰足昕夕，亲朋息来往。\r\n空林如有人，互答斧冰响。"
        },
        {
            "title": "寄周公美",
            "content": "溪云载屋莺啼昼，溪涨浮花柳著绵。\r\n门外小舟如意去，清斋人起卧茶烟。"
        },
        {
            "title": "雨夜舟中怀实父弟",
            "content": "风急雨声乱，飒来愁满天。\r\n不知飘泊处，可有故乡船。\r\n归路关前梦，残更榜上年。\r\n半生兄弟念，多负看山眠。"
        },
        {
            "title": "陈志玄挽词",
            "content": "相失知何地，风吹满面尘。\r\n自骑冀北马，不见淮南春。\r\n脱家百口累，从死一官贫。\r\n积雪高新冢，啼乌感夕邻。\r\n鸿泥留迹处，鸡絮涉江人。\r\n泉壤无朝日，厌厌得醉民。"
        },
        {
            "title": "清明",
            "content": "今日还留昨日寒，一年春又客中拚。\r\n太湖石畔柴门影，鱼咂飞花上钓滩。"
        },
        {
            "title": "送范东生之滇南",
            "content": "相念亦已苦，却于离处逢。\r\n江声撼独往，客路趣残冬。\r\n天尽山忽起，瘴开云复重。\r\n馆人蛮语接，计口给新舂。"
        },
        {
            "title": "烟雨楼",
            "content": "烟雨楼头春乍晴，鸳鸯湖上鸟嘤嘤。\r\n中浮片席空三面，斜抱千家截半城。\r\n渔网晒来风柳变，酒船摇出浪花生。\r\n夕阳惯照凭栏妓，一抹远山红袖明。"
        },
        {
            "title": "晓行",
            "content": "日出已杲杲，西月还相照。\r\n农妇饷晨耕，牛衣覆霜草。"
        },
        {
            "title": "东村",
            "content": "曾闻东园公，住此不复出。\r\n年年开白花，犹是汉时样。"
        },
        {
            "title": "炼药洲",
            "content": "前山绿片片，飞出云中花。\r\n欲问仙人居，仙人久移家。"
        },
        {
            "title": "可惜",
            "content": "出门即是客，况已渡湖遥。\r\n可惜藤萝月，看人卧寂寥。\r\n水西龙渚石，崦上虎山桥。\r\n梦去浑无著，秋声集夜条。"
        },
        {
            "title": "野桥怀郭圣仆",
            "content": "白板斜飞曲岸通，朱栏照见绿波中。\r\n故人别处犹堪忆，杨柳西边莲叶东。"
        },
        {
            "title": "夜泊长桥同斗一君熙作",
            "content": "虹梁亘一里，半入溪花丛。\r\n县郭浮居绕，江门照影空。\r\n月寒春尽雪，渔集夜无风。\r\n语谓同舟客，前年过此中。"
        },
        {
            "title": "湖中别圣仆",
            "content": "春湖一胡满，春蒲一胡短。\r\n时鸟鸣嘤嘤，新杨绿菀菀。\r\n日半帆阴直，风柔浪花暖。\r\n相对自生情，将离复谁绾。\r\n双舻忽向背，行行暮烟远。"
        },
        {
            "title": "灵岩山下寻黄二丈不遇",
            "content": "开门见山如见君，渡湖相问不相闻。\r\n篱边野水淡秋色，屋上老乌啼夕曛。\r\n邻人为说携家去，更入青山最深处。\r\n溪寒路狭难独行，短棹空维乌桕树。"
        },
        {
            "title": "八月十五盘龙寺",
            "content": "历历三年看月愁，燕山楚水白门楼。\r\n不知何处明年夜，更忆盘龙寺里秋。"
        },
        {
            "title": "溪南夜泊",
            "content": "秋晦舟中夜，相看独有灯。\r\n随缘聊寄宿，宁道不如僧。\r\n溪对桥双影，云低水一层。\r\n疏疏风柳外，虫响乱渔淜。"
        },
        {
            "title": "别曲",
            "content": "具区桥下水悠悠，具区桥边郎发舟。\r\n郎舟好载青山去，免使蛾眉相对愁。"
        },
        {
            "title": "送衲公之彭门兼寄实甫",
            "content": "落叶满风寺，乱禽号雪园。\r\n独持空钵去，何处乞朝昏。\r\n野甸荒残烧，河堤积冻痕。\r\n倘然逢阿弟，已是到彭门。"
        },
        {
            "title": "新丰晓行",
            "content": "土屋暖堪睡，主人灯在门。\r\n爰循疲马路，渐入远鸡村。\r\n山瘠乘霜气，沟深冻月痕。\r\n隔疆兵燹地，一邑几家存。"
        }
    ]
}