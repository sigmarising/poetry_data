{
    "dynasty": "明",
    "author": "贝琼",
    "intro": "（1314--1378） 明文学家。字廷琚，一名阙，字廷臣，崇德（今浙江桐乡 ）人。元末客游江浙间，张士诚据吴，累徵不就。明初召修《元史》，官国子助教，改中都国子助教。少时曾从杨维祯学，但诗风平易，不同于杨之奇诡。写景记事之作，时流露隐逸思想。也能文。所著有《清江贝先生文集》、《诗集》。",
    "items": [
        {
            "title": "次韵邵雰谷暮春",
            "content": "处士浑同郑子真，水南结屋与山邻。\r\n已从竹笋生旁舍，不遣桃花误世人。"
        },
        {
            "title": "初冬",
            "content": "一气变昏旦，洞房风露凄。\r\n田禽亦已化，秋兰同蒺藜。\r\n为客久成老，怀人殊未夷。\r\n惨惨白日暮，迢迢归路迷。\r\n世衰不获骋，天远何由稽。\r\n永思读书台，言采山中荑。"
        },
        {
            "title": "壬子冬至日过来青堂三首示勉中祖南二友",
            "content": "扰扰知何事，人间即梦间。\r\n试从千佛转，能见几人闲。\r\n水落元通月，云行不碍山。\r\n长歌和樵者，日暮枹薪还。"
        },
        {
            "title": "送浙省都事曹德辅运粮北上",
            "content": "屯田未开岁未熟，白粲一金才一斛。\r\n将军初下山东城，使者复转江南粟。\r\n飓风五月西南回，黄龙朱雀一时开。\r\n雷霆夜捶海若死，云雾昼合天妃来。\r\n黑洋北去五千里，直沽近接金河水。\r\n内廷传敕赐宫壶，侍臣出报龙颜喜。"
        },
        {
            "title": "送王克让员外赴陕西",
            "content": "貂裘万里独冲寒，旧是含香汉署官。\r\n白雪作花人面落，青山如凤马头看。\r\n关中相国资王猛，海内苍生望谢安。\r\n应念东南有遗佚，采芝深谷尚盘桓。"
        },
        {
            "title": "苕溪陆文宝挟笔过云间持卷求余言而一时缙绅",
            "content": "近代何人下笔精，吴兴松雪最知名。\r\n欲过大令归前辈，竞学中郎耻后生。\r\n\r\n【注释】：【原题】：\r\n苕溪陆文宝挟笔过云间持卷求余言而一时缙绅之作不啻百\r\n篇有论笔法自赵松雪用落墨而始废者有为笔卦者近肤学小\r\n子率意忘作类如此可叹也已因赋五绝"
        },
        {
            "title": "暮春杂诗（二首）",
            "content": "四海尚风飙，千门转寂寥。\r\n传闻收土地，思见复征徭。\r\n节士心肝在，将军髀肉消。\r\n何时听野老，鼓腹颂唐尧。"
        },
        {
            "title": "初夏郊居（二首）",
            "content": "强学不知老，索居恒鲜欢。\r\n誓将从余好，山河阻且绵。\r\n凄凄风雨交，四月秋浦寒。\r\n夕寝不能旦，日高犹未飡。\r\n念之安所尤，通塞固有偏。\r\n庶无外患及，力稼或逢年。¤"
        },
        {
            "title": "天冠法师邓均谷祷雨歌",
            "content": "至正辛丑秋七月，官河无舟死鱼鳖。\r\n钱塘城中十万室，凿井深通海穴。\r\n海底九乌朝并出，流金铄石气愈烈。\r\n我无快刃斫旱魃，构孽为妖降吴越。\r\n老巫歌舞帝不悦，真宰之罪何当雪。\r\n天冠法师与天通，丹书铁券呼龙公。\r\n石坛昼晦群神降，金支翠旗来半空。\r\n举杯掷地霹雳从，澍雨一日声如硔。\r\n三田白水禾芃芃，儿童满道歌年丰。\r\n百金不顾归空同，师岂琐琐贪天功，笑汝蜥蜴能为龙。"
        },
        {
            "title": "秋思（三首）",
            "content": "翠柳无枝拂御堤，风来阊阖更凄凄。\r\n玉笼别主鸳鸯拆，金井啼秋络纬齐。\r\n水上拾红韩氏女，窗间织素窦家妻。\r\n伤心又送韶华去，直似黄河不向西。¤"
        },
        {
            "title": "冬夜（三首）",
            "content": "月斜窗户白，不寝夜何长。\r\n避乱多空室，偷生且异方。\r\n安巢无燕雀，竞肉有豺狼。\r\n脉脉如葵藿，倾心待太阳。¤"
        },
        {
            "title": "送杨九思赴广西都尉经历",
            "content": "邛笮康居路尽通，西南开镇两江雄。\r\n汉家大将推杨仆，蛮府参军见郝隆。\r\n象迹满山云气白，鸡声千户日车红。\r\n明珠薏苡无人辨，行李归来莫厌穷。"
        },
        {
            "title": "十月既望凤凰山晚归",
            "content": "村黑畏冲虎，且复归柴门。\r\n风林月未出，宿鸟争且喧。\r\n浮云忽断续，万丈飞金盆。\r\n湛湛天宇高，光气相吐吞。\r\n我行月还逐，是身亦无根。\r\n试求不死药，飞腾同久存。\r\n老妻有斗酒，洗盏当前轩。\r\n酌酒消我忧，万事俱忘言。"
        },
        {
            "title": "己酉清明",
            "content": "白筼衣鲜紫骝马，清明酌酒梨花下。\r\n马蹄一去不复来，梨花又见清明开。\r\n城南城北多新墓，日落啼鸦满高树。\r\n有酒谁浇千岁魂，子孙尽发濠州住。\r\n主人更劝金叵罗，阿蛮起舞玲珑歌，生前不饮君如何。"
        },
        {
            "title": "寓翠岩庵（二首）",
            "content": "蟏蛸当户罥，科斗满池生。\r\n可惜春光去，何时晚计成。\r\n病多添越思，愁减发秦声。\r\n此意无人会，芳樽且独倾。"
        },
        {
            "title": "杂诗（二首）",
            "content": "薛公未罢相，宾客竞相倾。\r\n一朝偶失意，门无珠履声。\r\n贵贱已如此，何论死与生。\r\n秋燕辞空室，春蝶抱留英。\r\n盈虚信物理，聚散亦人情。\r\n达士甘寂寞，力耕谢华缨。\r\n道尊岂恋禄，心远孰希名。\r\n腐鼠非吾饵，朱凤以时鸣。\r\n悠然动遐想，五鼎益为轻。"
        },
        {
            "title": "雨中",
            "content": "江南正月如腊月，花开未开春尚慳。\r\n空中白雨急飞瀑，海上黑云深抱山。\r\n老夫闭门愁不出，十日西窗听萧瑟。\r\n公卿鞴马五更朝，且独高眠舒我膝。\r\n铜雀破瓦不补天，哦诗强学号风蝉。\r\n荒村无路竹鸡唤，载酒何人寻郑虔。\r\n白头为农计亦足，弃书耕田买黄犊。"
        },
        {
            "title": "壬子冬至日过来青堂三首示勉中祖南二友",
            "content": "衣冠且从俗，犹有晋风流。\r\n我爱陶贞白，人称马少游。\r\n蜂房寒未割，鸡栅暖宜修。\r\n不必论三仕，何如号四休。¤"
        },
        {
            "title": "读史（五首）",
            "content": "吾怜闵仲叔，始辟怀喜惧。\r\n及其见司徒，喜惧亦皆去。\r\n劳苦非所堪，虚名岂相误。\r\n用舍何必言，投劾时已暮。¤"
        },
        {
            "title": "辛亥七夕",
            "content": "五夜天边辍凤梭，长生殿里望星河。\r\n玉环他日无穷恨，更比牵牛织女多。"
        },
        {
            "title": "答客（一首）",
            "content": "窃禄非本性，适彼南山阿。\r\n藜藿日不充，慷慨独商歌。\r\n有客向我言，与世同其波。\r\n商君震七国，季子倾三河。\r\n区区守章句，白首成蹉跎。\r\n念之为三叹，所乐良已多。\r\n潜鱼骇钓饵，飞鸟愁网罗。\r\n结驷非不荣，违己当如何。"
        },
        {
            "title": "秋思（三首）",
            "content": "两河兵合尽红巾，岂有桃源可避秦。\r\n马上短衣多楚客，城中高髻半淮人。\r\n荷翻太液非前日，花落蕃禧又暮春。\r\n莫上高楼望西北，远山犹学捧心颦。¤"
        },
        {
            "title": "寒食",
            "content": "不知春已过，一月雨声中。\r\n蒲短初侵水，花残更受风。\r\n病疑耽酒过，穷觉向诗工。\r\n失喜闻莺语，飞来草屋东。"
        },
        {
            "title": "四月十日儿子翱来凤阳留一月遣归因令早营草",
            "content": "老病不得归，独处长戚戚。\r\n二子江南来，眼暗初未识。\r\n生常戒垂堂，肌肉如雪白。\r\n一月长途间，海风吹尽黑。\r\n买酒为相劳，问答向中夕。\r\n迢迢汉阳簿，春来断消息。\r\n阿宣在母旁，颇知工翰墨。\r\n艰难且拨弃，顿使沈忧释。\r\n所愧无定居，百岁半为客。\r\n经营须及早，尚爱龙湫僻。\r\n况近读书台，云销四山碧。\r\n泉深出丹砂，地冷多琥珀。\r\n既非匡世资，庶遂陶阮逸。\r\n良辰戒僮仆，匆匆又南北。\r\n五月方郁蒸，日气成霞赤。\r\n出入非所宜，川陆慎所历。\r\n惜别岂无泪，向汝难再滴。\r\n秋江有鲈鱼，当挂吴淞席。\r\n\r\n【注释】：【原题】：\r\n四月十日儿子翱来凤阳留一月遣归因令早营草堂殳山下为\r\n止息之所云"
        },
        {
            "title": "采芝生诗",
            "content": "负版行欲僵，飞蝇死犹集。\r\n赴烛夜蛾焚，好酒猩猩泣。\r\n所以思远托，道路方险涩。\r\n宁希百金赏，岂慕千户邑。\r\n永言从我求，鹪鹩惟一粒。\r\n有材实为累，无欲安所入。\r\n韩彭苦不悟，羞同匹夫执。\r\n商山今寂寞，高风邈难及。"
        },
        {
            "title": "一月一日病中口号",
            "content": "新年犹苦病相侵，白发无持自满簪。\r\n五柳先生莲社约，四明狂客镜湖心。\r\n满城风雨花时过，曲水东西草色深。\r\n明日两峰茅屋下，故人持酒一开襟。"
        },
        {
            "title": "郭忠恕出峡图",
            "content": "巫峡何危哉，夹拱如龙门。\r\n禹治九州不得到此，峡口水作雷霆奔。\r\n问汝江中人，几日三巴去？峨眉五月销古雪，滟滪堆深虎\r\n须怒。\r\n巫峡之险安可攀，胡为吴樯楚柁日日来往乎其间？高堂中\r\n有如花颜，银屏翠箔青春闲。\r\n涉此万里道，经年犹未还。\r\n黄金不买死，直欲高南山。\r\n汝舟非龙汝非虎，鼋鼍出没馋蛟舞。\r\n前者已脱后者号，江神无情天又雨。\r\n石巉岩兮利刃攒，一叶宛转行千盘。\r\n睹此魂魄悸，岂待杜宇夜叫猿声酸。\r\n安得凿之尽平土，万古不识风波苦。"
        },
        {
            "title": "过泐季潭长老三塔院饮于志远宅赋诗",
            "content": "城南看花花正开，清明微雨洒尘埃。\r\n路从周处台前过，山转曹彬庙下来。\r\n堕地游丝轻复起，近人娇燕去仍回。\r\n高歌击节狂欢赏，共尽生春酒一杯。"
        },
        {
            "title": "夜泊",
            "content": "四更风露静，欹枕独无眠。\r\n野阔天斜倚，江清月倒悬。\r\n谁家横塞笛，有客荡归船。\r\n可惜云深处，凄凉不及前。"
        },
        {
            "title": "苕溪陆文宝挟笔过云间持卷求余言而一时缙绅",
            "content": "吴兴松雪真奇士，书到通神逼二王。\r\n谩有儿童夸并驾，更无弟子得升堂。\r\n\r\n【注释】：【原题】：\r\n苕溪陆文宝挟笔过云间持卷求余言而一时缙绅之作不啻百\r\n篇有论笔法自赵松雪用落墨而始废者有为笔卦者近肤学小\r\n子率意忘作类如此可叹也已因赋五绝"
        },
        {
            "title": "壬子冬至日过来青堂三首示勉中祖南二友",
            "content": "浪迹依刘表，忘形见陆生。\r\n山中酿酒熟，雪后具舟迎。\r\n好学来诸子，论诗过二更。\r\n穷愁一披写，杯尽更须倾。¤"
        },
        {
            "title": "游菩提山值雨宿存思庵",
            "content": "连山插天危欲崩，木客结构当千层。\r\n我来看山风雨恶，入山喜见灵泉僧。\r\n闭门留客共野饭，风回雨绝清无蝇。\r\n酒酣熟寝唤不起，夜深花落龛中灯。\r\n轩辕已恐即韩愈，许汜未可讥陈登。\r\n天明僮仆催欲去，却叹世故来相仍。\r\n重寻曲折恐蹉跌，安得远讨闲支藤。\r\n林开川豁见鸟下，山寒石峻愁猿腾。\r\n呼舟独返草堂路，他日重来共毾?。"
        },
        {
            "title": "苕溪陆文宝挟笔过云间持卷求余言而一时缙绅",
            "content": "石鼓镌功元自缺，秦碑颂德久应讹。\r\n一时篆籀今谁解，白发江南玉雪坡。\r\n\r\n【注释】：【原题】：\r\n苕溪陆文宝挟笔过云间持卷求余言而一时缙绅之作不啻百\r\n篇有论笔法自赵松雪用落墨而始废者有为笔卦者近肤学小\r\n子率意忘作类如此可叹也已因赋五绝"
        },
        {
            "title": "耕乐轩",
            "content": "隐者东海头，安时事耕凿。\r\n有田百亩余，相率治皛蜺。\r\n我稼没牛腹，我书挂牛角。\r\n三洲雷雨均，既耕必有获。\r\n吹箫赛田租，操豚不为薄。\r\n上给县官租，酣歌见真乐。\r\n江南风景异，况乃赋敛数。\r\n连云桑柘尽，池台总零落。\r\n尚恐兵未休，远近无土著。\r\n全生虎豹群，岂忍厌藜藿。"
        },
        {
            "title": "丁未除夕",
            "content": "东风来日本，北斗辟玄枵。\r\n坐并华榱荫，班违紫禁朝。\r\n清觞陶令节，明烛炳通宵。\r\n曲任蛾眉唱，香添鹊尾烧。\r\n俗传傩逐厉，事类博成枭。\r\n旧疾应全减，新欢且共要。\r\n压城云暗度，侵幔雨斜飘。\r\n红拆丛梅萼，青缄弱柳条。\r\n明朝还献岁，更颂玉盘椒。"
        },
        {
            "title": "张继善寄桃源图因赋诗",
            "content": "张生寄我《桃源图》，桃源有路归何日？高堂坐见武陵溪\r\n，犬吠鸡鸣犹仿佛。\r\n云气挟山山欲行，山穷水阔桃花明。\r\n仙家只在流水外，世上无人知姓名。\r\n一日花间问渔者，山河百二如崩瓦。\r\n赤帝西来祖龙死，复见同槽有三马。\r\n太康去秦六百秋，子孙生长不知忧。\r\n商颜黄绮亦何事，白发出侍东宫游。\r\n龙争虎战俱寂寞，绝境空存已非昨。\r\n种桃何必指秦人，春到花开又花落。"
        },
        {
            "title": "凤凰山歌",
            "content": "大城周回三百雉，紫微阁对吴山起。\r\n天目西来为凤凰，苍然不过钱塘水。\r\n玉辇金舆北去赊，行人折尽上阳花。\r\n杜鹃夜叫葛洪井，燕子春归苏小家。\r\n燕归不识更新主，王气凄凉作风雨。\r\n城南杨柳郁金黄，一束纤腰为谁舞。"
        },
        {
            "title": "秋怀",
            "content": "露下百草变，凄凄天地秋。\r\n亦如中年客，玉颜安可留。\r\n山鸣迅商激，水涸行潦收。\r\n恩方改团扇，意复存弊裘。\r\n梧桐叶尽脱，孤雏夜啾啾。\r\n光景忽已逝，感之双涕流。"
        },
        {
            "title": "冬夜（三首）",
            "content": "岁月悲游子，风尘老腐儒。\r\n兵交连北冀，客隐向东吴。\r\n草白秦皇道，天清陆瑁湖。\r\n昔时游乐处，抚事一长吁。¤"
        },
        {
            "title": "题马文璧画",
            "content": "小桥危跨壑，破屋幸依山。\r\n避地人相过，朝天客未还。\r\n麝眠春草外，猿挂古松间。\r\n寂寞南窗日，残书亦久闲。"
        },
        {
            "title": "读史（五首）",
            "content": "五侯浊四海，白日沦光辉。\r\n处士切忧国，空言相是非。\r\n郭泰不绝俗，申屠能见几。\r\n朱凤翔千仞，百世令人希。"
        },
        {
            "title": "次韵铁厓先生醉歌",
            "content": "先生爱酒称酒仙，清者为圣浊为贤。\r\n清江三月百花合，江头日坐流萍船。\r\n左携张好右李娟，紫檀双凤鹍鸡弦。\r\n倾家买酒且为乐，老妇勿忧无酒钱。\r\n白日西没天东旋，秋霜入镜何当玄。\r\n蓬莱有路不可到，祖龙已腐三重泉。\r\n何如快饮三万日，酒楼即起糟丘边。\r\n愿持北斗挹东海，月落枕股楼头眠。"
        },
        {
            "title": "题盛苍崖雁",
            "content": "八月鸿雁来，往彼天南陬。\r\n前飞倦已息，后至饥相求。\r\n日落洞庭晚，风高彭蠡秋。\r\n彭蠡多蒹葭，远近弥汀洲。\r\n恒恐羽毛损，稻粱非所谋。\r\n寒门阻冰雪，异乡安可留。\r\n徘徊念其族，天外复千俦。\r\n身今万里客，肉非九鼎羞。\r\n慎为弋者获，远寄征人愁。\r\n愿以海为池，上同朱凤游。\r\n饮啄全微躯，不愧波上鸥。"
        },
        {
            "title": "余避地千金圩屡游殳史两山酒酣兴发赋诗一首",
            "content": "神人夜割蓬莱股，苍然尚作青狮舞。\r\n殳基得道此飞腾，烟火千家自成坞。\r\n前年盗起官军下，存者如星才四五。\r\n我来欲置读书床，出入未愁穿猛虎。\r\n山寒月黑无人声，夹道长松作风雨。\r\n佩环何日归公主，泉下铜棺掞千古。\r\n石仆麒麟罢官守，林宿鸱鸮闻鬼语。\r\n苦耽胜概惜残年，共说当时悲老父。\r\n锦绣池台已零落，田翁八十锄新土。\r\n伤哉土俗尊巫觋，伏腊荒祠沸箫鼓。\r\n祠旁凿井深不枯，云气随龙有时吐。\r\n试上崔嵬望沃洲，直将培鞬齐天姥。\r\n春前野桃浑欲放，雪尽黄精亦堪煮。\r\n兴来起挟李长庚，重载琵琶双玉女。\r\n\r\n【注释】：【原题】：\r\n余避地千金圩屡游殳史两山酒酣兴发赋诗一首惜山中无赏\r\n音者空桑亦同于瓦器耳姑录以自娱云"
        },
        {
            "title": "过王景修",
            "content": "不识沧洲路，还经白石矶。\r\n林深烟似织，江黑雨初飞。\r\n野店多先闭，渔舟独未归。\r\n幽人宅已近，薄暮扣柴扉。"
        },
        {
            "title": "对酒怀邵文博拟东野",
            "content": "今日忽不乐，绿酒徒盈樽。\r\n酌酒云解愁，愁生如有根。\r\n安得二三子，促席相与言。\r\n尚思沧洲地，十月花更繁。\r\n云随鹤盖合，雪避貂裘温。\r\n终筵复秉烛，歌吹高堂喧。\r\n盈盈二八女，白苎鹤翎翻。\r\n月落犹未归，清夜宿西园。\r\n到今题诗处，素壁龙蛇昏。\r\n荆扬忽云扰，海内俱星奔。\r\n断肠临濠谪，回首颍上屯。\r\n昔如鹰脱郤，竟作驹在辕。\r\n凄凉城南路，甲第今空存。\r\n潇湘窗下流，三神锁朱门。\r\n江险隔秋梦，山寒啼夜魂。\r\n讵忘白璧赠，更恋绨袍恩。\r\n索居怅无匹，落叶满孤村。"
        },
        {
            "title": "岁初度日书怀",
            "content": "余生若小草，望成百尺材。\r\n强因客土植，苦被秋风摧。\r\n徒惭五十过，况经元二灾。\r\n白发不可变，青阳忽已回。\r\n未忘药裹好，几见桃花开。\r\n残编掩黄石，虚室生苍苔。\r\n故人且共弃，王孙谁复哀。\r\n终归葛洪井，讵上凤凰台。\r\n衰荣置勿论，待月酌金罍。"
        },
        {
            "title": "清明日陪杨铁崖饮城东门是日风雨",
            "content": "荡舟挝鼓出东门，怪雨盲风野色昏。\r\n海上一春犹作客，楼头三日共开樽。\r\n青山石马新人冢，锦树黄鹂旧相园。\r\n快意百年须痛饮，转头何处不销魂。"
        },
        {
            "title": "早春",
            "content": "山寒花尚迟，雪霁江已绿。\r\n怀新感游子，哢节喧众族。\r\n且同尊俎乐，幸免章绶束。\r\n更拟登前峰，青郊可游目。"
        },
        {
            "title": "正月廿九日杨鸣鹤席上分韵得几字",
            "content": "两山昨夜风雨止，水涨新痕没沙尾。\r\n黄知彭泽柳初芽，红见武陵桃欲蕊。\r\n老去逢春更惜春，平生酒伴谁知己。\r\n白发杨郎古奇士，千金已散归田里。\r\n闭门留客为张筵，共喜一时成二美。\r\n小儿行觞不计筹，大儿割肉能操匕。\r\n冬殖下箸白于肪，秋藕洗泥寒刺齿。\r\n且须快意在今朝，况我中年会能几。\r\n乱离相见亦偶然，海内交游半为鬼。\r\n颠狂岂顾傍人毁，但恨白日无淹晷。\r\n赋诗已觉无曹刘，骂客安知有程李。\r\n坐中一鹤能商歌，歌作连珠尽倾耳。\r\n风卷新声入夜云，豪竹哀丝静如水。\r\n若为倒卷玻璃江，百尺高楼眠不起。"
        },
        {
            "title": "和张思广九日韵时王景行有约阻雨不赴",
            "content": "秋藕无花寄断丝，拒霜犹学汉宫姿。\r\n锦袍江令还家早，白发秋娘对客悲。\r\n剩水残山留胜概，酸风苦雨失幽期。\r\n未惭寂寞陶彭泽，更把黄花尽一卮。"
        },
        {
            "title": "读史（五首）",
            "content": "周燮久不仕，身屈名四驰。\r\n玄蕣一旦至，举族更劝之。\r\n安知修道者，出处亦有时。\r\n慨然中途返，独守东冈陂。¤"
        },
        {
            "title": "即事",
            "content": "少海旌旗落照中，沙陀兵马雁门雄。\r\n朝宗久废诸侯礼，翊戴方尊节度功。\r\n今日岂宜求骑劫，当年应失倚全忠。\r\n丹书铁券存终始，万古山河带砺同。"
        },
        {
            "title": "雨中书怀",
            "content": "汉苑秦宫迹已陈，金沙一簇为谁新。\r\n山河有恨空怀古，风雨无情只送春。\r\n南国鹧鸪愁北客，东家蝴蝶过西邻。\r\n尊前莫唱升平曲，白发秋娘也自颦。"
        },
        {
            "title": "晚眺",
            "content": "极目三边静，伤心万室空。\r\n断山明落日，飞藿卷回风。\r\n汉节无归使，夷歌有野童。\r\n烟尘几时息，归钓古城东。"
        },
        {
            "title": "送朱质夫赴宁远知县",
            "content": "万里番禺自汉通，乘槎有客气如虹。\r\n地分铜柱风烟外，山涌琼台雪浪中。\r\n帝子旌旗何处问，黎人衣服与时同。\r\n兴来好和苏公语，又度西南月半弓。"
        },
        {
            "title": "赠迮元霖",
            "content": "迮生固长贫，赋诗朝忍饥。\r\n破裘连百结，但觉诗愈奇。\r\n锵然击天球，未作秋蛩悲。\r\n呜呼识者死，举国无人知。\r\n鼓柁洞庭湖，远过三高祠。\r\n我无一斗酒，为生开两眉。\r\n宇宙非不大，四顾将安之。\r\n日落万山黑，百鸟争寒枝。\r\n翩翩五色凤，寂寞双翅垂。\r\n圣人坐明光，迟汝一来仪。"
        },
        {
            "title": "行路难",
            "content": "采玉于阗河，问君勃律何？时过采珠鲛人室，问君百粤何\r\n时出？珠玉岁久同为尘，君胡重利不重身。\r\n海有波，缺我楫。\r\n山有石，摧我轮。\r\n行路难，出门即羊肠，何况万里道？管叔危周公，匡人仇\r\n鲁叟。\r\n尊有酒，盘有壶。\r\n鼓坎坎，歌乌乌。\r\n海不可涉，山不可徒，路旁之人爱尔玉与珠。\r\n行路难，我以为父，安知非虎？我以为兄，安知非狼？仰\r\n天悲歌，泣下沾裳。\r\n\r\n【注释】：【注释】：\r\n（古有《行路难》，其词非一。近见杨伯谦之作，则言其\r\n易而不言其难也，故申其义焉。）"
        },
        {
            "title": "澄林客居一首寄戴良佐沈复东",
            "content": "借屋暂移家，当门亦舣槎。\r\n地蒸云触石，江涨雨崩沙。\r\n卢橘初垂颗，冬青未落花。\r\n老夫无一事，日日醉流霞。"
        },
        {
            "title": "杂诗（二首）",
            "content": "春山一雨过，百草皆纵横。\r\n百草不出山，山中人远行。\r\n怀金别妻子，殉禄辞父兄。\r\n寒暑忽已易，燕赵千里程。\r\n龙门能碎舟，风浪安可争。\r\n性命轻鸿毛，苦为朝暮营。\r\n愧此山中草，萋萋林下生。¤"
        },
        {
            "title": "读胡笳曲",
            "content": "日年已到甲辰终，休倚山河百二雄。\r\n八骏何劳巡海上，一龙今见起江东。\r\n专门学士空谈道，仗钺将军竟策功。\r\n忍听胡笳旧时曲，此身飘泊叹秋蓬。"
        },
        {
            "title": "苕溪陆文宝挟笔过云间持卷求余言而一时缙绅",
            "content": "退之作传聊为戏，子云草《玄》真好奇。\r\n更有区区工画卦，强分奇耦学庖牺。¤\r\n\r\n【注释】：【原题】：\r\n苕溪陆文宝挟笔过云间持卷求余言而一时缙绅之作不啻百\r\n篇有论笔法自赵松雪用落墨而始废者有为笔卦者近肤学小\r\n子率意忘作类如此可叹也已因赋五绝"
        },
        {
            "title": "春日宴沧州（并引）",
            "content": "天阔无留云，山明洗新黛。\r\n过从属休假，置酒沧洲会。\r\n柔荑绿堪藉，杂英红尚在。\r\n累觞既不辞，秉烛还相对。\r\n清弹促哀响，秘舞呈修态。\r\n兰亭今已矣，金谷徒增慨。\r\n大化会有终，四时宁复贷。\r\n厌厌夜无归，从人讥倒载。\r\n\r\n【注释】：【注释】：\r\n（岁在著雍涒滩，春三月一日，筠谷高士合宾客序兄弟饮\r\n于沧洲。一曲平池涌翠，高阁延青，圆景中天，繁阴四合\r\n，微飙远激，幽芳袭人，清醥在壶，嘉肴既旅，惩蟋蟀之\r\n刺俭，美伐木之求友。终宴忘疲，迁坐复酌。鸣葭间发，\r\n协朱凤之相和；舞袖双回，翩惊鸿之欲举。呜呼！兰亭、\r\n金谷，会岂能常！沧海流沙，兵犹未息。怼神仙之无验，\r\n宜旷达以为高。用缀新篇，以纪雅集。诗曰：）"
        },
        {
            "title": "题董源寒林重江图",
            "content": "天下画师无董源，学者纷纷工水石。\r\n云山万里出巴陵，白首淮南见真迹。\r\n乱石平坡净无土，松根裂石蟠龙虎。\r\n偃盖千年饱雪霜，深林六月藏风雨。\r\n江上村墟何处入，浮空远黛蛾眉湿。\r\n渔人日暮各已归，小舟如凫落潮急。\r\n我昔西清尝看画，南唐此本千金价。\r\n坐移绝境在云间，月出霜猿啼后夜。\r\n薄游未挂吴淞帆，令我一夕思江南。\r\n安得买田筑室幽绝境，开窗日日分晴岚。"
        },
        {
            "title": "苕溪陆文宝挟笔过云间持卷求余言而一时缙绅",
            "content": "谩秃霜毫临北海，更求雪茧写兰亭。\r\n也知不改无盐陋，浪抹青红斗尹邢。\r\n\r\n【注释】：【原题】：\r\n苕溪陆文宝挟笔过云间持卷求余言而一时缙绅之作不啻百\r\n篇有论笔法自赵松雪用落墨而始废者有为笔卦者近肤学小\r\n子率意忘作类如此可叹也已因赋五绝"
        },
        {
            "title": "暮春杂诗（二首）",
            "content": "世乱疲奔走，空伤万事非。\r\n塞鸿还北度，戎马未南归。\r\n乐土居人散，丰年野客饥。\r\n闭门风雨过，一径落红移。¤"
        },
        {
            "title": "读史（五首）",
            "content": "东汉多逸民，山栖久怀璧。\r\n法真亦逃名，讵屑三公职。\r\n求蝉在明火，求士当务德。\r\n此道今何如，其人安可识。¤"
        },
        {
            "title": "送迮士霖归天台",
            "content": "赤城云气神仙家，千树万树蟠桃花。\r\n十二楼台起花外，石门水长通胡麻。\r\n当时刘郎亦草草，出山却忆山中好。\r\n莫信丹丘日月长，玉人已共桃花老。\r\n山空水流云自飞，刘郎看花须早归。"
        },
        {
            "title": "拟东野",
            "content": "破屋夜通月，霜气刀棱棱。\r\n病骨不受寒，卒岁仍无缯。\r\n残灯吐复翳，僵卧如冻蝇。\r\n事业惭蒸沙，文章空镂冰。\r\n已失国士意，颇为年少陵。\r\n长歌独慷慨，坐候东方升。"
        },
        {
            "title": "十月闻雷",
            "content": "天气初寒春尚赊，坎中夜半有鸣蛙。\r\n百年宇宙腥戎马，十月雷霆起蛰蛇。\r\n老柳黄垂霜后树，小桃红破雨中花。\r\n三公燮理非无术，愁听空江度鬼车。"
        },
        {
            "title": "殳山隐居夏日",
            "content": "病客从教懒出村，两山一月雨昏昏。\r\n野花作雪都辞树，溪水如云忽到门。\r\n无复元戎喧鼓吹，试从田父牧鸡豚。\r\n来青处士时相过，犹是平原旧子孙。"
        },
        {
            "title": "经故内",
            "content": "山中玉殿尽苍苔，天子蒙尘岂复回。\r\n地脉不从沧海断，潮声犹上浙江来。\r\n百年禁树知谁惜，三月宫花尚自开。\r\n此日登临解题赋，白头庾信不胜哀。"
        },
        {
            "title": "穆陵行（并序）",
            "content": "六陵草没迷东西，冬青花落陵上泥。\r\n黑龙断首作饮器，风雨空山魂夜啼。\r\n当时直恐金棺腐，凿石通泉下深固。\r\n一声白雁度江来，宝气竟逐妖僧去。\r\n金屋犹思宫女侍，玉衣无复祠宫护。\r\n可怜持比月氏王，宁饲乌鸢及狐兔。\r\n真人欻见起江东，铁马九月逾崆峒。\r\n百年枯骨却南返，雨花台下开幽宫。\r\n流萤夜飞石虎殿，江头白塔今不见。\r\n人间万事安可知，杜宇声中泪如霰。\r\n\r\n【注释】：【注释】：\r\n（至元中，胡僧杨琏真伽利宋诸陵宝玉，因倡妖言惑主，\r\n尽发纮宫之在会稽者，断理宗顶骨为饮器，琏败，归内府\r\n，九十年矣。洪武二年正月，诏宣国公求之，得于僧汝讷\r\n所，乃命葬金陵聚宝山，石以表之。余感而赋诗。）"
        },
        {
            "title": "丁一鹤以疾止酒诗以诮之",
            "content": "之一鹤先生老耽酒，夜饮一石朝五斗。\r\n春来连月醉如泥，窥户欣无太常妇。\r\n杜康昨者忽为厉，鹦鹉不荐谈天口。\r\n结交昔在王侯间，折节应羞儿女后。\r\n地经槜李却垂泪，日落君山独回首。\r\n浪说北游年少时，结束正似幽并儿。\r\n朔风破肉雪埋胫，桃花骏马如星驰。\r\n天街下马意气盛，胡女起问郎君谁。\r\n凉州葡萄不论价，龟兹觱栗当筵吹。\r\n安知反覆一秋梦，白发渐满红颜衰。\r\n吴王宫中走麋鹿，真娘墓下号狐狸。\r\n出门两足苦无力，强与老儒时赋诗。\r\n君不见人间万事随流水，别有乾坤醉乡里。\r\n不如与君更挟两鸱夷，李白陶潜共生死。"
        },
        {
            "title": "晚眺",
            "content": "极目登高丘，秋高淮泗平。\r\n淮泗东南流，故绕钟离城。\r\n东京昔丧乱，英雄纷战争。\r\n杀人及鸡犬，旷野寂无声。\r\n悠悠千载下，复见新人耕。\r\n魏公今何在，铜台春草生。\r\n公路冢中骨，岂忧王室倾。\r\n北海固为豪，平原安可轻。\r\n时哉有屈信，汉道再昌明。"
        },
        {
            "title": "读史（五首）",
            "content": "樊英抗高节，万乘不能屈。\r\n设坛为见之，岂若壶山逸。\r\n光禄位已崇，匡时竟无术。\r\n遂兴张楷讥，尚待黄琼出。¤"
        },
        {
            "title": "真真曲（有序）",
            "content": "断丝弃道边，何日缘长松。\r\n堕羽别炎洲，不复巢梧桐。\r\n请君且勿饮，听我歌《懊闉》。\r\n在昔全盛时，冠盖纷相从。\r\n盘游易水上，意气天山雄。\r\n金刀手割鲜，酒给葡萄浓。\r\n坐有一枝春，秀色不可双。\r\n娉婷刘碧玉，绰约商玲珑。\r\n宝髻金雀钗，已觉燕赵空。\r\n或闻操南音，未解歌北风。\r\n上客惊且疑，姓字初未通。\r\n问之惭复泣，乃起陈始终。\r\n妾本建宁女，远出西山翁。\r\n父母生妾时，谓是金母童。\r\n梨花锁院落，燕子窥帘栊。\r\n迢迢官朔方，南归山水重。\r\n侵贷国有刑，桎梏加父躬。\r\n鬻女以自赎，白璧沦泥中。\r\n秋娘教歌舞，声价倾新丰。\r\n永为倡家妇，遂属梨园工。\r\n览镜拂新翠，吹箫和小红。\r\n身居十二楼，屡入明光宫。\r\n京华多少年，门外嘶青骢。\r\n自伤妾薄命，失路随秋蓬。\r\n不如孟光丑，犹得嫁梁鸿。\r\n客闻为三叹，祖德宁未崇。\r\n回黄忽变绿，人事何匆匆。\r\n有客伤缇萦，无人怜蔡邕。\r\n遣使白丞相，削籍归旧宗。\r\n小史三十余，勿恨相如穷。\r\n配汝执箕帚，今夕看乘龙。\r\n鸳鸯并玉树，鹦鹉开金笼。\r\n银甲不复整，红牙不复从。\r\n提瓮自汲水，絺绤亦御冬。\r\n应非事羊侃，颇类归建封。\r\n琵琶感商妇，老大犹西东。\r\n崔徽怨憔悴，浪写丹青容。\r\n依依章台柳，落絮春无踪。\r\n小妾恨题驿，竟与琼奴同。\r\n时多困坎坷，事或欣遭逢。\r\n焉知百尺井，欻登群玉峰。\r\n借问为者谁，内相姚文公。\r\n\r\n【注释】：【注释】：\r\n（元·陶宗仪《南村辍耕录》卷二十二《玉堂嫁妓》引）"
        },
        {
            "title": "黄湾述怀二十二韵寄钱思复",
            "content": "海岱初云扰，荆蛮遂土崩。\r\n王公甘久辱，奴仆尽同升。\r\n远将妻子，端居谢友朋。\r\n草堂森苦竹，瓜圃蔓寒藤。\r\n地尽山光断，天昏海气蒸。\r\n夜深常畏虎，秋后更多蝇。\r\n鹤发愁难理，乌皮懒自凭。\r\n娉婷羞不荐，龌龊怯先登。\r\n拔剑歌谁和，闻笳寝复兴。\r\n过逢欣已绝，疾病恨相仍。\r\n自拟秦民去，重烦鲁使征。\r\n吹毛多见谪，刺舌尚须惩。\r\n耆老惟君在，文章对客矜。\r\n才全怀白璧，道重比朱绳。\r\n虎榜名非忝，鸡林价尽增。\r\n极知童子陋，深愧大巫称。\r\n最忆春停骑，高谈夜剪灯。\r\n病驹终弃掷，生鹘必飞腾。\r\n迹已从信屈，时多任爱憎。\r\n赋诗闲莫废，好事老犹能。\r\n汉月今频满，天河本自澄。\r\n山阴有孤棹，雪下兴还乘。"
        },
        {
            "title": "秋思（三首）",
            "content": "怅望知音阻汉皋，海门秋水欲成涛。\r\n鹧鸪未肯随胡雁，燕子长教辟伯劳。\r\n锦绣莫酬青玉案，琵琶空续紫檀槽。\r\n可堪独闭帘栊坐，花影铺阶月正高。"
        },
        {
            "title": "郊居",
            "content": "直木恶为输，疲马思卷旆。\r\n匡时既非才，处约斯寡悔。\r\n采《诗》鉴兴亡，读《易》明进退。\r\n永怀嵇阮放，甘与沮溺对。"
        },
        {
            "title": "庚戌九日是日闻蝉",
            "content": "今日出门风雨收，东山西山须可游。\r\n那能束带从王事，且复开樽破客愁。\r\n雁别紫台初辟雪，蝉鸣红树不知秋。\r\n桃花细菊应相笑，岁月无情自白头。"
        },
        {
            "title": "送潘时雍归钱塘",
            "content": "海县兵未息，公子今何之？酌君葡萄酒，听我《白苎》词\r\n。\r\n忆昔来黄湾，始为桐子师。\r\n诸生老伏胜，说客惭张仪。\r\n连床风雨夕，秉烛听新诗。\r\n殷殷金石声，真足解我颐。\r\n同居石壁下，斗柄倏三移。\r\n脱略势利交，所贵两不疑。\r\n久怀地主恩，亦有莼鲈思。\r\n束书向钱塘，磬折从此辞。\r\n钱塘实都会，西湖天下奇。\r\n朱楼起相对，上有千蛾眉。\r\n羽衣何翩翩，处子冰雪肌。\r\n楼前五陵儿，并马金鞭垂。\r\n酒酣复张乐，但惜白日驰。\r\n近者属凋丧，不及全盛时。\r\n空山凤凰去，月黑号狐狸。\r\n春风吹行殿，碧草生荒基。\r\n何当从子游，观涛酹鸱夷。\r\n辛苦草《太玄》，徒为廉蔺嗤。\r\n子实济时具，飞腾方在兹。\r\n匠石既已遇，小大随所施。\r\n从容宰相前，奋舌论安危。\r\n岂无一尺棰，盗贼不足笞。\r\n天空羽毛急，水涸舟楫迟。\r\n临歧更挥泪，中年伤别离。"
        },
        {
            "title": "排闷",
            "content": "白首尚为客，飘飘天一涯。\r\n耳鸣通夜雨，眼暗隔年花。\r\n畏酒从今断，题诗浪自夸。\r\n有村如栗里，准拟更移家。"
        },
        {
            "title": "甲辰元旦",
            "content": "五十今朝过，谈经滞海滨。\r\n天阴不见日，地冷未知春。\r\n染翰题新语，开襟待故人。\r\n宫花遍朝士，那上小乌巾。"
        },
        {
            "title": "寓翠岩庵（二首）",
            "content": "莲社僧相引，柴门客屡回。\r\n日高人语静，风远佛香来。\r\n碧爱琅玕绕，红看踯躅开。\r\n便应从此老，城郭有尘埃。¤"
        },
        {
            "title": "冬夜（三首）",
            "content": "水阔三江地，山空十月时。\r\n寒花禁露变，独树受风欹。\r\n老大将何事，漂沦幸托兹。\r\n不忘忧国意，展转复成诗。"
        },
        {
            "title": "壬子夏端居二湖与二三子读书而苦热如焚一坐",
            "content": "地僻从吾放，山深少客过。\r\n昏昏蒸酷暑，郁郁抱沉疴。\r\n断酒愁为敌，抛书睡作魔。\r\n云生空望雨，水涸不通河。\r\n唱和闻蛙吹，遨游记鹤坡。\r\n辋川移绝境，瀑布激悬波。\r\n数子论新好，诸翁乐太和。\r\n百篇齐屈贾，五字逼阴何。\r\n共哂佯狂彻，焉知好辩轲。\r\n冰壶清莫比，铁砚老犹磨。\r\n公子时同载，将军夜不诃。\r\n结交真有道，与物总无他。\r\n每喜方舟坐，何烦信马驮。\r\n秋风千户竹，宿露半池荷。\r\n席赌藏钩令，亭邀窃药娥。\r\n颇黎行冻蚁，玛瑙进寒鼍。\r\n潦倒衣从湿，欹倾弁或俄。\r\n胡雏能觱栗，汉女善颦婆。\r\n对舞翻朱袖，群讴敛翠蛾。\r\n纷纷方大噱，浩浩渐微酡。\r\n壶中恒三马，诗成愧一螺。\r\n如何弃俎豆，却复老干戈。\r\n落雁长淮远，蜚鸿大野多。\r\n死生俱异域，出处不同科。\r\n泪泣荆人玉，肠回织女梭。\r\n祇怜成肮脏，及此叹蹉跎。\r\n室已如悬磬，门今信设罗。\r\n凌霄萦小草，平地引危柯。\r\n水鸟浮沉戏，林蝉断续歌。\r\n分甘留白屋，身免束青緺。\r\n晚牧幽湖上，春耕曲涧阿。\r\n丹砂寻旧井，金刹过祇陀。\r\n岂复同般乐，应知废切磋。\r\n茫然感平昔，兴发强吟哦。\r\n\r\n【注释】：【原题】：\r\n壬子夏端居二湖与二三子读书而苦热如焚一坐四迁杜少陵\r\n发狂大叫非过言也回思云间时往来吕卲二族其地有林薮之\r\n美池台之胜可以避暑而游士寓公咸会于此相与穷日夜为乐\r\n及兵变之后所至成墟海内忘形半为异物感衰荣之无定悼生\r\n死之相违逐成三十四韵粗述其事云"
        },
        {
            "title": "拟古",
            "content": "荆山一何高，上与天门通。\r\n犹闻产玉处，吐气成白虹。\r\n悬藜混燕石，世已无国工。\r\n琢之惧不完，不如在石中。\r\n卞和耻再刖，玉亦悲无穷。\r\n吾今死抱璞，庶以全其躬。"
        },
        {
            "title": "西湖竹枝",
            "content": "六月玉泉来看鱼，湖头雨过尽芙蕖。\r\n芙蕖花开郎更远，玉泉鱼少亦无书。"
        },
        {
            "title": "董逃行",
            "content": "北风破肉胡兵利，汉将驱人死胡地。\r\n丈夫四出妇女号，长安十日城门闭。\r\n夜入南山忍冲虎，尚胜迢迢随捕虏。\r\n城中有地尽蓬篙，城下何人种禾黍！\r\n夜间董逃四面歌，却思乡土泪滂沱。"
        },
        {
            "title": "初夏郊居（二首）",
            "content": "仲夏桑扈鸣，气清天愈高。\r\n新田已当治，南风翼良苗。\r\n田翁起相戒，庶务东作劳。\r\n丰年谅可必，勿为蔓草交。\r\n嗟余失路久，竟负伊人招。\r\n屡空亦宜然，何日耕东皋。"
        }
    ]
}