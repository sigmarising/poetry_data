{
    "dynasty": "明",
    "author": "徐贲",
    "intro": "",
    "items": [
        {
            "title": "答杨署令送菜",
            "content": "隙地知君手自栽，绀芽红甲雨中开。\r\n闲居我亦清斋久，肯折新葵为送来。"
        },
        {
            "title": "秀野轩",
            "content": "何处问幽寻，轩居湖上林。\r\n竹阴看坐钓，苔迹想行吟。\r\n嶂日斜明牖，渚风凉到琴。\r\n相过有邻叟，应只话闲心。"
        },
        {
            "title": "青青水中蒲",
            "content": "青青水中蒲，织作团团扇。\r\n不肯赠傍人，自掩春风面。"
        },
        {
            "title": "次韵金子肃卜居",
            "content": "君家茅屋去村西，地接湖渠水上畦。\r\n黄菊遍生风掩户，绿萱新长雪消泥。\r\n酒香门客船中送，诗好邻僧院里题。\r\n谁道乱离无乐土，此乡还自有安栖。"
        },
        {
            "title": "送客",
            "content": "津亭鸣鼓罢，行色柳先知。\r\n酒到听歌歇，诗因恋别迟。\r\n乱山投驿晚，疋马扣门时。\r\n草檄军中事，多因载笔随。"
        },
        {
            "title": "游浮玉山（在碧浪湖中次韵）",
            "content": "浮玉山前路，楼船泊渚沙。\r\n摐香风际草，杏色雨前花。\r\n闲鸟兼湖净，游丝趁岸斜。\r\n不因来此处，那得赏春华。"
        },
        {
            "title": "题倪云林竹（二首）",
            "content": "绮窗昼寂自焚香，十日春阴不下堂。\r\n几度吟成微醉后，兴来拈笔写修篁。"
        },
        {
            "title": "晚归",
            "content": "樵风度溪波荡影，水叶圆圆绿浮荇。\r\n白沙路远云花静。\r\n小艇争先野鹤归，竹外依微众山暝。"
        },
        {
            "title": "莲花泾庄",
            "content": "洲渚绿萦回，菱荷面面开。\r\n路从花外过，山向柳间来。\r\n鸣鹭惊回舫，游鱼仰酬杯。\r\n同为城郭里，此地绝尘埃。"
        },
        {
            "title": "送吕管勾",
            "content": "客情沙柳共依依，隔浦遥山向夕微。\r\n送别偶当花落后，伤心元不为春归。"
        },
        {
            "title": "咏屏送周伯阳",
            "content": "巧饰辞云母，图画比晴天。\r\n密防宜便坐，连张须广筵。\r\n月临皎乃隐，风当亦旋。\r\n望处凭移障，只恐见离船。"
        },
        {
            "title": "春阴应秦王令（时在山西）",
            "content": "云花鳞鳞山漠漠，重城平障芳阴薄。\r\n腻雨轻吹飞复停，勾引东风到帘幕。\r\n草滋微湿沾芳尘，陇头不见寻花人。\r\n桃英梅萼同懊恼，水纹满涨金河春。\r\n柳丝暝蒙烟不醒，辘轳暂辍银瓶绠。\r\n新莺未换谷中声，游蜂竟失阑前影。\r\n丁香百结蕉有心，绡屏六曲春沉沉。\r\n香抽翠缕火长续，余寒扑锦笼朱琴。\r\n江南春好多芳树，林园半是看花处。\r\n明朝重整小红车，风光满路行春去。"
        },
        {
            "title": "神弦曲",
            "content": "灵风珣旗日光黑，灯影半明斜照壁。\r\n湘筠飒飒泣惨凄，翠裾香带兰叶齐。\r\n跳梁绛鼠舞碧鸡，神鸦飞出寒烟啼。\r\n纸钱啸火高悬树，千轮万马登天去。\r\n\r\n【注释】：【注释】：\r\n（余录幼文诗，采吴人张习集后记录撮为小传，引据衍公\r\n、吕敏题画之语，辨证纪年之误。是时侨居吴门，携书不\r\n多，聊引其端，而未及详考也。载观高、张二集，高有《\r\n答余新郑》诗云：“君初随例诣阙下，有旨谪徙钟离城。\r\n异乡何人恤患难，喜有杨子兼徐卿。去年圣恩念逐客，特\r\n赐抆拭加朝缨。初春天子下明诏，辞谢不得来南京。”杨\r\n即孟载也，余则永嘉余尧臣，“北郭十友”之一。盖三人\r\n同受淮张辟为掾属，吴亡例谪临濠，洪武二年放归，余主\r\n新郑簿，杨知荥阳县，徐未知何官，当亦此时铨授，而季\r\n迪征修《元史》，正在南京，得相赠答也。杨有《梦绿轩\r\n诗》，序云：“余与徐君幼文同谪钟离，结屋四楹，幼文\r\n居东楹，余居西楹。”诗云：“去年吴城正酣战，却倚危\r\n楼望葱蒨。今年放逐到长淮，万绿时于梦中见。”则杨、\r\n徐谪濠在吴亡之次年，其赦除在洪武二年，历历可考。而\r\n张习以为吴亡后幼文隐居蜀山，洪武七年用荐起家。习自\r\n谓得诸故老传闻，其入朝死狱之年，一一舛误。《姑苏志\r\n》于孟载传，记其谪濠事，而幼文传略同，张习都无辨证\r\n。游寓中又不为尧臣立传。志成于弘治间大儒，而记载阙\r\n略如此。文献无征，不独吴故也。余撰此集，仿元好问《\r\n中州》故事，用为正史发端，搜摭考订，颇有次第。十月\r\n之交，不戒于火，三百年琬琰尽矣。劫火秦灰，斯文荡然\r\n。行且瘗砚冢笔，以答天戒。翻阅幼文之集，戚戚心动，\r\n谨书其后，以告世之君子，或亦为抚卷而三叹也。庚寅嘉\r\n平月再望，蒙叟谦益书于绛云余烬室。）"
        },
        {
            "title": "次韵王止仲见寄并柬郡诸友",
            "content": "少年不用悲秋蓬，致身岂但儒冠中。\r\n壮心非干要夸世，平生直欲图成功。\r\n枉将空言恣幽讨，徒采众说相芟砻。\r\n全功独取辽城箭，大言谁信扶桑弓。\r\n亦当杀虏白登道，宁复献赋甘泉宫。\r\n英雄不作等闲事，神仙自托浮游踪。\r\n求名未解吐辨舌，养寿莫必生方瞳。\r\n微生自有造化系，皇舆已喜车书通。\r\n按图孰能索神骏，抱璞未易逢良工。\r\n散材遭焚固无用，蟠根为器须先容。\r\n以兹叹息委钝质，匪云隐逸矜高风。\r\n安时从此甘蓣藿，傲世讵敢厌韭葱。\r\n衰荣来往培草木，得失互有怜鸡虫。\r\n庞公到老终食力，栾布贱时曾卖佣。\r\n狂歌每增慷慨意，浊酒一洗芥蒂胸。\r\n学书未必醉乃圣，赋诗何待工为穷。\r\n屡当求益怀故友，独恨作客来新丰。\r\n明珠羞与鱼目混，美玉亦藉山石攻。\r\n仁山道学丽白日，少陵文采明秋虹。\r\n又知席师学清静，可贵衍衲修真空。\r\n药师老成饱兵学，安石俊戒文雄。\r\n王家笔法到幼子，高君奇句欺三红。\r\n相思宁问异远近，结交尚赖全始终。\r\n将来大器君辈是，嗟此乱世吾难逢。\r\n明朝束书过湖去，放船鼓舵松陵东。"
        },
        {
            "title": "送唐处敬赴嘉兴",
            "content": "莫谩唱《阳关》，愁多湖上山。\r\n春风催去艇，酒色解离颜。\r\n路出三江外，程淹一日间。\r\n官亭车马散，俱是送君还。"
        },
        {
            "title": "冯山人湖上别业",
            "content": "宅近南湖口，青山尽在门。\r\n田卑尝冒水，邻少不成村。\r\n住久谙农事，耽闲悟道言。\r\n如君避地者，今有几家存。"
        },
        {
            "title": "赠崔孝子",
            "content": "洪洞山前震鼙鼓，东家被杀西家虏。\r\n崔郎逃兵山更深，手引诸儿背驮母。\r\n须臾兵急行恐迟，月昏霜滑山险巇。\r\n大儿牵衣小儿哭，心在护母宁恋儿。\r\n仓皇弃儿巅岩里，永割慈情知必死。\r\n明朝邻里忽抱还，全家相看尽惊喜。\r\n我知此事由衷情，不有神护安能生。\r\n儿今拜父孙拜母，一家团栾居乐土。"
        },
        {
            "title": "赠虚中上人",
            "content": "归去东林寺，行循曲涧流。\r\n余灯因佛在，宿饭为猿留。\r\n竹屋烟迎夕，菱池雨送秋。\r\n还参众师旧，一一话曾游。"
        },
        {
            "title": "待杜二寅不至",
            "content": "春水路西东，思君怅望中。\r\n落花湖上雨，归鸟柳间风。\r\n云影疑飞盖，歌声认短蓬。\r\n萧条一杯酒，此夕向谁同。"
        },
        {
            "title": "次韵杨孟载感故园池阁（四首）",
            "content": "草阁开清晚，凉生自有期。\r\n菊因风始护，竹待雨方移。\r\n妓进调成瑟，童收弈罢棋。\r\n此时杯酒里，明月是相知。¤"
        },
        {
            "title": "居龙河寺怀高季迪（二首）",
            "content": "与君长办酒家钱，共结山盟与水缘。\r\n今夜重思旧游处，一龛闲坐佛灯前。"
        },
        {
            "title": "次高二季迪留别韵（娄江东馆）",
            "content": "柴门村径带溪桥，来往因君岂惮遥。\r\n浅水不波仍漾漾，疏林无雨自萧萧。\r\n樯留夕照人将别，江作新寒酒易消。\r\n明日秋风重怅望，还将离思托归潮。"
        },
        {
            "title": "次韵杨孟载感故园池阁（四首）",
            "content": "草阁开清夜，垂垂星斗零。\r\n水蒲藏白小，露草宿蜻蜓。\r\n文梓裁凭几，生绡画卧屏。\r\n此时凉似水，看子拾流萤。"
        },
        {
            "title": "兵后过?亭山",
            "content": "?亭西去远，一过一凄然。\r\n雁宿芦中月，人归草际烟。\r\n渔家多近水，戎垒半侵田。\r\n尚喜余民在，停舟问昔年。"
        },
        {
            "title": "次韵杨孟载感故园池阁（四首）",
            "content": "草阁开清昼，官闲过客多。\r\n枕材便涧石，酒具给池荷。\r\n蕉长宜听雨，萍交不见波。\r\n此时情烂熳，歌咏复如何。¤"
        },
        {
            "title": "题崔生南轩",
            "content": "轩居旷宜夏，嘉树覆前荣。\r\n南风蔼繁绿，幽禽时一鸣。\r\n理栉阳光启，奏琴凉月生。\r\n逍遥自旦暮，于以畅闲情。"
        },
        {
            "title": "剑池（在虎丘）",
            "content": "阖闾试剑处，灵泉湛澄静。\r\n苔花渍余血，石色带古矿。\r\n空山秋气寒，幽林夜光冷。\r\n月明树交壁，人静霜折绠。\r\n古怀且当置，清景庶足领。"
        },
        {
            "title": "送易架阁",
            "content": "何处唱离歌，前湖一棹过。\r\n日斜山似近，水落渚偏多。\r\n寒意归沙柳，秋风到浦荷。\r\n不知今夜梦，还隔几烟波。"
        },
        {
            "title": "送张明府",
            "content": "每喜论文久，那堪又送行。\r\n壶深淹别酒，歌短促离程。\r\n水驿孤临渡，寒山半隐城。\r\n潮生知海近，木落见秋清。\r\n明旦车尘下，应看父老迎。"
        },
        {
            "title": "池上晚立",
            "content": "芳草湛微涟，高柳驻余景。\r\n喧喧林鸟繁，蔼蔼墟烟迥。\r\n幽情卒难惬，因兹立俄顷。"
        },
        {
            "title": "访柱上人",
            "content": "经院深深久护烟，雨中药草午凉天。\r\n古香室里人重到，恰似秋风五日前。"
        },
        {
            "title": "折花背立一美人图",
            "content": "绣罢春衫出阁迟，辛夷花下立多时。\r\n内园且是无人到，不省含羞怕见谁。"
        },
        {
            "title": "夜投白莲寺（在甫里）",
            "content": "饮别东家叟，行投西寺僧。\r\n无风收阁幔，有月罢廊灯。\r\n竹夜声偏集，池寒色似凝。\r\n无端值诗景，清兴觉逾增。"
        },
        {
            "title": "宿王判簿宅送徐孟岳",
            "content": "来往频吴越，扁舟只载书。\r\n言从交后浃，情恐别时疏。\r\n凉意莲塘静，宵光竹牖虚。\r\n悬知待明发，柝尽是愁初。"
        },
        {
            "title": "燕余左司宅",
            "content": "初晴丽前楹，轻寒沍幽院。\r\n酒气菊边闻，垆霏竹间见。\r\n礼秩俱澹忘，情交自深眷。\r\n嘉会在永期，闲欢足清宴。"
        },
        {
            "title": "李逸人同川药隐",
            "content": "小墅离村远，门当水竹开。\r\n芷蒲皆药草，云鸟尽诗材。\r\n春雨躬耕去，斜阳访病回。\r\n花藏溪上路，只许酒船来。"
        },
        {
            "title": "次韵杨孟载感故园池阁（四首）",
            "content": "草阁开清晓，钩帘爽气通。\r\n绿蒲藏药裹，文荇缚诗筒。\r\n盥手才临涧，梳头得面风。\r\n此时应待暇，行绕碧梧桐。¤"
        },
        {
            "title": "次韵答杨孟载池阁晚坐（四首）",
            "content": "晚凉池阁静，蔼蔼绿阴交。\r\n野燕将新子，墙桑发旧苞。\r\n药房因雨闭，茶臼待晴敲。\r\n谁念孤吟客，绳床坐岸坳。¤"
        },
        {
            "title": "杨孟载画竹",
            "content": "江南看竹不为罕，水郭山村常种满。\r\n东里千竿绕佛亭，西邻万本连书馆。\r\n密叶分阴小阁深，斜枝度影虚帘短。\r\n萧疏夜月翠羽凉，摇曳南风鸟声暖。\r\n嗟余好竹处处游，径造岂减王猷诞。\r\n湘江淇水无不到，嶰谷柯亭亦尝款。\r\n人间音律性所好，收作鸾笙与凤管。\r\n或裁文箨制小冠，时寻新笋供清馔。\r\n朝行竹下暮仍往，自谓竹缘终不断。\r\n朅来并州苦寒地，沙土扑面心烦懑。\r\n宁无塞草共山花，惟觉粗疏俗吾眼。\r\n胸中尘气久已积，对此汾河讵能浣。\r\n君心饱有渭川思，挥洒风烟意闲散。\r\n封图远送邀我题，措语苦涩颜何赧。"
        },
        {
            "title": "独坐怀乡中友人",
            "content": "独坐荒山暮，相亲是酒杯。\r\n人从乡里别，秋在客中来。\r\n倦鸟须臾去，幽花次第开。\r\n离心自多感，不为岁时催。"
        },
        {
            "title": "咏妓",
            "content": "出阁初含笑，临筵复理妆。\r\n兰膏分鬓绿，蕊粉间眉黄。\r\n掩扇羞嗔小，褰衣舞恨长。\r\n不知坐中客，若个是卢郎？"
        },
        {
            "title": "记梦",
            "content": "梦里绿阴幽草，画中春水人家。\r\n昨夜纱窗细雨，银灯独照梨花。"
        },
        {
            "title": "丙午中秋与余左司王山人高记室同过张文学宅",
            "content": "商飙吹秋天如蓝，出户圆月生东南。\r\n众星次第敛芒角，独有桂影垂毵毵。\r\n澄光无私照应遍，不间污泽兼清潭。\r\n冰轮轧轧上银汉，玉龙左右驾两骖。\r\n须臾当天蟾魄正，八表洞视明相涵。\r\n自怜下界苦迫塞，未得变化同书蟫。\r\n遥思海上看更好，水气颢颢云无昙。\r\n鲛人机室仰虚炤，绡丝薄袖抽冰蚕。\r\n孕珠老蚌跃波出，吸纳华采争呀谽。\r\n山河大地影倒入，嗟此尺璧何由含。\r\n曾闻月乃七宝合，坳处修补须斤錾。\r\n又闻姮娥窃灵药，直欲不死真贪婪。\r\n如此怪事各有说，理或有之幽莫探。\r\n化桥掷杖本幻戏，兹事何故推难谙。\r\n分明以术诳人主，不即加罪诚痴憨。\r\n今宵贵家盛开宴，奔走席上罗女男。\r\n清弦脆管乐正作，金尊玉斝情方酣。\r\n羁愁谁念独居者，家无隙地惟书龛。\r\n南邻庭院未为广，较之我处殊差堪。\r\n便携浊酒扣门去，肴核琐细毋烦担。\r\n移床露坐共邀月，更呼故友来清谈。\r\n诸君豪迈总名士，长材落落皆楩楠。\r\n词锋出硎赌快利，钝斧宁敢膺长镡。\r\n胸奇每能斡造化，语峭似可欺岩嵌。\r\n我今结托岂偶尔，内切自喜忘其惭。\r\n当歌且用脱边幅，买酒奚问堕珥簪。\r\n为君起舞明月下，两袖拂鬓风{髟监}鬖。\r\n佳节于人既不恶，畅怀痛饮心所甘。\r\n缘知乐景不易遇，匪曰嗜好成淫耽。\r\n此月一去又一载，坐看直待鸡号三。\r\n\r\n【注释】：【原题】：\r\n丙午中秋与余左司王山人高记室同过张文学宅看月"
        },
        {
            "title": "菜薖为永嘉余唐卿右司赋",
            "content": "远辞华盖居，来卜山阴宅。\r\n乍到俗未谙，久住地旋辟。\r\n屋庐尚朴纯，楹桷谢雕饰。\r\n高营踞山跗，深甃逗泉脉。\r\n檐将狼尾苫，门用鼠管织。\r\n缺垣唯补萝，圯砌总蒙。\r\n编篱限迩邻，树枿表殊场。\r\n本来是野性，岂是耽地僻。\r\n学圃欲拟樊，为功敢侔稷。\r\n宁惜劳外形，自甘食余力。\r\n耕锄限儿课，灌溉当仆役。\r\n破块何畇々，陈器亦畟畟。\r\n驾许俗士回，屐向邻翁惜。\r\n筐筥织湘材，锹锸铸棠液。\r\n卓?鹰觜利，负蓑猬毛磔。\r\n俯仰疲桔槔，沾洒渍袯襫。\r\n循畦行策镵，偃林卧欹石。\r\n镰披欲芟丘，刈削竟驱砾。\r\n值阜即为坡，遇凹就成洫。\r\n堤崩防密葭，窦隙拒乱棘。\r\n地同农亩计，区学井田画。\r\n长畛纵复横，曲渠广还窄。\r\n接流引余清，疏沼汇深碧。\r\n架桁秋实垂，篱落夏蔓幂。\r\n雨露加膏腴，粪土发硗瘠。\r\n识种题裹藏，辨类分行植。\r\n莳法常按谱，候时即看历。\r\n蕨芽拳握紫，姜挚拇骈赤。\r\n两合怜罽蒘，丛生爱铫芅。\r\n初{?矜}迸蛰雷，新薹长春璟。\r\n雀弁蓘叶峨，马帚茾茎直。\r\n蔩繁微瓞绵，瓠老枯瓣拆。\r\n芍苗卷龙须，药干拥牛膝。\r\n黄独雪晴收，紫藄露晞摘。\r\n阴阶茂菧苨，下田丰菲蒠。\r\n卷轮木耳垂，攒刺菱角射。\r\n秋茄采更稀，夜韭剪仍殖。\r\n芝芳凝海琼，茭郁点池墨。\r\n枸杞香可醪，竹菇熟堪腊。\r\n石皮被柔藫，土酥脍肥菂。\r\n细莼入馔鲈，鲜蒌杂羹鲫。\r\n荼苦檗与俦，菘脆冰为敌。\r\n菌栌西蜀致，苜蓿大宛得。\r\n长萦荇带流，乱簇纻丝绎。\r\n芹效野人献，瓜为天子副。\r\n决明才一方，莴苣连数席。\r\n琼縻慰渴心，玉延起羸疾。\r\n蕈毒笑非喜，芥辛泣讵戚。\r\n盘根芋埋壤，脱颖笋穿壁。\r\n撷香怜鸡苏，折甘嗜燕麦。\r\n粟腐切方圭，乳饼斫圆璧。\r\n孕子棕受刳，赘緌石被馘。\r\n兔目淘夏槐，鹿角芼腊炙。\r\n菁托诸葛呼，巢以元修斥。\r\n苋褒蔡守清，薇怨周节逆。\r\n邪蒿义所攘，秽荽理堪哑。\r\n薄利嘉拔葵，省谤恶遗薏。\r\n穷餐齑酸黄，俭啖薤留白。\r\n闲情付田园，生意仰膏泽。\r\n荚齐翠疑剪，甲拆绿讶擘。\r\n掩冉烟际姿，葱蒨雨余色。\r\n始掇惜滓染，载涤畏虫螫。\r\n新荐或在笾，薄湘亦须鬲。\r\n求久渐投酸，致爽遽沃醷。\r\n不烦僚友送，敬向先圣释。\r\n对屠夸大嚼，燕客欣小摘。\r\n柈羞不过三，瓮菹当饫百。\r\n未能著蔬经，安敢逾食籍。\r\n旨蓄足山厨，素供过香积。\r\n用兹卒岁年，庶得勤朝夕。\r\n宾魏徐见厌，厄陈颜自怿。\r\n洁畚士耻污，造桥盗怀恤。\r\n抱瓮忿设机，授书诮求益。\r\n纵马因致忧，吞蛭遂亡谪。\r\n万钱柳复乞，片金华还掷。\r\n仕知吕侄妄，居味郑人识。\r\n枕肱仲尼乐，伤指范宣阨。\r\n鼎臑固云嘉，食箪亦足适。\r\n敷淡分所安，堪味欲易极。\r\n毋因口体累，遂使愆民德。"
        },
        {
            "title": "次韵答杨孟载池阁晚坐（四首）",
            "content": "阁晚飙初歇，池萍水不漪。\r\n众禽鸣未定，独鹤宿常迟。\r\n无闷杯仍酌，多眠枕屡欹。\r\n黄梅时节里，常是雨丝丝。¤"
        },
        {
            "title": "晚步",
            "content": "雨余夏气清，烟聚园斋暮。\r\n红萱宿困蝶，绿橘垂新蠹。\r\n艳情杯里融，幽意琴中度。\r\n萧散且未寝，遂适前度趣。"
        },
        {
            "title": "登广州城楼",
            "content": "五岭南来瘴海深，秋风榕叶尚阴阴。\r\n安期一去家遗舄，陆贾重来橐有金。\r\n门限虎头潮上下，城开雁翅客登临。\r\n清时不用频兴感，万里惟存向阙心。"
        },
        {
            "title": "游张林山（在甫里）",
            "content": "偶为寻花到竹西，两山云气接高低。\r\n午烟僧舍林塘窅，春野人家草树齐。\r\n水鹤晴时行麦垄，园蜂暖处识兰畦。\r\n自怜远地归来后，才是登临便感凄。"
        },
        {
            "title": "谢陈惟寅赠其故弟惟允所画山水",
            "content": "大髯袖中有庐岳，岚气喷人寒色薄。\r\n出赠生绡一幅图，云是小髯之所作。\r\n我尝游君伯仲间，仲今已矣空见山。\r\n画中无限磐礴意，使我坐见愁满颜。\r\n重崖复涧迷樵路，杳杳烟萝昼如暮。\r\n溪阁风生醉客眠，野桥月出归僧度。\r\n枥林蒙密枫林高，深处似有猩鼯号。\r\n满空云冻动秋思，飞泉落日何萧骚。\r\n挥毫若此难再得，白鹤何时返乡国。\r\n良工自古多苦心，留赏人间赖遗墨。\r\n南宫北苑皆已仙，此图与之当并传。\r\n坐嗟存殁意难报，作歌愧匪琼瑶篇。"
        },
        {
            "title": "渔父篇赠瞿敬夫",
            "content": "君本烟波一钓徒，载得全家入五湖。\r\n耽诗每笑唐高士，致产能轻越大夫。\r\n往来不向州城住，朝泊西岩夜东渚。\r\n笔床茶灶何用将，篷底惟留钓渔具。\r\n第四桥头春水多，朝朝暮暮自经过。\r\n绿蓑常带桃花雨，白桨频翻荇叶波。\r\n春风秋月年年好，铜斗歌中鬓华老。\r\n闲愁总在醉中消，乐事从教行处少。\r\n但取鱼来不论迟，黄梁绿竹手亲炊。\r\n饱时把钓醒时唱，世事于君定不知。"
        },
        {
            "title": "夜卧闻邻家酒声呈季迪",
            "content": "雨响槽床滴夜长，重门虽闭四邻香。\r\n近来不是忘醒酒，也学东家吏部郎。"
        },
        {
            "title": "答高季迪酒醒闻雨",
            "content": "江郭多阴暑到迟，夜凉孤枕怯疏帷。\r\n听风听雨寻常惯，不似今朝醉醒时。"
        },
        {
            "title": "园隐图送方以常",
            "content": "曾闻学圃成高隐，今日携书是宦游。\r\n隔屋尚通分溜笕，傍溪空觅看花舟。\r\n菘葵尽作邻僧供，芋栗还凭野老收。\r\n后夜月明江上梦，应随归鹤到林丘。"
        },
        {
            "title": "题倪云林竹（二首）",
            "content": "忆君我有泪淋漓，正似湘江雨后枝。\r\n记得秋声夜同听，萧闲馆里对床时。"
        },
        {
            "title": "题王彦举听雨轩",
            "content": "高竹覆南荣，寒蕉满前渚。\r\n萧闲此中意，适对清秋雨。\r\n疏当帘外飘，密向窗前聚。\r\n声闻俱两忘，悠然坐无语。"
        },
        {
            "title": "送思上人",
            "content": "一瓶与一锡，游越复游吴。\r\n到寺长逢旧，看山每过湖。\r\n饭缘随处有，法意本来无。\r\n南地多猿鸟，还惊梵语殊。"
        },
        {
            "title": "晋冀纪行（十四首）",
            "content": "荆山揭高厓，涂山耸横堮。\r\n长淮出两间，中断见斧凿。\r\n洪流受束缚，浪起石斗角。\r\n谁能为此功，在昔大禹作。\r\n至今遗庙存，香火乃寂寞。\r\n我来问邑人，往事竟缅邈。\r\n于时春正深，草木尚荒落。\r\n登临欲开豁，睹兹反不乐。\r\n更伤卞和泣，三献空抱璞。\r\n──右荆山。\r\n舟行夜达曙，路入硖石口。\r\n平山带孤城，一塔起高阜。\r\n问知古寿春，地经百战后。\r\n群孽当倡乱，受祸此为首。\r\n彼时土产民，十无一二有。\r\n田野满蒿莱，无复识畎亩。\r\n去程不可稽，欲望敢迟久。\r\n──右寿州。\r\n秋日何凄其，严风变阳卉。\r\n嘉节叶重干，时菊芬且蘼。\r\n临高一眺望，俯见城郭里。\r\n三关为襟带，双溪流弥弥。\r\n浮云起天末，鸣鸿在中沚。\r\n虽非吾故土，但悦山川美。\r\n独游意尚适，况兹值多士。\r\n珍肴出丰厨，吴萸泛芳醴。\r\n人生虽长寿，良时亦有几。\r\n对此不为欢，忧思何由弭。\r\n鉴此登山悲，飘飖然已矣。\r\n──右河口山登高。\r\n昔闻阳台名，今上阳台路。\r\n我因兴古怀，驱车暂停驻。\r\n余基尚突兀，云雨自朝暮。\r\n哀猿失故声，野色剩孤树。\r\n当时襄王梦，曾与神女遇。\r\n幽冥事莫测，万载谁能悟。\r\n平原亘千里，巫山渺何处。\r\n凄凉宋公子，深情见遗赋。\r\n──右阳台。\r\n客程不论远，所愁在阴晦。\r\n恶风满川来，雨势晚逾倍。\r\n船争急流上，寸进还尺退。\r\n枯葭夹崩沙，路转百数汇。\r\n飒飒孤篷外，琅琅万珠碎。\r\n篙师左右呼，坐客默与对。\r\n去心虽云迫，前途苦茫昧。\r\n德星无复睹，洗耳亦何在？有怀仰高风，令人发深慨。\r\n──右颍川。\r\n前登盘子城，山隘势欲逼。\r\n路回土峭绝，傍夹千仞壁。\r\n石状如矩斫，巨细总方直。\r\n无泉土脉死，草木尽改色。\r\n高巅有堡障，重门闭重棘。\r\n阴惨行人险，恶意叵易测。\r\n信知狐鼠辈，得在此中匿。\r\n我生好壮观，努力更攀陟。\r\n立久日将晡，浮云渺乡国。\r\n──右盘子城。\r\n峰回抱深壑，下视天凿井。\r\n昔人建重关，扼险备边警。\r\n键钥久已绝，垣石尚森整。\r\n峨峨尼父祠，门掩众山静。\r\n曾闻此回辙，无复过斯境。\r\n询知乡老言，此事古未省。\r\n余氓数家在，破屋暮烟冷。\r\n我行力稍疲，景物不暇领。\r\n且为投宿来，惊风夜愁永。\r\n──右天井关。\r\n盘盘羊肠阪，路如羊肠曲。\r\n盘曲不足论，峻陡苦踯躅。\r\n上无树可援，下有石乱蹙。\r\n一步一嗟吁，何以措手足。\r\n途人互相顾，屡见车折轴。\r\n少时徒耳闻，今日亲在目。\r\n不经太行险，那识安居福。\r\n──右羊肠阪。\r\n陆行渴怀抱，今渡沁河水。\r\n奔腾走百滩，声远闻数里。\r\n我来坐其涯，肩担欣暂弛。\r\n不意山坞间，偶得见清泚。\r\n连朝尘沙目，豁尔净如洗。\r\n虽云倦行力，对此亦足喜。\r\n南风吹青蒲，白鸥忽飞起。\r\n──右渡沁。\r\n一水随山根，宛转流出迥。\r\n滩声绕县门，孤城数家静。\r\n风土殊可怪，十人五生癭。\r\n土屋响牛铎，壁满残日影。\r\n行迟欲问宿，连户皆莫肯。\r\n亭长独见留，半榻亦多幸。\r\n呼童此晚炊，粝饭谷带颖。\r\n野蔌不可得，敢望肉与饼。\r\n途行乃至此，俭素当自省。\r\n──右沁水县。\r\n巍巍太阴山，厓壁拔崭峭。\r\n积水嵌层墟，凛若太古造。\r\n冻深草木坚，僵立势难挠。\r\n高寒横障空，阳景未尝到。\r\n邻有羲和墓，欲问莫可吊。\r\n如何于此地，独不被临照。\r\n至今山中乌，无性识晴昊。\r\n聊为志其事，因之发长啸。\r\n──右太阴山。\r\n土谷既深入，高山复巑岏。\r\n微径才百尺，下转十八盘。\r\n俯临涧壑险，势陡不可看。\r\n乱石斗磊砢，置足恐不安。\r\n长镵那可托，藤蔓无由攀。\r\n寸步每千虑，举动如蹒跚。\r\n心胆掉欲碎，毛发亦为寒。\r\n战兢尚未足，何暇发慨叹。\r\n平生行路心，此日方知难。\r\n──右十八盘。\r\n空山两高冢，娲皇此中葬。\r\n焦土积层褵，势助殿阁壮。\r\n大哉补天手，功出千古上。\r\n至今炼余石，火气夜犹放。\r\n轰雷常祓护，烈风日掀荡。\r\n阴林惨可畏，怪木高数丈。\r\n百鸟飞绕枝，欲止不敢向。\r\n地灵气所钟，祭祷土人仰。\r\n经过谒祠下，幸获拜神像。\r\n──右女娲墓。\r\n霍山古北镇，势尊出群麓。\r\n山深异风景，春尽树未绿。\r\n居人苦多寒，凿土为住屋。\r\n屋顶土元厚，亦种麻与菽。\r\n乃知此方民，犹有上古俗。\r\n我欲拜其庙，日斜去程促。\r\n窑烟敛暝色，牛羊半归牧。\r\n征徒多险巇，村馆早寻宿。\r\n──右霍山。\r\n\r\n【注释】：【注释】：\r\n（右《纪行》十四首。贲于洪武九年往山西，与顾廑同受\r\n上命，问俗于晋民。自京师下长江，历淮、蔡，入大梁，\r\n渡黄河，登太行，览唐虞故都，周旋于吉、绛、汾、沁间\r\n，过雁门、代郡，回观上党、长平之旧迹，跋陟五千余里\r\n。其间山河形势，佳景殊俗，未暇尽述，姑赋其万一，聊\r\n以扩吾之见闻云尔。二月廿三日识。）"
        },
        {
            "title": "次韵答杨孟载池阁晚坐（四首）",
            "content": "习静消微恙，惊时念故交。\r\n花残红剩萼，蕉长绿成苞。\r\n茶器晚犹设，歌壶醒不敲。\r\n遥知凉思足，行乐到林坳。"
        },
        {
            "title": "登戴山（在湖州临湖门外二十里）",
            "content": "平田渺空旷，孤岗忽高峙。\r\n新松荫其巅，白石缭其趾。\r\n初登若崭绝，稍上乃如砥。\r\n严风荡高寒，微月中霄起。\r\n亭亭日晷侧，肃肃征鸿驶。\r\n南招天目云，北览具区水。\r\n比来局羁绊，游遨喜兹始。\r\n同心良可重，欢言得佳士。\r\n非惟外累遗，沉忧亦成委。\r\n薄暮聊旋归，余兴会留此。"
        },
        {
            "title": "送人之吴江",
            "content": "垂虹桥下路，此地隔江湖。\r\n沙树应多橘，寒鱼半是鲈。\r\n风将菱唱远，舟带夕阳孤。\r\n离别琴三叠，悲欢酒一壶。\r\n不堪忆君处，烟雨满秋芜。"
        },
        {
            "title": "次韵答杨孟载池阁晚坐（四首）",
            "content": "独坐面萍池，微凉泛碧漪。\r\n意缘多病懒，诗是苦吟迟。\r\n孤柳风难定，丛篁雨不欹。\r\n萧闲此中趣，未信鬓如丝。¤"
        },
        {
            "title": "夜坐池上有咏",
            "content": "新凉满绿波，窗户雨才过。\r\n岸响闻蒲苇，池香识芰荷。\r\n隔云星现少，承月露凝多。\r\n夜静谁能到，诗成只自哦。"
        },
        {
            "title": "虞文学村居",
            "content": "行尽沙村路，林塘得隐居。\r\n竹光琴席上，莲气酒杯余。\r\n露重时闻鸑，风平或见鱼。\r\n会当明月夜，相与步前除。"
        },
        {
            "title": "黄山人家次韵答陈秀才",
            "content": "相逢坐上客，俱是此乡人。\r\n重见兵前面，能全窜后身。\r\n月迟疑夜短，风乍觉寒新。\r\n为诉穷途事，都忘语意频。"
        },
        {
            "title": "东城道中与王守敬张思廉同赋",
            "content": "水郭秋风后，寻诗客共过。\r\n晚鸿将集渚，风叶尽随波。\r\n野客便诗思，潭鱼识棹歌。\r\n前山青数点，不似乱云多。"
        },
        {
            "title": "晓发秀州",
            "content": "路出双湖烟树东，舟行长是雨兼风。\r\n梦回重有离家恨，惆怅春寒此夜中。"
        },
        {
            "title": "舟行昆山怀陈惟寅山人",
            "content": "粼粼渡斜渚，宛宛漾晴川。\r\n日入风逾驶，举棹屡洄沿。\r\n荇花拆还敛，漪文断更联。\r\n畔人归负耒，渔郎行扣舷。\r\n烟峦各掞态，霞嶂独逞妍。\r\n睇近固流迅，瞩远乃迟延。\r\n羁怀欣暂息，离思怆仍缘。\r\n安得偕吟侣，睹尔瑶华篇。"
        },
        {
            "title": "同衍师访席有道分韵得寻字",
            "content": "邂逅空门友，仙家得共寻。\r\n石苔经屐破，冰溜落溪深。\r\n云过松分影，林寒鹤避阴。\r\n何烦谢人世，心静只山林。"
        },
        {
            "title": "赋得石井赠虎丘蟾书记",
            "content": "来款生公室，因寻陆羽泉。\r\n虚泓云液净，阴甃土花圆。\r\n竹引归香积，瓶分供法筵。\r\n虎跑晴见迹，龙伏暖浮涎。\r\n锡影孤亭日，茶香小灶烟。\r\n师心如定水，应悟赵州禅。"
        },
        {
            "title": "题周伯阳所居",
            "content": "山深独置家，地带竹林斜。\r\n花尽才收蜜，烟生正焙茶。\r\n客来门放屦，樵出路鸣车。\r\n不但成高隐，营生亦有涯。"
        },
        {
            "title": "次韵杨孟载观芍药作",
            "content": "轻阴酿绿寒犹薄，龟甲疏帘映朱阁。\r\n美人偏有惜花心，新水银瓶送红药。\r\n当阶惟恐流尘污，纤手笼春为花护。\r\n一捻芳容饱弄娇，胭脂细结玲珑露。\r\n彩贴单屏衬碧绡，微风才动见花摇。\r\n香凝腻粉肌全湿，影艳方诸脸半潮。\r\n高枝开满低枝卷，翠槛移来随步辇。\r\n浓染如分织女机，巧裁似出宫娥剪。\r\n花情最重是何人，应有鸳鸯帐里身。\r\n不用传心题绮字，踏歌当为唤真真。"
        },
        {
            "title": "赋得广文舍赠李文学",
            "content": "地与斋宫接，门临泮水开。\r\n广文骑马到，司业送钱来。\r\n芹向春时采，槐多乱后栽。\r\n无毡不须叹，相遇且衔杯。"
        },
        {
            "title": "居龙河寺怀高季迪（二首）",
            "content": "竹下幽泉细细流，寺闲人去暮烟愁。\r\n独怜千里来京客，肠断龙河寺里秋。"
        },
        {
            "title": "和高二启闻邻家琵琶之作",
            "content": "花暗短垣春，琵琶度隔邻。\r\n促弦知改调，停拨似要人。\r\n得见情应眷，遥听思已亲。\r\n摧藏曲中怨，何事话能真。"
        },
        {
            "title": "题铜坞后山石",
            "content": "山行兴未穷，复登白云峤。\r\n石上识曾游，墨花破孤峭。\r\n邻僧尚未见，知有幽人到。"
        },
        {
            "title": "瑶芳楼",
            "content": "高楼春多风日妍，琐窗琼阑萦素烟。\r\n水晶帘卷香散席，瑶芳吹入琴中弦。\r\n美人手度阳春曲，水意山情断还续。\r\n三山鸾鹤夜飞来，佩环摇曳玲珑玉。\r\n琴声宛转响春空，满楼白月梨花风。"
        },
        {
            "title": "饮樱桃花下次韵饶参政",
            "content": "西园风雨过，今日始知春。\r\n对酒皆闲客，逢花即故人。\r\n悲欢情各异，醒醉量难均。\r\n忽洒樽前泪，愁多易满巾。"
        },
        {
            "title": "九月十七日闻雁寄董庄",
            "content": "晚意秋阴两不分，渚芦沙竹护寒云。\r\n雁声客里谁先听，愁绝惟应我共君。"
        },
        {
            "title": "丁未年人日",
            "content": "人日转寒深，春城澹澹阴。\r\n残梅仍故色，啼鸟换新音。\r\n历喜逢时看，诗多感物吟。\r\n愁来浑是醉，谁道酒能禁。"
        },
        {
            "title": "过南垞赴黄德让招",
            "content": "风暗沙村晚渐平，相邀应得遂闲情。\r\n南塘水满人来少，疏雨寒波一舸行。"
        },
        {
            "title": "狮子林竹下偶咏",
            "content": "客来竹林下，时闻涧中琴。\r\n经房在幽竹，庭户皆春阴。\r\n孤吟遂忘返，烟景生逾深。"
        },
        {
            "title": "雨后慰池上芙蓉",
            "content": "池上新晴偶独过，芙蓉寂寞照寒波。\r\n相看莫厌秋情薄，若在春风怨更多。"
        },
        {
            "title": "送王团练赴边",
            "content": "远塞频经扰，重烦团练行。\r\n堠兵传虏信，关吏说边情。\r\n月黑深防檄，风高屡按营。\r\n羽书闻近息，喜复见秋成。"
        },
        {
            "title": "送曾伯滋赴西河将幕",
            "content": "上将初分阃，儒官解习兵。\r\n风旗春猎野，雪帐夜归营。\r\n洮水从岷下，祁山入垄平。\r\n知公能载笔，草檄报边声。"
        },
        {
            "title": "过荷叶浦",
            "content": "粼粼水溶春，淡淡烟销午。\r\n不见唱歌人，空来荷叶浦。\r\n无处寄相思，停舟采芳杜。"
        },
        {
            "title": "同季迪宿丁至刚南轩",
            "content": "疏树寒蕉绿绕池，夜凉雨到便先知。\r\n我家路远君家近，能不开怀在此时。"
        },
        {
            "title": "蜀山（在吴兴弁山南十里）",
            "content": "喧嚣厌已久，闲居喜兹遂。\r\n茅茨起高明，涧道入深邃。\r\n凿牖通震方，开扉面离位。\r\n藩编槿杂篁，壁补萝牵荔。\r\n井榈旋解苞，田植齐吐穗。\r\n溪山固可娱，风雨亦足庇。\r\n到日始八九，良友得三二。\r\n客情卒难惬，人性颇烦记。\r\n时具茶果招，或携酒肴馈。\r\n感激壮岁心，慰藉平生意。\r\n兹欲寻幽期，弗暇理尘事。\r\n诸方未遍游，近处聊一至。\r\n指引赖苾刍，随行有童稚。\r\n陟怯危磴欹，瞰讶颓冈陂。\r\n褰蔓悟险途，披丛见倾隧。\r\n缓流似矜清，旧藏欲呈瑞。\r\n变绿乱蔌蔫，发蠙老叶醉。\r\n深村羁旅绝，荒山古祠掞。\r\n厓攒紫阁阴，松映绮疏致。\r\n圣像委蒙尘，灵幡飒惊吹。\r\n青史失记名，朱榜但题谥。\r\n庭空众草罗，地僻百虫蚑。\r\n鸣禽语供弦，飘云影翻帜。\r\n萤停暗帷灯，蜗篆仆碑字。\r\n柏癭蟠轮囷，瓠子悬重膇。\r\n乔林神鸦号，卑薄鬼蝶戏。\r\n甃虚泉脉通，级夷石发被。\r\n怒蛙恒瞋睛，痴螳忽掉臂。\r\n鼠行黠无声，蚁旋驯有次。\r\n坏柱腐耳垂，败几蒸眼渍。\r\n丝扬罥蟏蛸，磷飞见魑魅。\r\n螟蚀供后花，猿窥祭余器。\r\n浮烟不熏炉，溜雨常停觯。\r\n崩垣窜惊麕，崇檐巢恶鵋。\r\n野蒿食复生，园枣啄将坠。\r\n牧笛秋霜清，樵歌晚风迟。\r\n岚光疑积愁，谷气如发喟。\r\n对景独感怀，览物各求类。\r\n臞祝劳远陪，慵仆倦久侍。\r\n归时群动息，日脚在平地。"
        },
        {
            "title": "丁未六月廿八夜作",
            "content": "西风作雨又仍休，卧起园斋夜更幽。\r\n天黑露华凉不下，云疏河影淡还流。\r\n阴虫齐响浑忘夏，落叶频飘预报秋。\r\n乱后俄惊时节异，却将何计为消忧。"
        },
        {
            "title": "题陈允中山居图",
            "content": "昔年为客处，看图怀故山。\r\n今日还山住，俨然图画间。\r\n泉来绕兰径，月出对花关。\r\n应知农事毕，高坐有余闲。"
        },
        {
            "title": "送朱知事",
            "content": "惆怅官亭酒，如何送客频。\r\n水烟渔市晚，花气野桥春。\r\n小骑行沙健，轻衫映柳新。\r\n尊前莫催别，明日异乡人。"
        },
        {
            "title": "送叶知县",
            "content": "黄苇丹枫叶落时，水云漠漠雁来迟。\r\n秋风长是身为客，已自伤心况别离。"
        },
        {
            "title": "扬州僧舍见花有感",
            "content": "风递秾香到水涯，几株桃李映门斜。\r\n侯家园圃多荒废，不是僧房不见花。"
        },
        {
            "title": "送张山人还天平",
            "content": "几欲求田负旧盟，羡君西崦草堂成。\r\n每缘种橘多开地，独为修琴始到城。\r\n黄叶已先霜降落，白云长在雨余生。\r\n龙门林屋无多远，此去寻幽莫计程。"
        },
        {
            "title": "月明听胡琴",
            "content": "檀板朱弦出砑声，停杯齐听月当楹。\r\n分明自是《凉州曲》，不解何人最有情。"
        },
        {
            "title": "戊申正月试笔",
            "content": "佳气丽层城，龙河溢晓清。\r\n市桥缇骑集，巷陌宝车行。\r\n柳上春多思，兰心雪有情。\r\n风光看更好，底事客愁生。"
        },
        {
            "title": "闲居",
            "content": "谢事返丘壑，退耕理田园。\r\n兹心获遂初，稍得酒中悁。\r\n振策升崇褵，扬舲溯长川。\r\n惊湍信汩汩，清溜自涓涓。\r\n新兰艳迟日，密竹曳丛烟。\r\n东馆朝燕坐，西林暮独还。\r\n朋旧固云旷，山水聊夤缘。\r\n居諠暂亦遣，习静久乃便。\r\n已幸驻灵药，复能讽瑶编。\r\n既无羡鱼志，外物非所迁。"
        },
        {
            "title": "衍上人萧然斋",
            "content": "高林洒繁露，闲斋自翛然。\r\n俄闻一叶坠，应我琴中弦。\r\n野水寒欲浅，遥岑秋更妍。\r\n清晨理梵罢，窗扉霭余烟。"
        },
        {
            "title": "连理木为何坰赋",
            "content": "松阳之山如游龙，粤罗浮原独巃嵸。\r\n有坟峨峨树且封，谁其葬者楚国公。\r\n楚公系同正献宗，煌煌炎宋祠业鸿。\r\n若子洎孙俱登庸，德泽绵衍何其隆。\r\n至坰七世庆未穷，坰也孝义被厥躬。\r\n只率党序相睦雍，上以承祀弗坠躬。\r\n下以奉亲能婉容，昊天不慭降鞠訩。\r\n群丑戏兵侪蚁蜂，居民悉毁郊甸空。\r\n母也奄忽时适逢，葬地罔差吉与凶。\r\n仓皇原傍凿幽宫，礼弗克备诚匆匆。\r\n明年又复殂乃翁，五内摧裂号彼穹。\r\n相原石塘气郁葱，佥曰合迁母也从。\r\n坰以体魄安其中，而更发露实所恫。\r\n岁丙午春时雨丰，连理木生元气钟。\r\n巨干开合敷枝葼，廿又四尺为其崇。\r\n望如车盖俨童童，山灵挥诃护芳秾。\r\n祯奇孰云非化工，于戏孝感天地通。\r\n暴祥表瑞无以充，乃于兹木昭孝衷。\r\n眉山记语具始终，乡人颂美万口同。\r\n我闻其事愧愚蒙，作诗聊以备采风。"
        },
        {
            "title": "折莲子呈孟载",
            "content": "落尽红衣见绿房，折来犹带水云香。\r\n柔丝零落芳心苦，未及秋风已断肠。"
        }
    ]
}