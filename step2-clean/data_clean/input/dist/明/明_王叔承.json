{
    "dynasty": "明",
    "author": "王叔承",
    "intro": "",
    "items": [
        {
            "title": "荆溪杂曲四首",
            "content": "卖残竹菌笋还来，收罢兰花蕙又开。\r\n但使山田饶秫米，何妨虎迹遍莓苔。"
        },
        {
            "title": "月夜晋陵酒家",
            "content": "晋陵明月酒家胡，百斛荼綍不论沽。\r\n可道江南春色早，美人十四已当垆。"
        },
        {
            "title": "看梅后从太湖出吴江归烂溪一路桃花盛开口占",
            "content": "千岩古树几浮槎，数尽寒英起暮霞。\r\n百曲清溪归亦好，五湖春水遍桃春。\r\n\r\n【注释】：【原题】：\r\n看梅后从太湖出吴江归烂溪一路桃花盛开口占纪兴"
        },
        {
            "title": "宫词一百首（并序）（录五十首）",
            "content": "氤氲水殿荡朝阳，夜涨桃花锦水香。\r\n珍鸟千行看不禁，自将金弹打鸳鸯。"
        },
        {
            "title": "扬州歌四首",
            "content": "大银万箱，广场盐万廪。\r\n峨峨虬髯商，日簇红儿饮。"
        },
        {
            "title": "赋得武夷君送陆无从游闽中",
            "content": "武夷之君家青山，采芝长啸烟霞间。\r\n当时共赴幔亭宴，琪花惹袖秋斑斑。\r\n三月东风又送汝，青青杨柳西湖雨。\r\n人生此别不易逢，千里寻仙作孤旅。\r\n一尊洒碧钱塘江，片帆扫白严陵渚。\r\n三十六峰如见君，应问王生醉何许。\r\n洞天石扇多异书，字法定与人间殊。\r\n明年迟余九曲水，谈玄酌酒焚枯鱼。"
        },
        {
            "title": "宫词一百首（并序）（录五十首）",
            "content": "一见君王认未真，依稀聊记梦中身。\r\n闲窗试作丹青像，阿监惊看拜圣人。"
        },
        {
            "title": "江谣",
            "content": "政有何苦，视虎为甚。\r\n妇人之言，孔子轻信。\r\n代王即天位，半赐今年租。\r\n县官勤岁课，杀人如斩荼。\r\n谓虎有牙，不破我家。\r\n谓虎有毒，不食我谷。\r\n麒麟凤凰，颂天济济。\r\n愿我皇帝陛下寿万纪，小人虽生亦蝼蚁。"
        },
        {
            "title": "晚渡西湖",
            "content": "西湖宜晚渡，趁得采莲船。\r\n越女娇吴客，搴衣再索钱。"
        },
        {
            "title": "雨中与范伯桢登常照寺饮其弟仲昭书舍",
            "content": "山雨飞花访谢连，新诗细草佛灯前。\r\n前身记是维摩诘，手把醍醐坐白莲。"
        },
        {
            "title": "济之怪余久归赋杂言解嘲（二首）",
            "content": "白勣含闺怨，吴蚕五月空。\r\n但知桑叶绿，不识茜花红。"
        },
        {
            "title": "宫词一百首（并序）（录五十首）",
            "content": "梨园歌断万花天，风雨寒铃忆旧筵。\r\n怪得人间传秘曲，江南春老李龟年。"
        },
        {
            "title": "宫词一百首（并序）（录五十首）",
            "content": "桃花飞雨腻青堤，万马骄嘶锦障泥。\r\n袚罢温泉仙跸晚，彩云狼籍霸陵西。"
        },
        {
            "title": "宫词一百首（并序）（录五十首）",
            "content": "圣人嘉礼诏亲农，万国元年开景龙。\r\n内侍半天传玉册，百花深处见昭容。"
        },
        {
            "title": "宫词一百首（并序）（录五十首）",
            "content": "江南江北锦帆来，妾自商歌妾自哀。\r\n百曲迷楼春不住，杨花飘荡李花开。"
        },
        {
            "title": "宫词一百首（并序）（录五十首）",
            "content": "紫燕双飞花雨香，青泥春老堕雕梁。\r\n不知天外乌衣国，可似宫中别恨长。"
        },
        {
            "title": "宫词一百首（并序）（录五十首）",
            "content": "家本邯郸歌舞仙，龙袍从猎并金鞯。\r\n玉颜恰与天颜似，忽误将军跪马前。"
        },
        {
            "title": "晓过八坼",
            "content": "残星点点照船明，敲石寒炉曙火生。\r\n推枕坐看江市过，梦中听得卖鱼声。"
        },
        {
            "title": "过陈济之精舍看写山水图忽听糟床酒声便敲青",
            "content": "山家压酒声涓涓，有如细雨鸣春泉。\r\n入门听此发酣兴，何须响落宫商弦。\r\n玉缸新碧洗盏试，青螺击破江头鲜。\r\n山人酒酣不自奈，胸中丘壑飞生缣。\r\n近来山水沈周好，人物颇称吴小仙。\r\n二生老死汝少年，古道肯取时人怜。\r\n眼前木石渠固小，天下岂少名山川。\r\n糟床有酒酬知己，画成换米换秫米。\r\n\r\n【注释】：【原题】：\r\n过陈济之精舍看写山水图忽听糟床酒声便敲青螺佐饮成醉"
        },
        {
            "title": "宫词一百首（并序）（录五十首）",
            "content": "二八佳人三五宵，仙风随幸广陵桥。\r\n分明记得《霓裳曲》，春梦微茫月影\r\n\r\n【注释】：【注释】：\r\n（昔王仲初作《宫词》百首，乃其后王禹玉拟之。盖仲初\r\n实与宦官相善，而禹玉司北门直，故二子写唐宋宫中情景\r\n缥缈如画，然风格稍稍降矣。夫词家不以多寡为盛衰，王\r\n少伯古宫词不数首，而秾雅俊逸，真遗响千春。余自华阳\r\n礼茅君还，月夜入兰陵桃花园，适桃花万树盛开，氤氲花\r\n月，醉倾流霞，宛然汉宫春色也。余故客游长安，念禁庭\r\n事非山谣所宜，则聊掇故宫流泽残芳竟，点染落成此卷，\r\n命吴姬倚酒歌之。回首吾诸王，其颦东家之施者耶？吴郡\r\n王叔承书。）"
        },
        {
            "title": "宫词一百首（并序）（录五十首）",
            "content": "夜深刀尺烛花殷，九月边衣诏内颁。\r\n不合题诗落寒絮，宫愁传遍玉门关。"
        },
        {
            "title": "竹枝词十二首",
            "content": "避人低语卜金钱，侵晓焚香拜佛前。\r\n见说嘉陵江水恶，莫教风浪打郎船。"
        },
        {
            "title": "荆溪游樱桃园",
            "content": "珠林光万点，红乱野园芳。\r\n艳夺桃花彩，甘骄荔子浆。\r\n女翻双腕白，莺溜一衣黄。\r\n问是谁家胜，江东顾辟疆。"
        },
        {
            "title": "吴江舟中赋得秋怀（四首）",
            "content": "礼乐重开气象新，可堪词客转思莼。\r\n先王信有神明策，此日能无老大臣。\r\n水溢河渠劳饷馈，兵荒陇亩泣烟尘。\r\n安危早慰苍生望，万顷芦花卧钓纶。¤"
        },
        {
            "title": "送吴子化北游因简童子鸣山人胡原荆御史",
            "content": "广陵潮头磨宝刀，落日正悬杨子桥。\r\n椎牛置酒赛河伯，白虹当座开青霄。\r\n一杯万里行色骄，虎头将军髯紫毛。\r\n弹铗金精啸生火，酣歌忽指欃枪高。\r\n书生能笔又能箭，谁堪巧饰人前面。\r\n阴山六月马走冰，侠气淋漓心一片。\r\n玉鞍斜挂单于头，血花乱洒青袍茜。\r\n行行尽弃雕虫艺，骏骨还应向燕冀。\r\n壮君慷慨十三篇，老我沈冥五千字。\r\n声诗字学俱微茫，男儿白手为侯王。\r\n君不见郭汾阳，生平著书曾几行。\r\n笑谈将相动自得，道与古圣参徜徉。\r\n北征倘见胡御史，传声勿事词人章。\r\n言官岂无经国疏，骅骝伯乐方康庄。\r\n天子垂衣御春殿，相公努力当乾纲。\r\n此时定容直臣口，愿思大体无猖狂。\r\n呼韩稽颡亦难恃，烽烟或报胡尘黄。\r\n匡衡刘向总忧国，可宜魏绛宜陈汤。\r\n相逢燕市醉怀合，若论边塞先庙廊。\r\n燕山青青易水绿，有人更唱萧萧曲。\r\n苍颜怪颔卖文者，便是当年高击筑。\r\n黄金台下胡姬家，垆头旧典王生服。\r\n我亦尝嗤广武军，竖子英雄犹在目。\r\n诸君此去功名成，问余多恐黄粱熟。"
        },
        {
            "title": "荆溪杂曲四首",
            "content": "郎为茶客走江淮，虎窟留侬卖野柴。\r\n怪底客多茶去少，红衫典却又银钗。"
        },
        {
            "title": "少年行",
            "content": "千金宝剑万金装，笑掷胡姬绿酒床。\r\n醉跃紫骝呼侠客，东风吹入斗鸡场。"
        },
        {
            "title": "吴江舟中赋得秋怀（四首）",
            "content": "受降城下橐驼群，幕府屯田杳不闻。\r\n三辅干戈消白骨，九秋烽火暗黄云。\r\n边疆竟尔堪忧国，往昔何人议战勋。\r\n休道朔方元保障，健儿犹哭李将军。"
        },
        {
            "title": "吴江舟中赋得秋怀（四首）",
            "content": "千古残碑见渚沙，阖闾山碧带枯槎。\r\n锦城烟雨迷王国，江市笙歌半酒家。\r\n墓冷要离宁有剑，馆空西子尚余花。\r\n壮怀回首吴歈发，胥水天寒散暮鸦。¤"
        },
        {
            "title": "上巳日吴野人烹蟹及吴化父兄弟宴集",
            "content": "前溪雨足溪水新，夜涨桃花三尺春。\r\n三月三日日初丽，浮玉流觞骄醉人。\r\n偶过杨柳桥西宅，鱼罾蟹簖当门立。\r\n船头活蟹紫堪击，重欲满斤阔逾尺。\r\n主人藏蟹真得宜，急流之下青笼垂。\r\n日饲稻子数百穗，枫落直过桃花时。\r\n蜀椒吴盐落碪细，宝刀香腻春葱丝。\r\n雄者白肪白于玉，圆脐剖出黄金脂。\r\n主人有蟹不卖钱，但逢嘉客留斟酌。\r\n持螯岂慕尚方珍，长对杜康呼郭索。"
        },
        {
            "title": "宫词一百首（并序）（录五十首）",
            "content": "枝头点点送纤霞，翠阁临春锁丽华。\r\n十月冰霜满京国，宫人争唱《后庭花"
        },
        {
            "title": "采石矶吊太白",
            "content": "插江采石三千尺，何处苍苔酣李白。\r\n乘风夜上金陵船，宫锦袍明浪花赤。\r\n天子将袍覆酒仙，沈香亭下百花前。\r\n幸臣脱靴紫貂耻，贵妃捧砚青娥怜。\r\n词成投笔六宫羡，教坊回首新声传。\r\n一斗百篇犹未半，零落风骚走江汉。\r\n夜郎逐客浔阳囚，一片青山魂烂漫。\r\n山头问月呼苍旻，笑傲万古空无人。\r\n古人既往君亦去，杯中旧月年年新。\r\n古今一明月，大化同精灵。\r\n人间传羽蜕，天上县才名。\r\n椒奖酹君还自倾，钓矶采采如飞鲸。\r\n安知太白不在此，江东忽见长庚星。"
        },
        {
            "title": "震泽普济寺观古桧歌",
            "content": "沙门老树惊奇崛，四百年来青未歇。\r\n气交古佛通精灵，命落残碑题岁月。\r\n皮为黛石根为铁，琥珀为脂玉为节。\r\n曲柯倒纽上下错，尖梢反掬东西掣。\r\n扶疏入画画不成，苔痕腻锁雷神结。\r\n雨余细叶浮烟出，新枝旧枝宛相龁。\r\n飞天仙女生绿毛，堕地骊龙蜕苍骨。\r\n西方双树何时分，婆娑独立南江澒。\r\n寒色虚摇五湖月，清阴薄洒诸天云。\r\n忽漫星槎过笠泽，酣歌树底流光碧。\r\n秦亡争笑大夫松，蜀破空怜丞相柏。\r\n信是僧家佛日长，贝叶昙花幻今昔。\r\n昔者火烧阙里桧，仲尼寂寞斯文坠。\r\n今来风击虞山枝，言游惨澹文章废。\r\n儒林乔木奈如许，野寺孤根聊酹汝。"
        },
        {
            "title": "鸣玉园杂景二首",
            "content": "山童报新水，没到樱桃树。\r\n双飞跋扈鱼，冲散落花去。"
        },
        {
            "title": "宫词一百首（并序）（录五十首）",
            "content": "掖庭清晓降神仙，争贺青阳太子笺。\r\n报出阁门分内赐，满朝皆得洗儿钱。"
        },
        {
            "title": "济之怪余久归赋杂言解嘲（二首）",
            "content": "梁鸿无好兴，归及采桑时。\r\n愧汝张京兆，朝朝画翠眉。"
        },
        {
            "title": "丁卯元日有感却寄范伯桢",
            "content": "仙班无乃侍臣哀，龙去攀髯竟莫回。\r\n谁复草书封泰岳，可堪遗诏惜轮台。\r\n百年忽有河山变，万国重瞻日月开。\r\n春到定逢新礼乐，周南怜汝滞蒿莱。"
        },
        {
            "title": "宫词一百首（并序）（录五十首）",
            "content": "碧眼胡儿细剪毛，大宛宝马贡天槽。\r\n殿前却奏长城曲，苜蓿秋风紫燕骄。"
        },
        {
            "title": "董节妇",
            "content": "董节妇，姓袁氏，江西吉安之永丰人也。\r\n年二十而夫死，以姑在，不从死，许身以节，事其姑良孝\r\n。\r\n正德中，闽寇寇永丰，妇及姑被执，妇固万死不可辱矣，\r\n又持其姑哀泣请死，求贼生之。\r\n会夫之兄董凤求贼生其母，亦哀泣请死。\r\n贼义之，皆得生去。\r\n同执者金生亲见之云。\r\n余友人胡涍为县永丰，胡则胡节妇子也。\r\n故诵节妇事甚详。\r\n节妇有遗腹子，已殇。\r\n殇子名行仁，节妇孙矣。\r\n妇今年八十有六，行仁走千里来吴会，乞赠言为大母寿。\r\n吾知寿非大母心也，赋《董节妇》。\r\n然胡永丰又曰：“有刘某妻罗氏者，骂贼投井而死。\r\n”盖同时矣。\r\n闽酋昔寇永丰县，董家袁妇遭兵乱。\r\n不惟全节全其姑，万刃交前颜不变。\r\n夫之母，宁独死。\r\n夫之兄，又请死。\r\n岂曰妇人惭，孝子悲，辞鬼神，慑烈气，金石开。\r\n妇求生姑子生母，一时争死天所哀。\r\n至情感贼贼敛手，谁其见之金秀才。\r\n董节妇，节孝两难及。\r\n二十守寡逾八十，寒江冻雪孤筠立。\r\n有孙千里来乞文，告余往事青袍湿。\r\n骂贼投井死亦奇，当时更有刘家妻。"
        },
        {
            "title": "铁笛歌（有序）",
            "content": "武昌老笛名铁龙，洪武之间来浙东。\r\n江湖万里忽相失，当时哭死陈家翁。\r\n流落人间二百秋，苍龙化去青天愁。\r\n子孙累世觅宗器，汉家宝剑周天球。\r\n或言槜李豪家得，夜夜龙光射南极。\r\n十年空费陈生心，购问惭无万金直。\r\n一朝海客持相换，生脱貂裘妇钗钏。\r\n合浦重归明月珠，精魂似识先人面。\r\n太古琅玕轻欲折，孔窍参差头尾裂。\r\n丹砂错落水银花，苔痕蚀尽并州铁。\r\n薄如藤纸枯如木，灯前三弄秋声蹙。\r\n万点梅花潇席寒，夜半空山扣哀玉。\r\n羌儿虎踞鸣塞鸿，怪蛟人立吹烟竹。\r\n忆昔汝祖浮洞庭，潇湘片月开黄陵。\r\n纯阳真人坐黄鹤，汉江绿酒倾瑶瓶。\r\n飘然将笛下东海，铁龙声断江风腥。\r\n汝今与笛竟何适，楚水吴山愁客星。\r\n汝祖从战鄱阳濆，佩刀曾佐高皇勋。\r\n叹汝飘零把孤笛，丹青竟作曹将军。\r\n半生我亦怀青蘋，袖来不用生龙鳞。\r\n不如黄鹤楼前换酒听吹笛，与君醉杀湘江春。\r\n\r\n【注释】：【注释】：\r\n（陈生楫家本武昌，始祖以开国功官海上。祖有铁笛，名\r\n铁龙，失之且二百年矣。有客自海上持来，生解裘赎之，\r\n制古声冽，因沽酒弄《梅花调》，余歌焉。）"
        },
        {
            "title": "宫词一百首（并序）（录五十首）",
            "content": "绿云细草湿红巾，御酒倾霞欲醉春。\r\n试奏教坊新羯鼓，内园初赛百花神。"
        },
        {
            "title": "宫词一百首（并序）（录五十首）",
            "content": "傀儡那能识幸姬，含情流盼向天帷。\r\n也知歌舞偏怜色，何事君王怒偃师。"
        },
        {
            "title": "月夜宿西湖大佛头寺",
            "content": "秋湖皎皎月泠泠，听罢渔歌酒欲醒。\r\n试问秦皇放船处，白云深锁佛头青。"
        },
        {
            "title": "金山江天阁漫兴（三首）",
            "content": "夭堑悠悠尔奈何，大江南北自沧波。\r\n壮怀莫遣神龙笑，千古斜阳钓艇多。"
        },
        {
            "title": "自钱塘由富春桐江抵七里滩同范仲昭",
            "content": "鸣榔晓发钱塘江，波开绿酒浮春缸。\r\n江风吹帆三百里，青山片片随船窗。\r\n山头挂天根插水，两岸阴森那可已。\r\n游郎如坐彩云来，人家尽住瑶屏里。\r\n三江烟树嗟空阔，谁道龙中更奇绝。\r\n陡岩岚翠寒扑肌，拂手藤花洒香雪。\r\n荆扉女儿扬茜裙，映柳窥人半明灭。\r\n山村酒价不用钱，笑减青粳沽竹叶。\r\n风波相遇皆行迈，死生肯付乾坤外。\r\n采芝昨上桐君庐，占星又宿严陵濑。"
        },
        {
            "title": "风雨过鄱阳湖口望大孤庐山",
            "content": "乱山为县锁长江，江口湖开万顷苍。\r\n湖上孤峰镜中黛，楚风吹雨一船凉。"
        },
        {
            "title": "鸣玉园杂景二首",
            "content": "鸲鹆洗清泉，细眼开春晓。\r\n金鱼吹墨花，黑却浮萍草。\r\n\r\n【注释】：【注释】：\r\n（砚洗。）"
        },
        {
            "title": "竹枝词十二首",
            "content": "一从荡子客长干，怕说风波五百滩。\r\n忽接家书心暗喜，更于封外写平安。"
        },
        {
            "title": "竹枝词十二首",
            "content": "白帝城高秋月明，黄牛滩急暮潮生。\r\n送君万水千山去，独自听猿到五更。"
        },
        {
            "title": "扬州歌四首",
            "content": "东家女十三，西家女十五。\r\n夜半搴娘啼，嫁与并州估。"
        },
        {
            "title": "宫词一百首（并序）（录五十首）",
            "content": "深宫窈窕断人烟，春去春来只自怜。\r\n共说髫时花底乐，游郎无数看秋千。"
        },
        {
            "title": "宿丝溪",
            "content": "莺啼花落过江南，溪上人家尽浴蚕。\r\n无奈罗敷春欲老，隔桑红袖把青篮。"
        },
        {
            "title": "答陈济之雪中见寄",
            "content": "暮雪摇空江，美人隔烟水。\r\n门外寄书人，芦花裹双鲤。"
        },
        {
            "title": "风雨泛太湖宿松陵长桥漫兴",
            "content": "群飞鸥鹭逐筜祇，予亦扬帆赴杳冥。\r\n洒鬓湖风寒气白，打船春雨浪花青。\r\n水边万树来江县，云里双峰出洞庭。\r\n七十二桥灯火乱，野烟沽酒宿渔汀。"
        },
        {
            "title": "同谢水部陈山人游虎丘王进士赠华荡酒与高家",
            "content": "鹅肫荡口好荼綍，朗秀娇人醉玉姿。\r\n却似鉴湖秋月白，纱浣石上见西施。\r\n\r\n【注释】：【原题】：\r\n同谢水部陈山人游虎丘王进士赠华荡酒与高家惠泉伯仲也"
        },
        {
            "title": "贞父渔大鱼未得得一獐烹之戏为短歌",
            "content": "陈家小獐鹿无角，细草长林春濯濯。\r\n鱼乎未来汝登俎，头颅作羹蹄作脯。\r\n儿童休笑余不仁，仙家日日烹麒麟。\r\n渔人猎人何贤否，浮生生死不自有。\r\n吁嗟乎大鱼，扬鬐獐授首。"
        },
        {
            "title": "竹枝词十二首",
            "content": "兰桡小小叶为船，荡漾红妆下锦川。\r\n泪落清波君不见，秋风吹老并头莲。"
        },
        {
            "title": "王元美分守浙西书来谓乌程酒浊如泾水黑若油",
            "content": "试问乌程第一篘，醉仙翻作酒家羞。\r\n三千年上探星海，未必黄河是浊流。\r\n\r\n【注释】：【原题】：\r\n王元美分守浙西书来谓乌程酒浊如泾水黑若油也戏为解嘲"
        },
        {
            "title": "宫词一百首（并序）（录五十首）",
            "content": "复道冥冥绣户扃，灯花落尽曙烟青。\r\n春寒肯怨鸾衾薄，暗拂朱帘望小星。"
        },
        {
            "title": "仲昭约明岁游天台雁荡先以逍遥衣见赠作张公",
            "content": "范生有约登翠微，天台雁荡余当归。\r\n山中鹤翎堕仙氅，秋风赠我逍遥衣。\r\n衣作逍遥游，歌酬缥缈句。\r\n江帆昨泛东西九，洞府微茫在烟树。\r\n张公乘驴出溟渤，青山迸作神仙宅。\r\n幽径杳相迷，颠崖险如瑽。\r\n七日混沌开，千年人世隔。\r\n一窍深悬窈窕天，万奇乱斗玲珑石。\r\n药田丹灶苔花深，石床冷卧闲云白。\r\n西峰玉女欢相招，采芝濯足春潭碧。\r\n人生有足何轻弃，要与乾坤觅灵异。\r\n放歌醉踏荆溪船，乘兴还游善卷寺。\r\n涧飞白雾蛟龙巢，柱烧玄火雷霆字。\r\n探地窟，凌穹苍。\r\n徘徊两洞，百骸颠狂。\r\n秀乳结丹碧，宝玉扬辉光。\r\n下有千丈嵯峨之绝壑，鸣泉百道争赴兮，忽如汉兵十万走\r\n赵壁。\r\n上有瞰空倚天之陡岩，谽谺而阴森兮，恍如层宫复道秦阿\r\n房。\r\n老蝠为仙石为燕，山灵玉手褰衣裳。\r\n野人衣袂烟霞结，胜游瑰玮凭谁泄。\r\n苕川小范同我袍，白缣裁寄湖州雪。\r\n幽盟更订琅玕竹，得吴望越心难足。\r\n刘郎梦落赤城梁，谢生诗映龙湫瀑。\r\n草鞋布袜枯木瓢，身骑凤凰吹紫箫。\r\n武林二月桃花雨，月明夜渡钱塘潮。\r\n\r\n【注释】：【原题】：\r\n仲昭约明岁游天台雁荡先以逍遥衣见赠作张公善权二洞歌\r\n酬之"
        },
        {
            "title": "宫词一百首（并序）（录五十首）",
            "content": "何处文星动帝庐，却怜狗监荐相如。\r\n汉王亲御蓬莱殿，夜半烧灯读《子虚"
        },
        {
            "title": "宫词一百首（并序）（录五十首）",
            "content": "宝马图开雕锦鞍，殿前挥洒汗飞丹。\r\n婕妤手捧将军赐，玉甲光摇玛瑙盘。"
        },
        {
            "title": "宫词一百首（并序）（录五十首）",
            "content": "诏点伶官又采诗，谱翻奇调学来迟。\r\n新词半是龙标尉，舞向歌前合《柘枝"
        },
        {
            "title": "月夜下桐江闻孤雁",
            "content": "烟月满江渔火寒，一声孤雁下芦滩。\r\n隔天总有家书到，水碧山青不耐看。"
        },
        {
            "title": "宫词一百首（并序）（录五十首）",
            "content": "桑子青青雨压枝，宫蚕老尽簇银丝。\r\n侍儿擘破双蛾茧，肠断西窗有所思。"
        },
        {
            "title": "宫词一百首（并序）（录五十首）",
            "content": "十五传歌隶太常，寿阳公主教新妆。\r\n朝来试弄琅玕笛，零落梅花玳瑁床。"
        },
        {
            "title": "席上戏赠益卿幼子虎儿",
            "content": "怪是虎头痴，生儿复虎儿。\r\n三年声壮伟，二尺骨权奇。\r\n见客能觞酒，搴余问草诗。\r\n风尘来燕颔，尔辈已堪疑。"
        },
        {
            "title": "扬州歌四首",
            "content": "罗衣束素云，绣履裹纤玉。\r\n低回不自前，含娇灭华烛。"
        },
        {
            "title": "宫词一百首（并序）（录五十首）",
            "content": "入宫犹自服胡麻，一尺红绡写法华。\r\n落尽苑花空是色，藕丝轻履踏春霞。"
        },
        {
            "title": "扬州歌四首",
            "content": "二十四桥边，当垆谁可怜。\r\n妆成窥容坐，不奈数青钱。"
        },
        {
            "title": "雨后杂兴三首",
            "content": "溪娃逐晚凉，双双戏檐底。\r\n笑入豆花棚，烧灯寻络纬。"
        },
        {
            "title": "竹枝词十二首",
            "content": "生年十五棹能开，那怕瞿唐滟滪堆。\r\n郎今晒网桃花渡，奴把鲜鱼换酒来。"
        },
        {
            "title": "上巳日将入西湖看桃花道遇风雨返舟溪上时左",
            "content": "雨丝吹绿涨湖天，狼籍花期逗酒船。\r\n莫笑桃源春水断，梨花也失洞庭烟。\r\n\r\n【注释】：【原题】：\r\n上巳日将入西湖看桃花道遇风雨返舟溪上时左虞亦阻洞庭\r\n梨花之兴却简"
        },
        {
            "title": "宫词一百首（并序）（录五十首）",
            "content": "碧尘缕缕暗香沟，湘粽床萤火流。\r\n梧叶一窗眠未得，月明秋水听《凉"
        },
        {
            "title": "胡马来",
            "content": "胡马来，我马回，胡马何骄我马颓。\r\n我弓不及弦，我衣不皇甲。\r\n白梃足挞汝，何用兵与铩。\r\n不战屈人理或有，血光夜照居庸口。\r\n朝廷旰食天子忧，漫谓将军屯细柳。\r\n不愿交河冰，胡马不得行。\r\n但愿阴山雪，胡马不得越。\r\n沧浪之天宁可知，胡歌满地胡儿归。\r\n得胡一首金五十，得胡十首官三秩。\r\n民间哗言功未真，死者既死谁为惜。\r\n封侯在命不在勋，卫青李广皆徒云。\r\n君不见尹吉甫、仲山甫，尔外门，我内户。\r\n魏相任何人，而师而田不足武。\r\n胡马来，勿复啼，沙黄草白江日西。"
        },
        {
            "title": "王元方见寄家绣达磨作",
            "content": "王家闺绣通仙灵，飞针走线惊丹青。\r\n渡江达磨更奇绝，五文细洒朱衣明。\r\n芦花一枝带烟色，拳胡蹙蹙悬双睛。\r\n睛光荧荧衣欲举，左看右看皆如生。\r\n草堂忽堕彩云片，秋空突降西天僧。\r\n飘足江心破江水，回首双峰夹骡尾。\r\n生平好佛失真佛，咄哉梁王真饿鬼。\r\n佛家变化不可测，一丝半缕皆灵宅。\r\n陡觉神游葱岭天，依然影落嵩山壁。"
        },
        {
            "title": "巴西估悼同行刘客",
            "content": "巴西估，嗟何苦。\r\n大妻生大儿，随娘住陇西。\r\n小儿随小娘，巴西爷自将。\r\n八月卖茯苓，携儿下金陵。\r\n痁痢六月归，埋骨芜湖汀。\r\n爷年六十九，儿年十三四。\r\n不知异母兄，肯念同爷弟。\r\n买棺不必贵，买贵伤儿财。\r\n费少用或多，剪纸烧钱灰。\r\n魂灵报汝母，先归滟滪堆。\r\n儿归来，儿归来。"
        },
        {
            "title": "范伯桢仲昭兄弟失西湖桃花之约口占寄恼",
            "content": "才看蕊绽又花开，转眼飞英堕酒杯。\r\n苕水菁山亦无赖，东风不送故人来。"
        },
        {
            "title": "宫词一百首（并序）（录五十首）",
            "content": "上巳春回太液池，天青水碧晚妆迟。\r\n一痕初月垂芳树，学得纤纤新黛眉。"
        },
        {
            "title": "宫词一百首（并序）（录五十首）",
            "content": "敕下天题法曲新，书生赋奏太平春。\r\n雕盘红袅宫花朵，赐与传胪第一人。"
        },
        {
            "title": "宫词一百首（并序）（录五十首）",
            "content": "络纬啼秋梧月深，碧纱描粉绣观音。\r\n女僧闻作盂兰会，乞假中元施宝簪。"
        },
        {
            "title": "述归",
            "content": "离家四五载，骨肉多猜疑。\r\n生还不自分，忽如梦与迷。\r\n小儿不识父，大儿惊我归。\r\n妻子怨离别，笑言仍嗟咨。\r\n此别未为久，何得生酸悲。\r\n明朝事行役，为余备晨炊。"
        },
        {
            "title": "清明日游新城观音祠",
            "content": "一百六日春正浓，江村片水桃花通。\r\n兰桡双飞柳底灭，船头细草摇轻红。\r\n女郎祠前美人集，骄春粉黛花神泣。\r\n小姑倚嫂姊将妹，佛香惹袖朝云湿。\r\n竞舍金钗铸善财，笑打流莺映花立。\r\n等闲倾尽吴儿国，玉骢仿佛酒无色。\r\n百年日日宜清明，昨日无端送寒食。\r\n眼前色界非非天，烟花梦断空遗钿。\r\n青原寡妇哭何事，日暮东风吹纸钱。"
        },
        {
            "title": "金山",
            "content": "灶宅龙宫紫气骄，壮游南北倚青霄。\r\n蜀江万里来春水，吴屿千寻带暮潮。\r\n夹岸帆樯扬子渡，隔天云树广陵桥。\r\n临流无限风尘思，浊酒淋漓剑影摇。"
        },
        {
            "title": "宫词一百首（并序）（录五十首）",
            "content": "长宵无奈玉床寒，结得中官姊妹欢。\r\n暗赠流苏双凤带，叮咛莫遣外家看。"
        },
        {
            "title": "君不见苕川席上戏赠晋陵朱说书",
            "content": "君不见苏秦无赖子，开口风涛吞万里。\r\n只为家无二顷田，播乱乾坤斗群蚁。\r\n张仪大笑世亦倾，妻子休愁舌未死。\r\n朱生有口亦不尘，千古旧事翻为新。\r\n掀唇击掌变态尽，能令人喜能令颦。\r\n刘项兴亡在顷刻，唤来野鬼皆生人。\r\n棚头傀儡影中戏，英雄一往谁复真。\r\n君不见罗生《水浒传》，史才别逞文辉烂。\r\n草莽雄心不自成，指点罡星洒江汉。\r\n马迁丘明走笔端，神机颠倒庄周幻。\r\n滑稽玩世天所嗔，语落芦花秋梦断。\r\n太史弄奇《左传》浮，达人往往疑《春秋》。\r\n土中髑髅难自辨，霜寒草白虫啾啾。\r\n男儿有眼不如瞽，无端信书被书苦，秦火微茫隔荒楚。\r\n稗官国史争颉颃，回首黄粱犹在釜。\r\n尧囚舜篡然不然，齐东野人历历数。\r\n玉帝阎罗老无力，白日人间纵妖蛊。\r\n抚剑四顾余不平，且把葡萄听《水浒》。"
        },
        {
            "title": "竹枝词十二首",
            "content": "绿酒娟娟白玉瓶，酴絪花发语猩猩。\r\n《竹枝》歌断人无那，十二峰头暮雨"
        },
        {
            "title": "竹枝词十二首",
            "content": "杨柳青青酒店门，阿郎吹火妾开樽。\r\n千金卖得文章去，不记当时犊鼻裈。"
        },
        {
            "title": "宫词一百首（并序）（录五十首）",
            "content": "柳外秋千拂绮楼，舞阑初解翠云裘。\r\n玉鞭夜踏桃花马，万朵银灯照打球。"
        },
        {
            "title": "雨后杂兴三首",
            "content": "秋雨欲浮村，青螺上床脚。\r\n日出过东邻，船头系篱落。"
        },
        {
            "title": "竹枝词十二首",
            "content": "月出江头半掩门，待郎不至又黄昏。\r\n夜深忽听巴渝曲，起剔残灯酒尚温。"
        },
        {
            "title": "宫词一百首（并序）（录五十首）",
            "content": "入宫新拜大长秋，歌舞平阳夜不休。\r\n一曲春声低按拍，御前飞坠玉搔头。"
        },
        {
            "title": "侠游行",
            "content": "手搏仇心血满杯，胡姬送酒菊花开。\r\n朔风吹过飞龙马，弟在蓝田射虎来。"
        },
        {
            "title": "宫词一百首（并序）（录五十首）",
            "content": "六院诸姨献宝新，天家生日幸宜春。\r\n凤衫噀熨蔷薇露，晓进龙床喜称身。"
        },
        {
            "title": "荆溪杂曲四首",
            "content": "女墙开遍白蔷薇，萝叶藤花鸟乱飞。\r\n耐可铜官复离墨，满城山色照人衣。"
        },
        {
            "title": "竹枝词十二首",
            "content": "白盐生井火生畬，女子行商男作家。\r\n撞布红衫来换米，满头都插杜鹃花。"
        },
        {
            "title": "竹枝词十二首",
            "content": "青桑老尽茜花开，新妇看蚕婆不来。\r\n织得西川宫样锦，机头先与小姑裁。"
        },
        {
            "title": "宫词一百首（并序）（录五十首）",
            "content": "天上仙源水暗流，漫题佳句落金沟。\r\n凭谁拾取新红叶，万种闺情一片秋。"
        },
        {
            "title": "烂溪采珠歌",
            "content": "吴江之东双烂溪，日南合浦不足奇。\r\n采来溪蚌大于斗，明珠历历开光辉。\r\n炯如银河堕片月，群星错落流璇玑。\r\n绿珠含笑胡僧叹，走盘五色西摩尼。\r\n遂令长溪作宝市，竞抛禾黍穿沙泥。\r\n老渔泅波似野獭，儿童出没犹鸬鹚。\r\n岂无一人二人死，藏珠剖腹心相宜。\r\n粒珠可换米百斛，朝耕夕耨良苦为。\r\n是岁山西天雨黍，陇西地震山崩移。\r\n江南大旱珠岂无，金多谷少宁充饥。\r\n愚民易愚哲人惧，笑倚斜阳坐溪树。\r\n莫得良农半化渔，明年蚬蛤皆堪虑。\r\n\r\n【注释】：【注释】：\r\n（隆庆戊辰夏秋时，江南大旱，又毒热，人多热死，则吾\r\n乡烂溪蚌产珠焉。有径寸夜光者，有五色圆走盘者。农渔\r\n杂采，日数十百人，卖可累千金。为作是歌）"
        },
        {
            "title": "雨后杂兴三首",
            "content": "野水平溪桥，波翻蓼花乱。\r\n斫竹编青篮，门前开蟹簖。"
        },
        {
            "title": "侠香亭是要离专诸梁鸿葬处为周公瑕赋",
            "content": "阖闾城头垂白云，周家亭子当斜曛。\r\n后有专诸墓，前有要离坟。\r\n梁鸿客冢落其畔，断碑荒草愁氤氲。\r\n雄心不朽地自烂，侠骨生香天欲焚。\r\n洒酒浇青天，烧纸问白骨。\r\n名呼千年鬼，应声如咄咄。\r\n往事忽在前，怒立头上发。\r\n江风飞剑鱼喷刀，王僚庆忌如吹毛。\r\n谁言南人太孺子，吴门气夺秦关高。\r\n出关先生五噫去，舂米却慕延陵豪。\r\n主人知客亦已晚，死同剑侠埋蓬蒿。\r\n今日亭长生相逢，击鲜置酒非伯通。\r\n当年三子我谁是，著书学剑皆成空。\r\n壁鱼浪蚀五车字，纯钩血死秋芙蓉。\r\n行将变名姓，吴市酣冥冥。\r\n君无擅声价，日写《黄庭经》。\r\n不如铲却退笔冢，酒花春满荼綍青。\r\n君不见尊前侠香吹不了，太玄寂寞成都亭。"
        },
        {
            "title": "宫词一百首（并序）（录五十首）",
            "content": "风流阵罢更迷藏，偷入离宫伏御床。\r\n却向紫薇深处觅，眼花搴着圣人裳。"
        },
        {
            "title": "有调",
            "content": "相思回梦入青扉，隔夜红绡月色微。\r\n巫峡行云含雨出，章台折柳带春归。\r\n颦开镜里新沾黛，笑拂床头旧舞衣。\r\n怪得莺莺憔悴死，鸳鸯花下又双飞。"
        },
        {
            "title": "东海游仙歌简王学士元驭王中丞元美",
            "content": "昙阳仙子王家姑，幼从节烈参虚无。\r\n七年服气绝烟火，玉楼明月寒冰壶。\r\n精光射天天欲坼，列宿群真自相迫。\r\n凭虚密谛五千言，语落天香翠绡隔。\r\n座上非时荔子红，空中当昼霓裳白。\r\n一朝丹就扶桑晓，海东家近蓬莱岛。\r\n左持星剑右挥麈，芙蓉之冠簪七宝。\r\n灵蛇故绕飞升台，仿佛茅龙与青鸟。\r\n歌成混沌谢蜉蝣，吹断琅璈人世小。\r\n丹霞一缕通紫京，瑶华双颊桃花明。\r\n九月九日金母宴，西池使者迎飞琼。\r\n手辞万众洒然去，青莲拥蜕秋蝉轻。\r\n是时余坐苍龙岭，独鹤横空见仙影。\r\n黄菊杯摇赤羽幢，知是天台籍新逞。\r\n玉堂学士本仙吏，怪得金闺出灵异。\r\n女且开班玉帝宫，眼底英雄齐夺气。\r\n仙机缥渺人不闻，秘诀乃授琅琊君。\r\n文章信有神仙骨，漆园傲吏才如云。\r\n许碏谪地为酒狂，狂余落魄希蒙庄。\r\n采真方寸成丘壑，五岳真形醉里藏。\r\n自从子晋缑山后，往往仙人喜姓王。\r\n缥缈仙机何不有，笑倩琅琊问南斗。\r\n方平昨得麻姑书，五百年来别未久。\r\n它时相见昆仑巅，沧海桑田几重九。\r\n希夷先生只好睡，东方小儿善盗酒。"
        },
        {
            "title": "赠别益嗟",
            "content": "往时慕游侠，尚友追昔贤。\r\n乃兹颇超逸，举世同所天。\r\n况我肝胆交，惜别能无怜。\r\n余归向吴会，君行入幽燕。\r\n烹莼脍鲈鱼，白马西翩翩。\r\n挥手各有期，江水闻此言。"
        },
        {
            "title": "雨中看垂丝海棠",
            "content": "江花低拂座，窈窕雨中枝。\r\n湿翠笼芳树，娇红袅碧丝。\r\n骊山清袚处，越水浣纱时。\r\n可奈风前态，迷春映酒卮。"
        },
        {
            "title": "宫词一百首（并序）（录五十首）",
            "content": "紫翠阴阴斗草堤，柳风淡荡舞衣吹。\r\n众中独有宜男草，嬴得金钗百子池。"
        },
        {
            "title": "宫词一百首（并序）（录五十首）",
            "content": "别苑东风报牡丹，传宣晓出望春门。\r\n惜芳却覆黄罗帕，护取花王待至尊。"
        },
        {
            "title": "宫词一百首（并序）（录五十首）",
            "content": "一拜昭容便直庐，丝纶窈窕自唐虞。\r\n十年独视通天草，彩笔含春落玺书。"
        },
        {
            "title": "竹枝词十二首",
            "content": "点点流萤送落花，春风寂寞断琵琶。\r\n人来寄与菖蒲叶，说是成都造纸家。"
        },
        {
            "title": "金山江天阁漫兴（三首）",
            "content": "鸟外渔歌断水烟，隔江唤过打鱼船。\r\n鲥鱼出网鲜犹活，笑掷船头三百钱。"
        },
        {
            "title": "宫词一百首（并序）（录五十首）",
            "content": "山色移青入画眉，绮疏春旭寄幽思。\r\n蜀藤新进松花纸，临出曹娥江上碑。"
        },
        {
            "title": "宫词一百首（并序）（录五十首）",
            "content": "盈盈红玉晚妆新，静倚菱花自写真。\r\n一片青霞生袜底，满宫传是洛妃神。"
        },
        {
            "title": "汨罗潭吊屈原",
            "content": "楚山迸断楚水寒，灵均死作青琅玕。\r\n酒星西堕吊冤魄，白云乱点秋江兰。\r\n兰花娇掇湘夫人，竹枝细奏云中君。\r\n吴钩拂潭潭喷雪，碧空孤雁流斜曛。\r\n衡岳为几，洞庭为杯。\r\n羞鵩酿酒，三酹楚材。\r\n霞开薜荔梦欲落，月出芙蓉魂忽来。\r\n鸾车翠旌飒如雨，星冠玉衣姣犹女。\r\n女媭扬灵宋玉啸，惨澹《离骚》映江渚。\r\n含悲投我辛夷簪，北斗回杓振南吕。\r\n苍梧冥冥帝何许，鬼火青青髑髅语。\r\n上官子兰生不人，荆王客死飘游尘。\r\n孤臣荒冢是鱼腹，明珠怒发骊龙鳞。\r\n逆鳞难批光易晕，七窍之心翻自殉。\r\n魍魉狐狸何代无，万古苍天不堪问。\r\n自君骚破潇湘天，词人，蠹鱼萤火浮残编。\r\n功名千态空言久，二仪七曜更相寿。\r\n狱中易亦穷愁书，六经晚激东归叟。\r\n扬雄赋反骚，徐卿复反反。\r\n是非靡定端，尽付葡萄盏。\r\n君也独醒吾独醉，远游且学神仙蜕。\r\n醉来一曲《沧浪歌》，天公其奈渔郎何。"
        },
        {
            "title": "宫词一百首（并序）（录五十首）",
            "content": "学士风流女秘书，五姬更进尚宫除。\r\n君王莫得虚临幸，妾在彤帏注起居。"
        },
        {
            "title": "箜篌引",
            "content": "公无渡河，河不公惜。\r\n黄河犹可，奈此河伯。"
        },
        {
            "title": "黑雪行苦旱遣闷",
            "content": "去冬地动雪五尺，中有黑花洒如墨。\r\n春来阴霾昼为夕，雪霰淋漓雷电逼。\r\n识者已知今日灾，连年苦水旱复来。\r\n农时竟月无滴雨，愁穷四海愁三台。\r\n量田督课造苛法，等闲沥尽苍生血。\r\n祸根虽断冤未开，毒沴烧空山斗裂。\r\n骖乘犹然能赤族，郿坞金珠散空谷。\r\n折槛诸君归且官，伤哉不起刘安福。\r\n死多枉杀生不生，愿调和气回升平。\r\n眼前得失倏已见，当权可不怜勋名。\r\n千秋事挂闾阎评。\r\n短歌击天鼓，天泽何时普。\r\n桔槔响千村，青苗落焦釜。\r\n人言旱荒悲，还胜水荒苦。\r\n水荒犹有草可食，水荒犹有鱼堪罟。\r\n十家九家空若焚，筋骨脂膏填赤土。\r\n欲质无衣债无主，富儿有米不能贾。\r\n此其何时急旧逋，酷逾亢阳猛于虎。\r\n抛却火浣衫，为把龙须麈。\r\n凭谁吐丝纶，凭谁作霖雨。\r\n安得甘霖蠲诏相并来，尽使枯氓醉天府。\r\n醉天府，歌且舞。\r\n吁嗟嗟，谁父母。"
        },
        {
            "title": "宫词一百首（并序）（录五十首）",
            "content": "宫草平阶拥泪痕，檐禽浙浙送黄昏。\r\n君王岂是并州估，明月梨花独掩门。"
        },
        {
            "title": "宫词一百首（并序）（录五十首）",
            "content": "朝元阁上翠烟横，太乙坛前白露明。\r\n曾侍上皇供法曲，蹋歌犹带步虚声。"
        },
        {
            "title": "宫词一百首（并序）（录五十首）",
            "content": "卿云缥缈覆长安，仙仗凌霄颂百官。\r\n芝草忽生涵德殿，昭仪捧出侍臣看。"
        },
        {
            "title": "宫词一百首（并序）（录五十首）",
            "content": "曙色参差杨柳东，额头花片点新红。\r\n思君梦落巫山雨，怪底黄门问守宫。"
        },
        {
            "title": "新凉",
            "content": "新凉树杪来，风色动衔杯。\r\n檐晚蜓蜻挂，篱晴蛱蝶回。\r\n一溪秋水到，满屋豆花开。\r\n无限江南意，吴歌醉懒裁。"
        },
        {
            "title": "石鼓歌",
            "content": "呜呼！仓颉莽千古，即生史籀亦尘土。\r\n太学之东孔庙门，何得乾坤留石鼓。\r\n奇珍岁久魂离魄，古文断落增艰涩。\r\n野禽剥藓枯皮苍，山虫蚀土朽骨白。\r\n日照犹看星斗移，雨来恐有龙蛇出。\r\n当年此鼓流陈仓，骆驼欲载周文章。\r\n贵如郜鼎宜在庙，祭酒却谓韩生狂。\r\n后遭郑馀稍显异，宋家始能归大梁。\r\n黄金填字石所丑，靖康离乱鼓北走。\r\n埋没胡尘二百年，或落农家舂作臼。\r\n文皇有意置成均，敕使鬼神永诃守。\r\n我曾扪读慨夙怀，长揖宣尼洒杯酒。\r\n周宣昔狩岐阳时，籀文烂漫天王辞。\r\n石鼓隐见不可测，佛龛遗字争传奇。\r\n大篆分流及蔡氏，作者日下江河毕。\r\n峄山火迸秦王石，世间墨本空枣梨。\r\n钟王亦似涉靡丽，忽瞻石鼓兴惭悲。\r\n时乎通变圣不免，工正我吾皆其微。\r\n但愿君王重吉甫，朝廷再树中兴碑。"
        },
        {
            "title": "金陵览古",
            "content": "南北乾坤壮此行，西风走马石头城。\r\n三吴往事秋涛急，六代新愁暮雨生。\r\n龙虎只今余王气，江山千里护神京。\r\n请看丰镐艰难地，回首园陵无限情。"
        },
        {
            "title": "二范携酒过集周野人桂花下看陈生作画",
            "content": "画得苕溪歌小山，青青丛桂洒松关。\r\n春来有酒还招隐，万片桃花水一湾。"
        },
        {
            "title": "荆溪杂曲四首",
            "content": "东西二九夹孤城，一点人烟双镜青。\r\n试觅长桥斩蛟处，草花生磷晚风腥。"
        },
        {
            "title": "渡江望金焦忆往岁与商任叔陆伯玉游兹来陆归",
            "content": "忽破风尘梦，凄然感旧游。\r\n山川来往处，生死别离愁。\r\n沙雁青斜照，江豚黑上游。\r\n乾坤汝南北，无限此生浮。\r\n\r\n【注释】：【原题】：\r\n渡江望金焦忆往岁与商任叔陆伯玉游兹来陆归商死矣感而\r\n有述"
        },
        {
            "title": "竹枝词十二首",
            "content": "阴阴桃李晚妆迟，万里桥头叫子规。\r\n拜月归来人语静，金钗失在竹廊西。"
        },
        {
            "title": "金山江天阁漫兴（三首）",
            "content": "扬子桥横落日明，瓜洲天白晚潮生。\r\n海云忽到金山寺，江气遥吞铁瓮城。"
        },
        {
            "title": "吴江舟中赋得秋怀（四首）",
            "content": "龙关波浪接天浮，忆昨江帆过石头。\r\n上国云霞高庙晚，乱山松柏孝陵秋。\r\n几朝大政从新主，百战奇功失故侯。\r\n试向镐京探往事，乾坤何得动闲愁。¤"
        },
        {
            "title": "宫词一百首（并序）（录五十首）",
            "content": "太平天子猎长杨，羽骑千群晓臂苍。\r\n金簇雕弓亲射虎，击鲜先赐月氐王。"
        },
        {
            "title": "宫词一百首（并序）（录五十首）",
            "content": "西清环佩水泠泠，片月初生云母屏。\r\n却遇玉真公主到，碧萤飞照蕊珠经。"
        },
        {
            "title": "宫词一百首（并序）（录五十首）",
            "content": "玉漏声寒夜色虚，按残宫籍幸来疏。\r\n当时御辇迎欢日，曾向芭蕉叶上书。"
        },
        {
            "title": "游观音岩燕子矶因感梁王达磨故事",
            "content": "观音高阁迥岩扉，客酒凭陵燕子矶。\r\n山带石城孤寺立，潮平江国乱帆飞。\r\n故宫木叶空金碗，荒渡芦花失宝衣。\r\n我亦乘风欲西逝，少林秋老白云归。"
        },
        {
            "title": "宫词一百首（并序）（录五十首）",
            "content": "长生秋殿夜焚香，暗语盟心礼法王。\r\n手录藏经还自窾，阿环亲为李三郎。"
        },
        {
            "title": "石湖小天台同陆生施生兄弟",
            "content": "石桥流水碧生凉，潭树垂阴百尺长。\r\n一片晚霞生谷口，羽衣如在赤城梁。"
        },
        {
            "title": "宫词一百首（并序）（录五十首）",
            "content": "汉王击筑慕边勋，妾抱箜篌歌塞云。\r\n莫遣玉关消息断，侬家况有卫将军。"
        },
        {
            "title": "宫词一百首（并序）（录五十首）",
            "content": "樱桃才熟报君王，万点娇含紫玉浆。\r\n未及寝园春荐去，沉香亭北已先尝。"
        },
        {
            "title": "席上陈稚登抱幼弟桂郎向余看月",
            "content": "陈郎谐父执，往往诵余诗。\r\n抱弟灯前舞，调人学语时。\r\n笑看明月桂，知是宁馨儿。\r\n若有羊家练，淋漓醉墨遗。"
        },
        {
            "title": "西湖歌",
            "content": "苏小坟西是妾家，门前都种白莲花。\r\n郎来好认当垆处，石上瑶琴覆落霞。"
        },
        {
            "title": "冰出吴江",
            "content": "腊去三朝雪，春来十日冰。\r\n棹鸣寒玉破，舟白浪花凝。\r\n客梦天无际，人烟树几层。\r\n吴江沙月暝，雁影落渔灯。"
        },
        {
            "title": "宫词一百首（并序）（录五十首）",
            "content": "枌榆春社斗鸡回，鄠杜朱旂夹道开。\r\n寒食宫愁消未尽，夜棋弹过水晶台。"
        },
        {
            "title": "竹枝词",
            "content": "月出江头半掩门，\r\n待郎不至又黄昏。\r\n深夜忽听巴渝曲，\r\n起剔残灯酒尚温。"
        }
    ]
}