{
    "dynasty": "明",
    "author": "施渐",
    "intro": "",
    "items": [
        {
            "title": "归田自述二首",
            "content": "佐邑无功自劾归，尚疑趋府倒裳衣。\r\n下流应笑难为吏，僻路于今亦有机。\r\n与客解嘲前日谬，逢僧授偈一身非。\r\n卧来转觉人群远，惟有闲窗鸟雀飞。¤"
        },
        {
            "title": "初夏田居偶言",
            "content": "乞身去贱吏，荣慕非所关。\r\n此形谅偶寄，乘委须共还。\r\n田间理初务，务毕仍自闲。\r\n颓罂惜无酒，开尊聊怡颜。\r\n高禽迎新枝，轻云投前山。\r\n俯仰一如此，勿云时命慳。"
        },
        {
            "title": "网集潭",
            "content": "朝向湖上去，暮从湖上归。\r\n渔家自成市，晒网及斜晖。"
        },
        {
            "title": "晨起行园治蔬",
            "content": "处疴情方愆，览籍亦棼结。\r\n止迹丘樊间，喜与荷锄列。\r\n晨星沐未遑，周葺幸余力。\r\n夙英始敛华，密露若莹雪。\r\n螽趯感离歌，祼鸣及豳月。\r\n萋萋瓜畔空，厌厌豆畦歇。\r\n观化有消虚，征情既伸屈。\r\n庶几东陵隐，岂伊公仪哲。\r\n永此藿食资，耕凿藏吾劣。"
        },
        {
            "title": "送万君应召之京",
            "content": "如君为政岂谋身，当宁知名有几人。\r\n解棹犹余五湖兴，匣琴方见一官贫。\r\n楚山偏是淮南绿，旧友何如帝里亲。\r\n却望清班隔尘世，秋风茅屋更谁论。"
        },
        {
            "title": "秋日园居",
            "content": "一逢秋日已凄其，却卧园庐有所思。\r\n高士游方婚嫁毕，仙翁卖药世人疑。\r\n寒蝉断续犹知晚，旅雁浮沉亦后期。\r\n流水不将心事远，闲湍空自向东驰。"
        },
        {
            "title": "归田自述二首",
            "content": "未论薄俗贱为儒，自顾无如返旧庐。\r\n瓜美宁思故侯禄，身闲遍读外家书。\r\n林逢秋日收香草，门傍寒江市白鱼。\r\n岁晚谁同濠上想，惟余惠子共踌躇。"
        },
        {
            "title": "秋日望山中寄旧僧二首",
            "content": "秋原落日见青山，遥识僧居杳霭间。\r\n指点却疑身已到，满窗萝叶上人闲。"
        },
        {
            "title": "闻吹箫",
            "content": "夜半闻声莫问谁，急将幽怨向人吹。\r\n秋风不与闲心会，只有窗前明月知。"
        },
        {
            "title": "访子裕户郤漆塘新居",
            "content": "湖上青山隔市尘，久闻樵采满荒榛。\r\n闲云无主还归壑，槲叶成阴少住人。\r\n高士偶来轻汉绶，桃源从此是通津。\r\n知君不厌裘羊迹，斜日松间一挂巾。"
        },
        {
            "title": "题倪元镇小画",
            "content": "片石丛篁岂在多，丹青只论意如何。\r\n若能咫尺看千里，即是潇湘壁上过。"
        },
        {
            "title": "元夕斋中独坐",
            "content": "独怜今夜静，红烛对人清。\r\n户密凝香气，窗虚纳市声。\r\n华镫自斗彩，满月却嫌明。\r\n一步疏檐下，春星纵复横。"
        },
        {
            "title": "道院暮春有感作",
            "content": "物境俱玄寂，客心常少欢。\r\n非因无酒赏，只是到花残。\r\n夜雨深林叶，春塘平钓竿。\r\n羁栖幸堪托，终日懒衣冠。"
        },
        {
            "title": "暑中闲述",
            "content": "宿雨未为深，晴光已满林。\r\n微风松际歇，凉霭竹间沉。\r\n地僻容身散，交疏少物侵。\r\n常嫌子桑户，今日废衣衿。"
        },
        {
            "title": "忆山中旧游",
            "content": "还将踪迹共飘蓬，不但离家似客中。\r\n春水看来随意远，林芳约后几时空。\r\n说《诗》岂解令人笑，缮性多惭与俗同。\r\n闻道山间更幽寂，每寻鸣鹤造支公。"
        },
        {
            "title": "灵谷寺善上人诵经处",
            "content": "释子岂不见，持心世绝无。\r\n悟因诸部入，定似一身枯。\r\n林霭凝香气，山光积坐趺。\r\n寥然断尘伴，惟与法王俱。"
        },
        {
            "title": "海上",
            "content": "秦山青截海门斜，万筏凌秋叠浅沙。\r\n聚落萧疏耕读尽，潮来潮往是生涯。"
        },
        {
            "title": "扬州道中送李司训还金陵因赴任河内",
            "content": "初见即如故，爱君无世情。\r\n官惟旧经术，家只一蓬衡。\r\n乡树千重雨，江门几日程。\r\n还过大梁市，试为访侯嬴。"
        },
        {
            "title": "送倪郴州",
            "content": "远郡皆言不易为，如君才术总相宜。\r\n弹琴自可安甿俗，长策何须事外夷。\r\n一水湖湘连网罟，满田禾稻映山埤。\r\n到来几许登临兴，五岭人归说与知。"
        },
        {
            "title": "病卧县斋呈诸僚长",
            "content": "岂是官卑易去留，未能高蹈愧林丘。\r\n公庭积夏常虚讼，弱质逢秋已制裘。\r\n雨带潮声偏傍枕，山连雁影恰当楼。\r\n世途转觉萧疏甚，始信嵇康薄宦游。"
        },
        {
            "title": "春雪稍积林树扶疏可爱因忆城中诸友",
            "content": "日晏论文雪满林，春寒还似岁残深。\r\n遥知郭里无人见，独对高原生远心。"
        },
        {
            "title": "早春斋居漫兴二首",
            "content": "此地寓来僻，清渠正绕庐。\r\n数畦聊学圃，一径不容车。\r\n图列壁间岫，书翻几上鱼。\r\n谋生已无术，元不慕相如。¤"
        },
        {
            "title": "冬日游天竺寺",
            "content": "缘湖始欣往，遐览历幽寻。\r\n山到不容路，云藏犹有林。\r\n阶前寒涧落，榻下白云深。\r\n积雪千峰里，寥然空世心。"
        },
        {
            "title": "赠金山智公",
            "content": "四顾水皆绕，所居幽出尘。\r\n斋钟不到岸，渔火自来邻。\r\n心共寒潭彻，经翻贝叶新。\r\n住山知有道，一叩了无因。"
        },
        {
            "title": "斋中雨歇自述",
            "content": "高窗晦积雨，连晨娱篇帙。\r\n耽慵情方宜，嗜寂意尤密。\r\n风柔园条变，溜湿阶蔬茁。\r\n宿阴渐已收，幽禽时唧唧。\r\n隐几欲忘言，斜光透云日。"
        },
        {
            "title": "腊月望对月次答汝成",
            "content": "叶尽林皋影正圆，岁阑相对总凄然。\r\n年年独卧衡门下，只是清辉照旧颜。"
        },
        {
            "title": "秋日望山中寄旧僧二首",
            "content": "身慵常愧扣朝钟，每听楞伽是梦中。\r\n今日别来应共笑，犹悬旧榻待秋风。"
        },
        {
            "title": "漫兴二首",
            "content": "门外清渠映葛衣，偶来观物上渔矶。\r\n秋风蘋末鸥惊起，始悟山人未息机。"
        },
        {
            "title": "赠欧道士卖茶",
            "content": "静守《黄庭》不炼丹，因贫却得一身闲。\r\n自看火候蒸茶熟，野鹿衔筐送下山。"
        },
        {
            "title": "中夜有感",
            "content": "牵牛西转雉楼高，残月亭亭午夜潮。\r\n客久不知颜鬓改，一声城角起岧峣。"
        },
        {
            "title": "寄唐荆川",
            "content": "雪里从君今早秋，不羁踪迹转沉浮。\r\n身同逆旅家常隔，道遍名山访未休。\r\n野寺老僧传近作，江潭黄叶识孤舟。\r\n相逢每怪经年别，此别经年半白头。"
        },
        {
            "title": "京邸感兴",
            "content": "到来园柳已菲菲，客舍经春未改衣。\r\n学道岂能辞众笑，随人终愧失初机。\r\n窗间晓漏临丹阙，户外晴岚对翠微。\r\n僻兴止宜耽寂寞，独翻书史度斜晖。"
        },
        {
            "title": "晚步池上",
            "content": "弄翰乘暇日，池上步逍遥。\r\n寒鱼翻在藻，落叶乱鸣条。\r\n流序忽如此，寸心久自要。\r\n蓬飞定有止，意远不嫌嚣。\r\n常念沮溺辈，躬耕趣独超。"
        },
        {
            "title": "答王仲山见访溪上田居",
            "content": "同归五湖住，一水见君家。\r\n渔父迷初路，居人认落花。\r\n御贫多种菽，为圃却宜瓜。\r\n共是裘羊侣，往来忘岁华。"
        },
        {
            "title": "寓居寺閤晚坐遣兴",
            "content": "高阁东林出翠微，万家烟树晚依依。\r\n凉风入院僧初定，片月临窗鸟独归。\r\n学道但令知我少，逃空始觉足音稀。\r\n社中何用求玄度，久住深山自息机。"
        },
        {
            "title": "赋得江帆送蒋氏归仪真",
            "content": "挂席发秋早，微风已满樯。\r\n中流片影去，远水一舟将。\r\n海雨忽来重，江云相带凉。\r\n知投孝廉宅，三径接苍茫。"
        },
        {
            "title": "春日过长荡湖野望",
            "content": "不因修禊过春山，谁得澄湖一望间。\r\n顿觉尘心空水上，偶逢渔父语沙间。\r\n几多沃野桑麻蔽，半是荒畬雁鹜还。\r\n日夕微茫僧问渡，双峰寂历掩禅关。"
        },
        {
            "title": "南山隈",
            "content": "一因摇落后，怅望秋天空。\r\n向晚寻归径，村村夕照中。"
        },
        {
            "title": "示儿阳得",
            "content": "喟然置琴书，白日闲如此。\r\n共以蓬蒿身，相去南北里。\r\n高楼多远心，流云过如水。\r\n有意不能言，悲来但思尔。"
        },
        {
            "title": "病移南窗下作",
            "content": "南窗堪处默，病里率天真。\r\n静阅庄生传，闲观物外身。\r\n疏槐千点雨，返照满衣尘。\r\n何事常留此，东林谢主人。"
        },
        {
            "title": "秋日与华从龙俞汝成泛湖上",
            "content": "相携出井邑，轻舟泛秋水。\r\n樵响满晴山，游霭缘原起。\r\n濯足湖上流，浩思方如此。"
        },
        {
            "title": "漫兴二首",
            "content": "久不逢人道姓名，从来愚谷寡将迎。\r\n教儿莫漫除秋叶，庭叶自深人自行。"
        },
        {
            "title": "再和补庵新正三日同往山中值顾宪副",
            "content": "孟月逢春早，时芳欲满林。\r\n偶同长者席，况似谷中音。\r\n斜日下清磬，高云过客襟。\r\n回舟傍微月，犹听隔溪吟。"
        },
        {
            "title": "冬日溪行寻唐荆川太史",
            "content": "野水将孤楫，晴天雾半收。\r\n寒禽自向日，残叶尚如秋。\r\n好道宁辞晚，谋生岂解愁。\r\n思君时一见，犹免失东丘。"
        },
        {
            "title": "春日斋中遣兴",
            "content": "信是陶潜宅，为园已就荒。\r\n术疏堪借隐，名贱岂相妨。\r\n日暮闲心旷，春阴药径芳。\r\n流年愧蘧氏，一使是非忘。"
        },
        {
            "title": "白白氏别业归斋中",
            "content": "自喜茅斋僻，经时草木深。\r\n见人稀倒屣，抱膝或长吟。\r\n疏雨喧庭雀，闲窗澄夕阴。\r\n会心方在寡，碌碌岂知音。"
        },
        {
            "title": "初夏偶作",
            "content": "道院春归寂不知，过林新叶接邻枝。\r\n青山药长已忘约，别墅花残只悔迟。\r\n胜事每同幽士往，高车绝少故人期。\r\n翻嫌贫贱闲如此，芳径时来听鸟啼。"
        },
        {
            "title": "自邸趋归荆溪口作",
            "content": "久客不得志，束装归旧山。\r\n休争逆旅席，早觉主人颜。\r\n意比溪云懒，形同秋水闲。\r\n蜀中相共笑，扬子又空还。"
        },
        {
            "title": "辛丑初春再至南都",
            "content": "客衣又见染缁尘，才到京门是早春。\r\n旧寺逢僧已隔岁，同邻问友半归人。\r\n寒轻远岫烟中绿，水满平湖雪后新。\r\n自叹不如沮溺辈，却忘畎亩去寻津。"
        },
        {
            "title": "立秋日居田园有感",
            "content": "霏霏轻霭薄朝晖，又见凉釭一叶飞。\r\n气早畴官已应闰，天移星火欲流辉。\r\n黍苗遍野劳歌少，杞菊成畦生事微。\r\n谁谓门闲可罗雀，秋风转觉雀来稀。"
        },
        {
            "title": "久雨斋中志静",
            "content": "深似山中住，偏多风雨时。\r\n莺稀出谷响，叶暗到门枝。\r\n老氏但柔气，愚公宁有知。\r\n跫然习已久，不自觉春迟。"
        },
        {
            "title": "雨夜溧阳野泊写怀",
            "content": "野水悠悠岁易阑，客舟行处乱峰攒。\r\n山中一雨诸溪满，湖上孤村独夜寒。\r\n世事已将樗共朽，浮名犹是雁求磐。\r\n莫因旅食空弹铗，今日侯门少问飡。"
        },
        {
            "title": "和万吴二明府夜集俞汝成读书园",
            "content": "去市未为远，到门终是幽。\r\n小池阶下满，嘉木雨余柔。\r\n鸟影高台近，春香各径浮。\r\n不妨车马客，暂此共林丘。"
        },
        {
            "title": "兰溪唐君锡将访人江上夜会华明伯席作",
            "content": "畴昔相闻已有情，朅来一见各心惊。\r\n笑言千里不自意，霜露满衣犹欲行。\r\n江口雁飞逢岁暮，渡头人去趁潮平。\r\n看君到处多迎送，定向王生叩《论衡》。"
        },
        {
            "title": "早春斋居漫兴二首",
            "content": "静里心常觉，尘中人岂知。\r\n柴门独掩后，春草复生时。\r\n泽国为渔晚，江湖好道迟。\r\n总能谈寂寞，只费子云辞。"
        },
        {
            "title": "闭斋自述寄王驾部",
            "content": "始知蓬藋蔽门深，岂是幽居避物心。\r\n旧业尽荒秋雨里，一身闲卧碧溪阴。\r\n园空三径人稀到，名在诸生老半侵。\r\n几度忆君相共语，高山无伴只囊琴。"
        }
    ]
}