{
    "dynasty": "明",
    "author": "王偁",
    "intro": "",
    "items": [
        {
            "title": "左江录似友人",
            "content": "左江江水日潺湲，鸟语莎裳住百蛮。\r\n莫道天涯应在此，交州更隔万重山。"
        },
        {
            "title": "晚宿双峰驿楼与故人陈哲言别",
            "content": "山暝烟已敛，林凉月初生。\r\n扁舟泊江汜，候吏欣相迎。\r\n登楼引孤兴，开筵坐空明。\r\n杯分剑溪绿，帘卷双峰青。\r\n几席湛碧流，兰气浮冠缨。\r\n泠泠露丛鹊，中夜四五惊。\r\n偶因念物性，终焉感吾情。\r\n十年怀一枝，三匝栖未宁。\r\n兹晨胡为哉，又逐孤云征。\r\n良宵一邂逅，明发增屏营。\r\n萧萧众籁寒，万壑同时鸣。\r\n缄辞别知己，解缆摇行旌。"
        },
        {
            "title": "送张谦（二首）",
            "content": "醉呼秦淮酒，临歧歌慨慷。\r\n吴姬《小垂手》，一曲春风长。\r\n扁舟不停桡，去路但茫茫。\r\n青山入楚甸，白云思越乡。\r\n岂无壮士怀，击节心飞扬。\r\n凭将绕朝策，一赠囊中装。¤"
        },
        {
            "title": "感寓（二十首）",
            "content": "龙虎启晋伯，熊罴兆齐封。\r\n豺声馁敖鬼，牛祸成庚宗。\r\n废兴自古来，吾将讯其蒙。\r\n苍旻本何心，至理元冲冲。¤"
        },
        {
            "title": "赠吴六",
            "content": "少年结客游五陵，布衣落魄喜谈兵。\r\n是时氐羌杀主将，边庭一夕烟尘生。\r\n当筵意气许君死，饮血报仇为知己。\r\n一生猿臂挽两弧，三尺鱼肠走千里。\r\n穷秋绝漠羽书飞，轻身陷阵解重围。\r\n眼看旄头关塞落，手持虏首辕门归。\r\n帐下三杯跃紫燕，众中万岁瞻白衣。\r\n功成幕府失姓字，扁舟归钓沧江湄。\r\n尔来时平复何有，万事蹉跎付杯酒。\r\n昔年莲锷吐星铓，今日茅茨闭虚牖。\r\n丈夫感激惊心魂，平原食客有谁存。\r\n临风夜夜吊孤月，长歌击筑声俱吞。\r\n间来遇我何所为，未言往事先凄其。\r\n鬓毛零落已如此，心迹悠悠谁复知。"
        },
        {
            "title": "感寓（二十首）",
            "content": "夭夭园中桃，灼灼映绮窗。\r\n窗中有织妇，颜色如青阳。\r\n三年弄机杼，七襄成报章。\r\n成章欲何为，愿以充君裳。\r\n但恐不见察，徘徊空感伤。¤"
        },
        {
            "title": "感寓（二十首）",
            "content": "金行昔弛驭，胡马窥神州。\r\n腥膻厌神鬼，犬彘轻王侯。\r\n蹴踏五都裂，秽浊三精收。\r\n上天实祸淫，所佑在祥休。\r\n岂伊否泰运，一气恒相遒。\r\n经过览故墟，落日黄云浮。\r\n冥穹不可讯，泾渭方安流。¤"
        },
        {
            "title": "感寓（二十首）",
            "content": "番番南昌尉，不知名位卑。\r\n上书抱区区，忠恳何由知。\r\n灵乌鸣朝阳，莫为世所希。\r\n终然吴门市，散发招鸱夷。¤"
        },
        {
            "title": "咏史（四首）",
            "content": "贾生洛阳人，年少有远识。\r\n当其痛哭时，汉祚如磐石。\r\n其言实非狂，四座为动色。\r\n抱火厝积薪，寝食方自得。\r\n长沙卑暑地，自古舞鲲窄。\r\n吞舟讵能容，骥足诚窘迫。\r\n吊湘见微志，感鵩成太息。\r\n浚恒古云吝，夫子亦何极。\r\n驽骀服上襄，騄弃道侧。\r\n卓哉治安书，遗耀在简册。¤"
        },
        {
            "title": "出鸡陵关",
            "content": "手麾白羽{?建}晨出夷关。\r\n夷关春始开，行旅多欢颜。\r\n笑掬青涧流，为洗瘴疠残。\r\n浮云引征佩，共结轻阴还。\r\n前登忘险疲，凭高眺林峦。\r\n却忆征南幕，溟濛海雾间。"
        },
        {
            "title": "寄答黄伯亨",
            "content": "我马从东来，君车正西去。\r\n有似风吹海上云，天际无心忽相遇。\r\n与君相遇即相知，沥胆输肝无复疑。\r\n虞卿岂顾双白璧，平原轻掷二美姬。\r\n狂歌一斗酒，共醉六屏月。\r\n拂曙登古台，慷慨与君别。\r\n君行五岭南，我阻三山道。\r\n何处我思君，天涯但芳草。\r\n昨朝鸿雁下江烟，衔得君书置我前。\r\n开缄拂冰雪，千里情洒然。\r\n念昔与君多意气，相期岂作桃李妍。\r\n鬃生立堂下，叔向知其贤。\r\n袁宏发朗咏，谢公遂回船。\r\n丈夫一语苟有合，何必结交穷岁年。\r\n我有古干将，绣涩久弃捐。\r\n宁甘困泥滓，耻为儿女怜。\r\n君有长歌向余写，我将古调为君宣。\r\n月明洞口鸣风泉，清商一曲付哀弦。\r\n云山麋鹿可为侣，纷纷薄俗何其偏。"
        },
        {
            "title": "行路难",
            "content": "倚剑且勿叹，听我《行路难》。\r\n世途反覆多波澜，焦原九折未为艰。\r\n君不见汉谣斗粟歌未阑，长门一夕秋草残。\r\n骨肉之恩尚如此，何况他人方寸间。\r\n又不见绛侯身荣应系狱，贾生终对长沙鵩。\r\n功成更觉小吏尊，才高宁避明时逐。\r\n所以赤松子，远赴中林期。\r\n谁能吴江上，见笑鸱夷皮。\r\n骊龙有珠在沧海，劝君逆鳞勿婴之。\r\n子推介山下，屈原湘水湄。\r\n当时枘凿自不量，至今憔悴令人悲。\r\n行路难，难为言。\r\n沧浪一棹且归去，长安大道横青天。"
        },
        {
            "title": "感寓（二十首）",
            "content": "玉丽不盈把，德辉照四邻。\r\n段生日偃卧，乃能蕃卫君。\r\n浇风薄士节，自碎明月珍。\r\n求蝉贵明火，俯仰怀古人。¤"
        },
        {
            "title": "送黄纪事济",
            "content": "宝剑双辘轳，锷吐青芙蓉。\r\n临歧一脱赠，恍若腾蛟龙。\r\n君行感我怀，起视云海空。\r\n百年阅幻境，万里吹飞蓬。\r\n登天览余晖，孰挽蒙汜东。\r\n诗书古有立，贫贱道何穷。\r\n常希日月私，独负雨露功。\r\n长卿卧茂陵，不为世所容。\r\n季子黑貂弊，当年怨秋风。\r\n丹涂困布衣，渭水悲钓翁。\r\n山松落涧草，海鹤羞樊笼。\r\n大运自古来，俯仰那能终。\r\n感兹不成欢，别去何匆匆。\r\n城南登高丘，眺远情所钟。\r\n一水泻寒练，断云引归鸿。\r\n中座击筑心，醉吟气颇雄。\r\n兴落远天碧，思染秋山红。\r\n睽离自兹始，梦绕青林枫。"
        },
        {
            "title": "过清远峡",
            "content": "两山夹飞流，曲折始东走。\r\n排空殷崩雷，出峡去愈骤。\r\n商人数畏津，渔子骇奔溜。\r\n回澜乍窥渊，迸濑乱泄窦。\r\n上当群石争，下及众川漱。\r\n势齐龙门险，雄长碣石右。\r\n惜哉神禹功，奠画远莫究。\r\n遂令五岭南，别与万灵斗。\r\n我行一停舟，适值风雨候。\r\n崩腾心为徨，滉瀁目已瞀。\r\n篙师戒前征，薄暮不敢逗。\r\n开蓬讶惊湍，宛若群鹭簉。\r\n乃知造化神，兹实亘宇宙。\r\n三复忠信言，呼酒聊独侑。"
        },
        {
            "title": "感寓（二十首）",
            "content": "照影莫唾井，种葵莫伤根。\r\n伤根葵不生，唾井隳明神。\r\n乐生北去赵，由余西霸秦。\r\n壮士感知己，鄙人惠私恩。\r\n止止且勿哀，千古黄金台。"
        },
        {
            "title": "长沙怀古",
            "content": "孤城独上思徘徊，何事人间苦弃材。\r\n寂寞湘南烟雨里，贾生还吊屈生来。"
        },
        {
            "title": "宿乌岩滩",
            "content": "扁舟宿层滩，滩涨夜来雨。\r\n飘飖远客情，寂历榜人语。\r\n登途畏虎迹，突濑逢鳄怒。\r\n东山尚沉冥，推篷几延伫。"
        },
        {
            "title": "重登岳阳楼望君山",
            "content": "南湖烟水接天流，天际青螺掌上浮。\r\n欲吊湘君何处是，不堪重倚岳阳楼。"
        },
        {
            "title": "秋暑中寄鲍纪善",
            "content": "出门车马喧，秋炀烈如燀。\r\n不有静者心，兹怀曷由展。\r\n念君守幽素，闭迹同偃蹇。\r\n尘榻鸟字频，闲窗昼丝罥。\r\n谁开蒋生径，独契子云馆。\r\n何时风雨来，一洗烦虑遣。"
        },
        {
            "title": "前有尊酒行",
            "content": "前有尊酒，我为君寿。\r\n有瑟在筵，有螯在手。\r\n青年既徂，白发被首。\r\n于今不乐，古人奚有。\r\n自昔有言，俟河之清。\r\n人寿几何，云胡不零！起舞傞傞，侧弁以俄。\r\n弗鼓缶而歌，恐大耋之徒嗟。\r\n秋露如玉，下彼庭绿。\r\n良夜未央，胡不秉烛？东陵死利，西山死名。\r\n庄周放达，禹稷躬耕。\r\n吾诚何暇以论此，前有尊酒君须倾。"
        },
        {
            "title": "咏史（四首）",
            "content": "狐白仅一腋，胜彼千羊皮。\r\n壮士出片言，万诺空奚为。\r\n毛生奉平原，自脱囊中锥。\r\n提携十九人，咤彼犹婴儿。\r\n一语定从盟，不待日昃时。\r\n英风被广座，磊落诚可奇。\r\n知人岂不难，长铗声同悲。¤"
        },
        {
            "title": "宿桃溪方翁家赠别",
            "content": "清溪一带缘桃花，春来水上流胡麻。\r\n东风寻源泛瑶棹，云中远见山人家。\r\n于兹水木相含景，袅袅松杉乱天影。\r\n少焉林壑众籁鸣，巾舄飞来片云冷。\r\n二三老翁住东陂，薜衣霜雪垂两眉。\r\n自言入山岁已久，不知人世今何时。\r\n传闻有客惊还喜，共荐清泉饭松子。\r\n烟林雾筿不逢人，碧草苔花应满地。\r\n问予何事在尘间，那似山中日月闲。\r\n涧户聊同鱼鸟醉，石床常伴云霞眠。\r\n乍逢灵境真堪悦，区缘未谢还成别。\r\n别后重来定几时，梦绕溪边绿萝月。"
        },
        {
            "title": "送夏廷简宿怡山兰若",
            "content": "别路绕珠林，秋来落叶深。\r\n一灯今夜雨，千里故人心。\r\n已觉空门幻，还惊旅况侵。\r\n坐闻钟鼓曙，离思转沉沉。"
        },
        {
            "title": "酥乳",
            "content": "一双明月贴胸前，紫禁葡萄碧玉圆。\r\n夫婿调疏绮窗下，金茎数点露珠悬。"
        },
        {
            "title": "苍梧道中",
            "content": "驱车九疑道，独鸟东南飞。\r\n看山不觉远，秋云生我衣。\r\n深谷走群籁，半岑明夕晖。\r\n中林有兰茝，薄暮空芳菲。"
        },
        {
            "title": "车遥遥",
            "content": "车轮何遥遥，西上长安道。\r\n不见车上人，空悲道傍草。\r\n君行日已远，恩爱难自保。\r\n忧来当何如，一夕梦颠倒。\r\n岂无中山酒，一浣我怀抱。\r\n但恐三春华，颜色不再好。\r\n车声何邻邻，风吹马蹄尘。\r\n愿随马蹄尘，飞逐君车轮。"
        },
        {
            "title": "交州病中录似诸友时军中绝饷以手帖干主帅索",
            "content": "问病寻方事总虚，谩劳车马慰踌躇。\r\n三年玉署兰台笔，学写颜公乞米书。\r\n\r\n【注释】：【原题】：\r\n交州病中录似诸友时军中绝饷以手帖干主帅索粮"
        },
        {
            "title": "登采石蛾眉亭",
            "content": "牛渚矶头烟水生，蛾眉亭下大江横。\r\n春归楚树浮空尽，山阻淮云入望平。\r\n琼馆有才堪倚马，锦袍无梦借飞鲸。\r\n停桡欲和《渝州曲》，都付吴歌《子夜》声。"
        },
        {
            "title": "感寓（二十首）",
            "content": "直木忌先伐，甘井忌先竭。\r\n何为抱区区，昭如揭日月。\r\n至人善闭关，埋照慎不发。\r\n入兽不乱群，虚舟任超越。\r\n襄野迷帝轩，汾阳枉尧辙。\r\n栖心玄灵台，可与人世绝。¤"
        },
        {
            "title": "感寓（二十首）",
            "content": "我有太阿剑，龙文粲奇章。\r\n精光动星斗，挥霍回阴阳。\r\n淬以金?鹈，衣之古盘囊。\r\n夜深雷雨惊，恐逐风云翔。\r\n刚明易点缺，贵能敛其铓。\r\n用之如发硎，保之在深藏。\r\n去去勿复道，相期霄汉长。¤"
        },
        {
            "title": "感寓（二十首）",
            "content": "繁条蕴徂谢，清宫媒炎寒。\r\n泾阳擅秦宠，岂得长交欢。\r\n一朝成远间，敛怨东出关。\r\n昔日夭桃华，今同秋草残。\r\n所以龙阳鱼，痛哉涕汍澜。¤"
        },
        {
            "title": "杨秀才幽居",
            "content": "杨子幽居处，闲窗面远空。\r\n水喧明镜里，云落画屏中。\r\n卷幔留山月，挥弦送晚鸿。\r\n何人问奇字，载酒野桥东。"
        },
        {
            "title": "感寓（二十首）",
            "content": "大庭昔酣醉，遗此钧天章。\r\n遂令鹑首墟，虎视吞八荒。\r\n嬴基苦莫敦，所恃逾凶狂。\r\n诡命终见夺，百二空苍凉。¤"
        },
        {
            "title": "感寓（二十首）",
            "content": "吾闻上古初，浑灏本一气。\r\n羲皇肇人文，龙马飒已至。\r\n轩鸿垂衣绅，唐虞臻至治。\r\n标巢邈以远，黼黻日云贵。\r\n云胡苍姬还，玄酒薄真味。\r\n凤衰其如何，寥落匪一世。¤"
        },
        {
            "title": "感寓（二十首）",
            "content": "公轩处懿鹤，白屋讥千秋。\r\n菉葹盈高阁，申椒掩荒陬。\r\n颀颀东方生，虚为岁星游。\r\n方将猿鹤化，岂为沙虫谋。\r\n归从紫泥海，再弄清浅流。¤"
        },
        {
            "title": "感寓（二十首）",
            "content": "太白夜食昴，流辉烛天街。\r\n精感动穹漠，君心宁见怀。\r\n白璧忌暗投，徒使按剑猜。\r\n所以狂接舆，凤歌归去来。¤"
        },
        {
            "title": "九日黄司空招饮不赴书以答之",
            "content": "菊觞萸豆有佳期，客里怜君慰所思。\r\n不是参军招不赴，病来乌帽未胜吹。"
        },
        {
            "title": "夏日同吕民部宴台山阁书赠邑令沈丙",
            "content": "林吹绕横塘，山亭挹众芳。\r\n琴尊延胜引，环佩集仙郎。\r\n高咏挥麾麈，飞泉激羽觞。\r\n葛薰衣入麝，玉冷簟浮湘。\r\n凤想辞丹掖，鸾缄贮缥囊。\r\n群峰屏遍列，一水镜牵长。\r\n宝瑟频调柱，清歌迥绕梁。\r\n涧花开作对，山鸟下成行。\r\n已判征仙事，还疑倒醉乡。\r\n染尘惭汩没，毕景恣徜徉。\r\n桂域流初魄，松枢促晚凉。\r\n幽期殊未已，书此报河阳。"
        },
        {
            "title": "东湖春意图为樵门李姚生题",
            "content": "鸳鸯湖上春风软，柳丝无力桃痕浅。\r\n暖烟笼碧水如云，纤纤细草苔香满。\r\n满楼罨画大堤傍，罗绮晴娇绿水乡。\r\n冰弦玉柱新调吕，半蹙双蛾倚淡妆。\r\n?畐双双点晴雾，百劳东飞燕西去。\r\n紫泥谁染天上春，云缄留得相思句。\r\n日暮相思枉断肠，绿波千里共悠扬。\r\n龟甲屏风花梦晓，一抹修蛾镜中小。"
        },
        {
            "title": "窃见",
            "content": "象牙筠簟碧纱笼，绰约佳人睡正浓。\r\n半抹晓烟笼芍药，一泓秋水浸芙蓉。\r\n神游蓬岛三千界，梦绕巫山十二峰。\r\n谁把棋声惊觉后，起来香汗湿酥胸。"
        },
        {
            "title": "感寓（二十首）",
            "content": "双精激飞轮，循虚节惊至。\r\n逝川无回波，千秋倏如驶。\r\n浮生日及荣，孰与乔松齿。\r\n君看邙山坟，累累正相似。\r\n鵙鸣群芳歇，大暮同归矣。\r\n谁知清浊间，中有恒不死。¤"
        },
        {
            "title": "宿巴陵闻笛",
            "content": "玉笛飘残月下声，空江秋入思冥冥。\r\n怪来杨柳移关塞，可是梅花落洞庭。\r\n半夜旅魂随调切，谁家少妇倚楼听。\r\n晓来更觅龙吟处，一点君山水面青。"
        },
        {
            "title": "雨中过洞庭",
            "content": "昨夜南风起洞庭，晓来湖上雨溟溟。\r\n忽看天际惊涛白，失却君山一点青。"
        },
        {
            "title": "登黄鹤楼",
            "content": "迢迢江上楼，飞构梯层穹。\r\n黄鹤何年来，结巢白云中。\r\n仙人整羽盖，一往无遗踪。\r\n瑶笙紫河车，潇洒余天风。\r\n至今启重关，呵守虎豹雄。\r\n雕檐敞白日，阑槛标晴虹。\r\n我因驻旄节，登攀兴何穷。\r\n神行万物表，目送双飞鸿。\r\n依依烟际帆，远落三湘东。\r\n霜清楚天碧，树尽荆门空。\r\n长辞愧祢生，高兴怀庾公。\r\n落日下楼去，烟水青濛濛。"
        },
        {
            "title": "秋夜斋居怀唐泰",
            "content": "高梧月未出，暝色疏烟里。\r\n雍雍鸣雁来，声在秋塘水。\r\n孤灯卷帘坐，寒影对窗几。\r\n青空吹微霜，瑟瑟动轻苇。\r\n援琴不成音，感别在千里。\r\n谁值晨风翰，淮波盼游鲤。"
        },
        {
            "title": "将进酒",
            "content": "故人手持金屈卮，进酒与君君莫辞。\r\n仲孺不援同产服，孟公肯顾尚书期。\r\n当歌激风和结楚，吴姬《白苎》莫停舞。\r\n黄河东走不复回，白日经天岂能驻。\r\n田文昔日盛经过，朝酣暮乐艳绮罗。\r\n高台已倾曲池废，只今谁听雍门歌。\r\n我有一曲侧君耳，世事悠悠每如此。\r\n子云浪作投阁人，贾生空吊湘江水。\r\n春风南园花满枝，莫待秋风摇落时。\r\n东山笑起徒为侣，乘时莫负高阳池。"
        },
        {
            "title": "赋得边城雪送行人胡敬使灵武",
            "content": "万里敦煌道，三春雪未晴。\r\n送君走马去，遥似踏花行。\r\n度迹迷沙远，临关讶月明。\r\n故乡飞雁绝，相送若为情。"
        },
        {
            "title": "水亭夜怀黄八粲林六敏",
            "content": "孤亭水云深，人境自幽绝。\r\n七弦罢鸣弹，桐阴初上月。\r\n偶酌尊中醪，高卧望云阙。\r\n荷露清角巾，松飙濯毛发。\r\n寥寥天籁寒，吟咏了未辍。\r\n志偕南阜隐，兴藉东山发。\r\n同心念离居，中夜思超忽。"
        },
        {
            "title": "君马黄",
            "content": "君马黄，我马白，二马同嘶出南陌。\r\n南陌东阡夹渭桥，马行平地似青霄。\r\n羁金络月人皆羡，振玉鸣珂意自骄。\r\n朝出相随暮相逐，可怜人马皆如玉。\r\n如何与君生别离，君马东行我马西。\r\n欲知后夜长鸣处，羞对驽骀一万蹄。"
        },
        {
            "title": "咏史（四首）",
            "content": "达人志莫测，变化犹鹏鹍。\r\n倏忽翔九万，虞罗空见存。\r\n庄生挥楚璧，仲连却秦军。\r\n峻武薄层汉，高情寄浮云。\r\n昔过聊城侧，复经濮水濆。\r\n余风尚不泯，肃肃来清芬。¤"
        },
        {
            "title": "寄张员外",
            "content": "新年柳色满都城，仙掖朝回听早莺。\r\n日隐层埤残雪在，香传别殿晓寒轻。\r\n瑶池阿母怜方朔，汉室公卿羡贾生。\r\n独笑长卿淹病久，茂陵高卧有余情。"
        },
        {
            "title": "舟中望匡庐",
            "content": "兹山东南美，植立云霞中。\r\n九叠萦秀色，万古青茸茸。\r\n我怀志灵奇，絓帆喜相逢。\r\n林端望飞瀑，天际数云峰。\r\n香炉紫烟灭，玉镜澄湖空。\r\n飞翠落巾袖，毛发疏天风。\r\n顾此逐行役，无由访仙踪。\r\n长咏远公传，坐忆东林钟。"
        },
        {
            "title": "感寓（二十首）",
            "content": "商君挟三术，西游诧秦君。\r\n上陈帝王略，邈矣宁见珍。\r\n《阳春》信寡和，《下俚》乃得亲。\r\n孔辙七十周，信哉无停轮。\r\n我有萦纡思，区区向谁陈？。¤"
        },
        {
            "title": "登月江楼（仙人槎浦也）",
            "content": "朝来一上月江楼，江雨长涵瘴水流。\r\n望断钓槎人已远，青山点点是邕州。"
        },
        {
            "title": "入西山访张隐士",
            "content": "两崖喷飞瀑，结屋烟萝里。\r\n山人不冠屦，客至同隐几。\r\n独鹤海上归，孤云涧中起。\r\n净扫白石床，风来堕松子。"
        },
        {
            "title": "题画鹌鹑",
            "content": "原草飘残作雪丝，日斜马上斗归时。\r\n五陵别后伤心事，零落凉州笛里吹。"
        },
        {
            "title": "感寓（二十首）",
            "content": "团魄载阳焰，终古无亏盈。\r\n因人示朏朓，侧见死与生。\r\n蟾蜍薄阴采，顾兔潜其形。\r\n何当凌倒景，一睹天地精。¤"
        },
        {
            "title": "送李校尉致仕还江左",
            "content": "雄剑委龙鸣，关河白发生。\r\n功成百战后，老去一身轻。\r\n夜月桓伊笛，秋风骠骑营。\r\n燕歌何处写，曲罢有余情。"
        },
        {
            "title": "寻小雄仙岩二龙潭值风雨归草堂作",
            "content": "昔人洗玉髓，幽洞驱龙耕。\r\n丹成辍瑶耒，成此秋水泓。\r\n飞崖夹两镜，洞见云霞生。\r\n百鬼不敢啼，雌雄常夜鸣。\r\n有时湍濑寒，几曲流琼英。\r\n清秋堕蟾影，白日闻雷声。\r\n偶兹访灵奇，扫石窥清泠。\r\n洗心盟鸥鹭，濯发解冠缨。\r\n长风动悬罗，飒爽毛骨惊。\r\n飞雨洒而至，万壑秋冥冥。\r\n归途柽桂影，了了心目醒。\r\n到家兴未已，石室披丹经。"
        },
        {
            "title": "曲江谒张文献祠",
            "content": "停舟曲江浒，吊古谒遗祠。\r\n严严始兴公，遗泽芬在斯。\r\n堂倾风雨萃，碑断苔藓滋。\r\n芳春奠行旅，落日归文狸。\r\n唐宫昔全盛，衡鉴方独持。\r\n弼谐展嘉猷，谠论非诡随。\r\n雍雍朝阳凤，粲粲补衮丝。\r\n侧闻卧病后，九庙烟尘飞。\r\n渔阳突骑来，中华混群夷。\r\n信知砥柱功，用舍同安危。\r\n昭陵铁马空，仙李祚久移。\r\n维余兰菊存，千秋恒若兹。\r\n我来荐微诚，再拜当前墀。\r\n顾瞻庙貌间，风度犹可希。\r\n武溪何淫淫，蓉峰亦巍巍。\r\n只今相业隆，孰与前修期。\r\n临风一长叹，山雨来霏霏。"
        },
        {
            "title": "题画白翎雀",
            "content": "塞花原草度交河，往日曾随凤辇过。\r\n一自翠华消息断，空将遗恨寄云和。"
        },
        {
            "title": "宝山兰若",
            "content": "山门隐松桂，花雨浮半空。\r\n金仙青莲居，乃在烟霞中。\r\n石竹覆紫苔，四壁泉濛濛。\r\n因窥一灯影，宴坐万劫同。\r\n众籁清梵音，浮尘愧微踪。\r\n愿言别苦海，永矣投禅宫。"
        },
        {
            "title": "咏史（四首）",
            "content": "戍役赴关陇，驰车经洛阳。\r\n群公蓊云集，节钺何煇煌。\r\n炎精启初辉，云定神鼎方。\r\n顾瞻瀍涧濒，山川蔚苍苍。\r\n脱挽弃道左，蹑履整弊裳。\r\n叩军陈便宜，炯目如曙光。\r\n折此利害端，吐论何轩昂。\r\n咸秦古天府，百二诚帝疆。\r\n丈夫镜时机，识此理乱章。\r\n一语弃贫贱，笑谈绾银黄。\r\n此儒竟何为，空守蓬蓼场。¤"
        },
        {
            "title": "题米老山水",
            "content": "海岳庵前觅旧踪，苍茫云树米南宫。\r\n别来几片青山影，都付寒鸥一遂风。"
        },
        {
            "title": "感寓（二十首）",
            "content": "幽居玩群生，小大俱物役。\r\n嗟嗟羽族微，扰扰亦何极。\r\n鹣鹣共联羽，精卫劳木石。\r\n何如三青禽，尾戴胜侧。¤"
        },
        {
            "title": "交州即事（二首）",
            "content": "一骑冲严到市桥，夕阳烟树草萧萧。\r\n居人犹指高骈塔，碧瓦朱甍尚未凋。"
        },
        {
            "title": "龙寺寒泉",
            "content": "灵源沁寒泉，乃在翠微顶。\r\n中有修鳞蟠，白日烟雨暝。\r\n山僧习止观，木客照孤影。\r\n予亦洗心人，坐来白云泠。"
        },
        {
            "title": "题美人扑蝶图",
            "content": "为惜韶华去，春深出绣帏。\r\n扑将花底蝶，只为妒双飞。"
        },
        {
            "title": "感寓（二十首）",
            "content": "蚩尤卓长空，汉兵出阴朔。\r\n材官三十万，旌甲蔽墟落。\r\n长驱破轒辒，万里靖寥廓。\r\n朔南无王庭，功成卫与霍。\r\n谁知青塞月，白骨照沙漠。¤"
        },
        {
            "title": "云鬓",
            "content": "香鬟三尺绾芙蓉，翠耸巫山雨后峰。\r\n斜倚玉床春色去，鸦翎蝉翼半蓬松。"
        },
        {
            "title": "送僧归越中",
            "content": "锡挑龙河云，衣带越溪雨。\r\n说法方西来，随缘复东去。\r\n松枝偃故房，柏子落庭树。\r\n从此上方遥，人间但凝伫。"
        },
        {
            "title": "赋得花影",
            "content": "欲拂更纷纷，空香寂不闻。\r\n乱迷芳蝶梦，轻护锦苔纹。\r\n衬月笼书幌，因风扬舞裙。\r\n莫移庭下步，蹴碎一阶云。"
        },
        {
            "title": "送张谦（二首）",
            "content": "海鹤青云姿，岂解司晨鸣。\r\n时来蹔敛翮，终当游太清。\r\n奔鹑复何知，开口笑沉冥。\r\n饥来不饮啄，再唳长风生。\r\n请看昂藏躯，宁与鸡鹜争。\r\n维应瑶台凤，可与蜚英声。"
        },
        {
            "title": "交州即事（二首）",
            "content": "莫道平居是百蛮，烟花江月也同攀。\r\n一从烽火连天后，踪有神珠去不还。"
        },
        {
            "title": "送沙子进赴禄州别驾",
            "content": "客舍酒初香，都门柳色黄。\r\n一官仍别驾，万里赴炎荒。\r\n江路猿声早，山城榕叶凉。\r\n远人劳抚字，且勿厌殊方。"
        },
        {
            "title": "感寓（二十首）",
            "content": "驱车首阳下，望古怀清芬。\r\n斯人久已化，令名今尚存。\r\n让国就伦命，杀身以成仁。\r\n如何有千驷，寂寞身无闻。¤"
        },
        {
            "title": "过旧游有感",
            "content": "湿云如醉护轻尘，黄蝶东风满四邻。\r\n新绿只疑销晚黛，落红犹记掩歌唇。\r\n舞楼春去空残日，月榭香飘不见人。\r\n欲觅梨云仙梦远，坐临芳沼独伤神。"
        },
        {
            "title": "龙州道中",
            "content": "微生易为役，远节恒自持。\r\n夙兴戒前征，万里投南陲。\r\n迢迢古龙州，山猺杂群夷。\r\n浮云翳两曜，众壑昏阴霏。\r\n由兹望明都，尚隔天一涯。\r\n淹留暂停骑，促刺心不怡。\r\n所愧子桑户，中林人见稀。"
        },
        {
            "title": "长歌行",
            "content": "有泪莫泣鲛人珠，有足莫献荆山玉。\r\n赤心徒使按剑猜，至宝翻令笑鱼目。\r\n千金蹈海称达人，五噫出关西去秦。\r\n负刍不复遇知己，空歌白石南山春。\r\n楚卿弃相复何有，于陵甘作灌园叟。\r\n杂县偶集鲁东门，惆怅胡能事杯酒。\r\n长风萧骚百草残，长铗悲歌涕汍澜。\r\n金台骏骨久已化，瑶水风波不可攀。\r\n畏途羊肠能折轴，缄书为谢云间鹄。\r\n海上三花久负期，醉归谩托平原宿。"
        },
        {
            "title": "感寓（二十首）",
            "content": "嬴皇虣威武，汉帝非仙才。\r\n玄阙秘灵府，何处求蓬莱。\r\n终遗镐池璧，空献瑶池杯。\r\n但见三泉下，宝衣变寒灰。¤"
        },
        {
            "title": "短歌行",
            "content": "东风吹花堕锦筵，绿杨半軃青楼烟。\r\n主人自为鸲鹆舞，小妓更奏鸳鸯弦。\r\n当杯入手君不醉，落日已在西山巅。\r\n短歌一拍心茫然。\r\n请看明镜高台上，何须白发悲芳年。"
        }
    ]
}