{
    "dynasty": "明",
    "author": "郭登",
    "intro": "",
    "items": [
        {
            "title": "筝",
            "content": "谢傅勋劳未可轻，从容谈笑却秦兵。\r\n君王何事生疑阻，惭愧桓伊为抚筝。"
        },
        {
            "title": "竹轩为阮公振赋",
            "content": "清啸寥寥久不闻，更开三径避嚣氛。\r\n白头自拟存高节，青眼相看独此君。\r\n当户碧云晴袅袅，隔帘苍雪昼纷纷。\r\n如今林下闲人少，每坐无言到日曛。"
        },
        {
            "title": "蠹鱼",
            "content": "琐琐如何也赋形，虽无鳞鬛有鱼名。\r\n元来全不知文意，干向书中度一生。"
        },
        {
            "title": "孟撒军中新春",
            "content": "远赞元戎扫麓川，异乡今日又新年。\r\n青阳令转东风里，黄道春回北斗边。\r\n扰扰兵戈犹选将，珊珊环佩想朝天。\r\n愿摅忠赤勤功业，散作甘霖洗瘴烟。"
        },
        {
            "title": "过安南卫",
            "content": "绝顶见孤城，征骖向晓行。\r\n鸟啼多异响，花发不知名。\r\n石涧闲云碓，山田趁火耕。\r\n愁闻耆老说，三月未曾晴。"
        },
        {
            "title": "送岳季方承命释累回京",
            "content": "蚤登黄阁赞经纶，欲报君恩敢爱身。\r\n青海四年羁旅客，白头双泪倚门亲。\r\n鸣榼又喜趋仙仗，补衮还思用旧臣。\r\n谩道归来心便了，天涯多少未归人。"
        },
        {
            "title": "自饮",
            "content": "我貌不逾人，幸自心不丑。\r\n清晨对明镜，白发惊老朽。\r\n知音苦难遇，时事不挂口。\r\n朝盘堆苜蓿，且饮杯中酒。\r\n倾阳忽西下，不谓沉酣久。\r\n山童笑相语，一醉须一斗。\r\n边城曲米贵，未审翁知否。\r\n不惜典衣沽，但问谁家有。"
        },
        {
            "title": "秋日至城南草堂",
            "content": "渡水登山到草堂，田家香稻喜新尝。\r\n墙边薜荔秋多雨，池上芙蓉夜有霜。\r\n看竹每寻扶老杖，借书先录养生方。\r\n白头自笑归来客，况复江南是故乡。"
        },
        {
            "title": "金凤",
            "content": "凤德可怜衰已久，梧桐枯槁竹槎。\r\n自从云黯苍梧野，化作人间小草花。"
        },
        {
            "title": "陶渊明",
            "content": "渊明宰彭泽，月请米五斗。\r\n折腰乡里儿，浮名真可丑。\r\n凤凰不啄粟，岂肯同鸡口。\r\n悠然见南山，竟掷怀中绶。\r\n篱边几丛菊，门外五枝柳。\r\n不负头上巾，且尽杯中酒。"
        },
        {
            "title": "梅子",
            "content": "馋心才说齿生津，风味虽严恐未醇。\r\n莫倚调羹全待汝，世间还有皱眉人。"
        },
        {
            "title": "又过镇南州",
            "content": "万里狼烟去复回，征衫风露黯黄埃。\r\n一年寒食梨花近，二月春晴燕子来。\r\n绿水亭前罗带绕，碧山窗外画屏开。\r\n经过每爱弦歌宰，骥足终非百里才。"
        },
        {
            "title": "送岳季方还京",
            "content": "登高楼，望明月，明月秋来几圆缺？多情只照绮罗筵，莫\r\n照天涯远行客。\r\n天涯行客离家久，见月思乡搔白首。\r\n年年尝是送行人，折尽边城路傍柳。\r\n东望秦川一雁飞，可怜同住不同归。\r\n身留塞北空弹铗，梦绕江南未拂衣。\r\n君归复喜登台阁，风裁棱棱尚如昨。\r\n但令四海歌升平，我在甘州贫亦乐。\r\n甘州城西黑水流，甘州城北胡云愁。\r\n玉关人老貂裘敝，苦忆平生马少游。"
        },
        {
            "title": "渡江",
            "content": "北客南归感壮怀，吴歌幽怨橹声哀。\r\n秋深杨柳经霜落，江净芙蓉向晚开。\r\n沙鸟乱啼山月上，棹郎清啸水风来。\r\n故园佳丽何年别，老去浑无作赋才。"
        },
        {
            "title": "早发洱海",
            "content": "长风摇影动旌旗，双引鸣笳马上吹。\r\n官吏望尘迎使节，壶觞随路候王师。\r\n五营霜雪陈兵甲，千里雷霆震鼓鼙。\r\n笑倚肩舆挥白羽，誓将威武定边夷。"
        },
        {
            "title": "自腾冲归三月十五日夜至金齿",
            "content": "乡思今春晚，到边花又飞。\r\n岭云冲马散，山月照人归。\r\n远戍寒吹角，孤城夜掩扉。\r\n功名是何物，犹未解征衣。"
        },
        {
            "title": "游太华寺和素轩沐公春日韵",
            "content": "鹭渚鸥波接远天，落花飞絮满平川。\r\n春归客梦偏惊雨，寒食僧家不禁烟。\r\n涧底泉声消永日，阶前草色换流年。\r\n何由近向东林住，常得寻师水石边。"
        },
        {
            "title": "汤婆",
            "content": "老去徐娘尚可娱，温柔乡里锦模糊。\r\n春来渐觉君心改，欲厂沙厨娉竹奴。"
        },
        {
            "title": "赠才师用素轩沐公韵",
            "content": "蒲团草席任流年，坐断三生石上缘。\r\n空果空花非有相，闲风闲月本无禅。\r\n山瓶水冷龙藏雨，石鼎茶香鹤避烟。\r\n闻说声尘悉清净，不将双耳听鸣泉。"
        },
        {
            "title": "蝇",
            "content": "眇形才脱粪中胎，鼓翅摇头可恶哉。\r\n苦不自量何种类，玉阶金殿也飞来。"
        },
        {
            "title": "送人回京",
            "content": "迎得君来复送君，樱桃花发又经春。\r\n谁知万里南征客，却向滇阳作主人。\r\n◎杂咏\r\n\r\n【注释】：【注释】：\r\n（甘州客寓于绣衣牟秉常处，得前人咏物吟四百余篇，惜\r\n其格调卑弱，辞意浅俗，不足以状物之情，遂因题为之赋\r\n。自念涵养未至，美刺之间，未免黑白太著，甚失诗人忠\r\n厚之意。暇日检拾遗忘，为之一笑，悉欲弃去。其间有如\r\n鸡肋可惜者，因存之，得百廿五篇云。）"
        },
        {
            "title": "土牛",
            "content": "刻木团泥作祸胎，驱牵不动蠢形骸。\r\n须臾齑粉渠休恨，教汝偷寒送暖来。"
        },
        {
            "title": "军回",
            "content": "两行旌旆引鸣笳，万骑宵严不敢哗。\r\n隔岸水声冲石响，罩山云脚受风斜。\r\n孤村月落时闻犬，古塞春残不见华。\r\n归骑莫嫌征路滑，凉风吹雨洒尘沙。"
        },
        {
            "title": "涂中偶成",
            "content": "说着滇阳似上天，危桥孤岭万千千。\r\n高低石路偏嫌雨，远近林峦半是烟。\r\n野树向冬多不落，居民经瘴少能全。\r\n频年有梦曾过此，今日南来不偶然。"
        },
        {
            "title": "破扇",
            "content": "月中谁画乘鸾女，紫竹银丝挟素罗。\r\n未到秋来先破碎，从前应是受风多。"
        },
        {
            "title": "入缅取贼早发金沙江",
            "content": "征帆如箭鼓声齐，舟渡金沙更向西。\r\n石栈夜添蛮雨滑，晓江晴压瘴云低。\r\n水边乌鬼迎人起，竹里青猿望客啼。\r\n又隔滇阳几千里，桐华榕叶晚凄凄。"
        },
        {
            "title": "至高邮逢邢勉仁",
            "content": "客中相见倍相亲，白酒黄鸡莫笑贫。\r\n君住淮南我淮北，如何不是故乡人？"
        },
        {
            "title": "送季方归感事有作石生怒季方欲杀之愤云必置",
            "content": "转日回天势可窥，旧游今昔事皆非。\r\n只应樗里偏多智，每叹林宗最见几。\r\n金谷秋深荒草合，玉关春早远人归。\r\n五湖烟水孤舟稳，吟倚蓬窗送落晖。\r\n\r\n【注释】：【原题】：\r\n送季方归感事有作石生怒季方欲杀之愤云必置汝于天尽处\r\n死而后已石氏伏诛季方乃得释老魅有知含羞地下矣"
        },
        {
            "title": "哀征人",
            "content": "天迷离，水呜咽。\r\n战马无声宝刀折，冤鬼凄酸啼夜月。\r\n青磷荧荧明又灭，照见征夫战时血。"
        },
        {
            "title": "湳牙山",
            "content": "险障南来独湳牙，天分夷獠与中华。\r\n万盘山绕一丝路，百丈峰开千叶花。\r\n毒雾障烟相映霭，鸟声人语共咿呀。\r\n停骖每劳征南士，莫听啼猿苦忆家。"
        },
        {
            "title": "永昌书事寄京中诸友",
            "content": "略说南方试静听，侏亻离风俗尽堪惊。\r\n花间蛩语春风暖，树上蛙鸣夜雨晴。\r\n孤岭忽从天外出，瘴云时向水边生。\r\n妖姬妆罢迎人笑，古帽长衫画不成。"
        },
        {
            "title": "天秤",
            "content": "体物何曾有重轻，相君因尔号阿衡。\r\n谁多谁少皆公论，才有些儿便不平。"
        },
        {
            "title": "棋",
            "content": "怕死贪生错认真，运筹多少费精神。\r\n看来总是争闲气，笑杀傍观袖手人。"
        },
        {
            "title": "送牟秉常往甘州",
            "content": "谁折梅花寄陇头，夕阳低处是甘州。\r\n秦关蜀道还家梦，白草黄云出塞愁。\r\n江上秋生张翰棹，月中人倚仲宣楼。\r\n壮怀且赋从军乐，定远曾封万里侯。"
        },
        {
            "title": "神灵",
            "content": "乞福禳灾许几千，分明报应不曾偏。\r\n神灵应是嫌铜臭，只问人间要纸钱。"
        },
        {
            "title": "期胡祭酒不至",
            "content": "空斋坐日夕，有怀期不来。\r\n庭树叶频下，闲门风自开。\r\n朱丝静逸响，绿蚁浮深杯。\r\n幽思益填积，怅然难独裁。"
        },
        {
            "title": "偶成寄彦谧",
            "content": "三岁春风客未归，边城无事暂幽栖。\r\n朱樱映日枝头满，翠荇牵风水面齐。\r\n老树藏鸦添嫩叶，旧巢归燕补新泥。\r\n闲来渐有渔樵兴，更欲移居向瀼西。"
        },
        {
            "title": "夜坐",
            "content": "庭虚初月上，树响微风入。\r\n栖鹊听犹惊，流萤堕还拾。\r\n沉沉寒漏滴，隐隐余钟急。\r\n坐久不知疲，凉衣露吹湿。"
        },
        {
            "title": "九日喜家人寄书至秉常相过问慰与之共饮至醉",
            "content": "逐客世多违，浮生自堪悼。\r\n尘容绝媚妩，褊性复昏髦。\r\n读书虽不多，力学苦欲到。\r\n矜愚何足计，见善诚所好。\r\n多歧诧流俗，诡遇日趋造。\r\n臭味异薰莸，方圆如枘凿。\r\n徒云习静定，无以胜浮躁。\r\n只拟听乎天，安能媚于灶。\r\n青蝇止樊棘，听荧遂颠倒。\r\n白日生风霾，喧腾困陵暴。\r\n危如鬼手夺，险若虎尾蹈。\r\n鲸鲛一失水，蛙竟争噪。\r\n同声相倡和，挟势激潢潦。\r\n忮嫉尔惟辜，何恃予敢傲。\r\n庞恩宏照烛，散地赐休告。\r\n去家将万里，病目叹双眊。\r\n虽云处困穷，安可变风操。\r\n浮生呆而野，内省久矣祷。\r\n避地即高隐，杜门恒却扫。\r\n村酿夜能赊，园蔬雨堪芼。\r\n中卿极恺悌，软语相慰劳。\r\n每嗟千里客，时以一簟犒。\r\n优游期卒岁，辛苦何足道。\r\n犹叨品禄官，未免太仓耗。\r\n牟君我知己，旧学穷阃奥。\r\n辞锋万人敌，笔阵百川导。\r\n妙手补天娲，雄才荡舟奡。\r\n过从忘尔汝，彼此相恋嫪。\r\n看承非珷玼，爱惜比珪瑁。\r\n同官附书至，珍重如训诰。\r\n唐虞弃瑕玼，远迩均覆焘。\r\n时方梦良弼，国已诛大盗。\r\n老魅竟羞死，明灵逾响报。\r\n轰霆拉苦朽，强弩穿鲁缟。\r\n朋侪悉窜逐，党与方悔懊。\r\n贤愚各以类，水湿火就燥。\r\n士生当谨修，天定终怙冒。\r\n今晨一尊酒，佳节值吹帽。\r\n情欣同啖蔗，志适胜爬瘙。\r\n主宾争谑浪，僮仆亦欢噪。\r\n酣歌时顿足，起舞欲持翿。\r\n赐环应有期，归辕便须膏。\r\n\r\n【注释】：【原题】：\r\n九日喜家人寄书至秉常相过问慰与之共饮至醉述怀有作斐\r\n然成章"
        },
        {
            "title": "暮春登大同西北城楼同仰寺丞瞻潘御史洪赋",
            "content": "满地花飞春已阑，溪风山雨更生寒。\r\n浮云蔽日终难散，腐柱擎天恐未安。\r\n西北兵戈犹扰攘，东南民庶半凋残。\r\n先朝遗老惭无补，独对西风把泪弹。"
        },
        {
            "title": "春日游山偶成",
            "content": "林下扶藤杖，溪边整葛巾。\r\n春风莫相妒，不是折花人。"
        },
        {
            "title": "送潘御史克容释累赴京",
            "content": "才难不其然，此叹自千古。\r\n淳风散已久，至道卑若土。\r\n纷纷事机巧，泛泛播簧鼓。\r\n虚名竞相尚，实践反遭侮。\r\n鬋剔起病驹，栀膏诧鞭贾。\r\n剖肤藏鱼目，聒耳闻瓦釜。\r\n怅然思古人，太息心独抚。\r\n世亦有真儒，如何卒难睹。\r\n绣衣刚直士，颜色少媚妩。\r\n一朝弃道边，薄言逢彼怒。\r\n咎生本无妄，市岂真有虎。\r\n平生金石坚，化作青蝇聚。\r\n巍巍尧舜主，烨烨贤良辅。\r\n玉烛洽群黎，天戈戩骄虏。\r\n微瑕悉湔洗，片善必收取。\r\n吹嘘布阳春，浩荡除罪罟。\r\n君才素通变，岂肯作迂腐。\r\n方承宣室诏，未是东门祖。\r\n霜空荐雕鹗，画省耀簪组。\r\n大看作梁栋，小亦试遗补。\r\n行行懋道义，与世无舛忤。\r\n藻德如啖甘，食蘖不厌苦。\r\n出莫由斜径，斜径生险阻。\r\n渴莫饮盗泉，盗泉多呕吐。\r\n功名垂竹帛，富贵何足数。\r\n作诗备忠告，送我克容甫。"
        },
        {
            "title": "晚坐",
            "content": "宴坐庭树夕，悠然惬清赏。\r\n月生微影横，风入繁枝响。\r\n啾啾归鸟集，隐隐疏星上。\r\n倏尔朝复昏，流光递来往。"
        },
        {
            "title": "塔顶",
            "content": "塔顶新晴独自登，画栏高倚十三层。\r\n不知眼界高多少，地上行人似冻蝇。"
        },
        {
            "title": "对雨有怀方内翰",
            "content": "小斋颇幽僻，窗扉亦宏敞。\r\n新槐檐上绿，细草阶下长。\r\n轻纨散烦溽，覃葛生清爽。\r\n寂无人事喧，但爱雨声响。\r\n凉薾动萧瑟，薄霭生莽苍。\r\n悠然发孤咏，笑歌自鼓掌。\r\n缅思同心人，吟怀共清赏。"
        },
        {
            "title": "骐骥",
            "content": "万里龙沙百战归，轻尘不动四蹄飞。\r\n可怜汗血常消瘦，不及驽骀似瓠肥。"
        },
        {
            "title": "飞蝗",
            "content": "飞蝗蔽空日无色，野老田中泪垂血。\r\n牵衣顿足捕不能，大叶全空小枝折。\r\n去年拖欠鬻男女，今岁科征向谁说。\r\n官曹醉卧闻不闻，叹息回头望京阙。"
        },
        {
            "title": "又过赵州",
            "content": "芳草茸茸已满坡，山城春半又经过。\r\n轻寒帘外燕来少，细雨庭前花谢多。\r\n壮志每思探虎穴，惊心犹想涉鲸波。\r\n征衣暂解风霜色，闲对斜阳和凯歌。"
        },
        {
            "title": "题蒋廷晖小景",
            "content": "我家南山中，柴门别经久。\r\n不知今春来，新添几株柳。\r\n清江闲钓竹，鸥鹭还来否？对此忽相思，长歌独搔首。"
        },
        {
            "title": "西巡出境寒甚时五月廿七也",
            "content": "一带关河向北流，黄云衰草不胜秋。\r\n征人更有思乡梦，羌笛休吹《出塞》愁。\r\n严整甲兵陈虎旅，静听金鼓拥貂裘。\r\n临风却忆江南客，纨扇轻纱笑倚楼。"
        },
        {
            "title": "普安道中",
            "content": "竹暗藤荒路欲迷，一重山度一重溪。\r\n枯槎偃蹇如人立，蛮语侏亻离似鸟啼。\r\n花底雨晴飞蛱蝶，水边冬暖见虹霓。\r\n只应风味堪题处，三寸黄柑压树低。"
        },
        {
            "title": "砚",
            "content": "形模粗野已堪羞，况复驽顽滑似油。\r\n常笑石乡才不逮，有何功业便封侯。"
        },
        {
            "title": "笔",
            "content": "绾蚓涂鸦不自嫌，却将毫末强楸挦。\r\n中书老矣真无用，犹向人前要出尖。"
        },
        {
            "title": "送人回京",
            "content": "秦山秋色陇山云，为客那堪复送君。\r\n八月胡天寒气早，数声羌笛雪纷纷。"
        },
        {
            "title": "自缅甸回感怀寄沭征南",
            "content": "毒雾昏昏水拍天，孤帆风雨瘴江边。\r\n鲸波去日浑如梦，虎穴归来始自怜。\r\n终夜眼穿看斗柄，几人身已试蛟涎。\r\n滇阳万里浑惊讶，又隔滇阳路五千。"
        },
        {
            "title": "客中春晚",
            "content": "远塞书难寄，空庭花自开。\r\n旧巢双燕子，今岁不曾来。"
        },
        {
            "title": "舟至高邮风气尚暖",
            "content": "北地风高水欲冰，南方秋晚尚余蒸。\r\n渔家香饭闻炊芡，溪女纤歌识采菱。\r\n鹭渚橹摇归梦客，柳汀舟渡夕阳僧。\r\n故乡多少莼鲈兴，三十年来愧未能。"
        },
        {
            "title": "口号寄泾州守李宏",
            "content": "渡了黄河又黑河，春风秋月五年过。\r\n泾阳太守如相问，更比来时白发多。"
        },
        {
            "title": "过西樵贾氏隐居",
            "content": "何处觅幽栖，西樵更向西。\r\n梨花千树雪，茅屋数声鸡。\r\n涧水穿林入，春云压雨低。\r\n仙源知近远，应使世人迷。"
        },
        {
            "title": "庞公",
            "content": "庞公虽两足，何曾到城府。\r\n躬耕南亩中，农作甘自苦。\r\n皇虞世已远，至道卑若土。\r\n君看天柱折，非是不可补。\r\n遗安有深诲，百世激贪虏。"
        },
        {
            "title": "楸子树",
            "content": "窗前新栽楸子树，去岁移自东君家。\r\n根深土冻重莫致，挽以两犍载一车。\r\n方经旬日即蓓蕾，秋深结子如丹砂。\r\n人言此特余气耳，来岁未必能芬葩。\r\n我初闻之稍惊怪，重以土俗相传夸。\r\n今年春风已撩乱，千株万卉皆萌芽。\r\n南山青翠远可见，独有此树犹枯杈。\r\n我征前言苦不乐，行怜坐惜恒咨嗟。\r\n连朝病困闭门卧，梦寐犹忆花如何。\r\n今晨勿药强起坐，眊焉两瞳如隔纱。\r\n推窗一见笑绝倒，葱葱满树开成霞。\r\n冰绡素锦谁剪刻，小红轻翠相交加。\r\n日光照耀春欲醉，翩翩蜂蝶争纷拿。\r\n宾朋来观绕百匝，共疑造化理则那。\r\n花枝烂熳色更好，诐辞轻易可信耶？岂非阳春有深意，怜\r\n我老惫来天涯。\r\n浮生过半身计拙，有足不及蚿怜蛇。\r\n故教相伴慰岑寂，岂敢与物争豪奢。\r\n六年羁鳏入僧定，但未落发披袈裟。\r\n青裙小鬟别来久，泪眼垢腻首不珈。\r\n已闻桂蠹化蝴蝶，忍听鹦鹉呼琵琶。\r\n花虽可爱不忍折，无人插向两髻丫。\r\n钩帘静坐独清赏，天明起看到日斜。\r\n知音未遇寡欢趣，有酒不饮惟烹茶。\r\n前年官司催入贡，六千里路岂不遐。\r\n移根天苑比琼树，有用未必过桑麻。\r\n物生遭遇即珍贵，便应压尽诸般花。\r\n我惭不如花命好，谪官五载辞京华。\r\n住迥边城气萧索，旦暮戚戚闻胡笳。\r\n自怜浅薄不足忌，群儿何以喙竞呀。\r\n方圆凿枘苦难入，冠非豸角强触斜。\r\n古人明哲有深戒，省愆痛欲掩户楇。\r\n穷荒虽觉双眼净，聒耳厌德公私蛙。\r\n再歌南风终不竞，天骄吹唇鲁妇髽。\r\n羌胡杂遝近边鄙，意态诡异声嚣哗。\r\n阴霾接旬不成泽，嘊嘊恒欲噬我豭。\r\n麒麟狮子远将至，尔曹慎勿相邀遮。\r\n驲骑东来蹙山倒，黄口学语声咿哑。\r\n群公罗扌岑但垂手，践踏不啻虫与虾。\r\n人逃马死金满箧，一掷何足挂齿牙。\r\n我虽无位百忧集，终夜感叹心如瘥。\r\n廿年踪迹半天下，把镜自照两鬓髿。\r\n老怀食蔗如食蜡，岂但无味仍饶查。\r\n行路难行古如此，道多豺狼水鳄鲨。\r\n纷纷儿女竞声利，左蛮右触方争蜗。\r\n金鸡何日解羁去，一竿归钓吴江槎。\r\n箕山颍水迹长往，渔蓑樵檐肩相差。\r\n闲看得意鼠如虎，怕说病聪蚁间犘。\r\n黄鸡紫蟹且慰意，背痒正得麻姑爬。\r\n羞将口腹累州里，未能不食如匏瓜。\r\n犹胜夷齐待薇蕨，园收芋栗兼梨楂。\r\n老农追随种禾黍，偶耕林下时烧畬。\r\n心淳语直意真率，肝胆相照无疵瘕。\r\n瑶台璇室岂不好，嗫嚅较此犹争些。\r\n囊中黄金尚余几，壶干酒尽还当赊。\r\n颓然一醉玉山倒，世间万事皆由他。\r\n\r\n【注释】：【注释】：\r\n（去岁于太监蒙公家移栽此树，当就结实繁衍。今年春令\r\n已深，草木皆萌孽，而独此枯瘁，略无生意。土俗相传，\r\n以为栽树当岁著花，特余气耳，来岁则否，必三年而后如\r\n故。予甚信之。偶数日伏枕不出，今晨就庭事启窗，则花\r\n已烂熳，比他树尤盛。见者咸以为异，予亦欢然以喜。因\r\n赋长句，并识意云。）"
        },
        {
            "title": "经旧战场",
            "content": "一夜西风卷汉旌，连营兵甲散如星。\r\n孤臣独抱终天痛，诸将难逃误国刑。\r\n自恨中原无猛士，谁知高庙有神灵。\r\n黄河白骨斜阳里，衰草连天战血腥。"
        },
        {
            "title": "自公安至云南辰沅道中谒山王祠",
            "content": "山王庙在山深处，鸦乌乱啼乌桕树。\r\n神威狰狞怖杀人，朱吻长牙眉倒竖。\r\n红绡抹头袍袖结，手挪黄蛇啖其舌。\r\n短碑不题神姓名，芜词漫书唐岁月。\r\n阴风飒飒吹灵旗，夜闻甲马空中嘶。\r\n老巫开门马无迹，但见孤鸣鬼啸鸺禋啼。\r\n山前居民种禾黍，岁岁求晴复求雨。\r\n神灵不灵谁得知，老巫分明作神语。\r\n往来行人多再拜，炉中无香畏神怪。\r\n唱歌打鼓烧纸钱，苍鹅白羊朝暮赛。\r\n还把残余抛野草，神意欢欣乌亦饱。\r\n老巫叮咛客无虑，万水千山放心去。"
        },
        {
            "title": "保定途中偶成",
            "content": "白璧何从摘旧瑕，才开罗网向天涯。\r\n寒窗儿女灯前泪，客路风霜梦里家。\r\n岂有酖人羊叔子，可怜忧国贾长沙。\r\n独醒空和骚人咏，满耳斜阳噪晚鸦。"
        },
        {
            "title": "西屯女",
            "content": "西屯女儿年十八，六幅红裙脚不袜。\r\n面上脂铅随手抹，白合山丹满头插。\r\n见客含羞娇不语，走入柴门掩门处。\r\n隔墙却问官何来，阿爷便归官且住。\r\n解鞍系马堂前树，我向厨中泡茶去。"
        },
        {
            "title": "萤",
            "content": "腐朽如何不自量，化形飞起便悠扬。\r\n脐间只有些儿火，月下星前少放光。"
        },
        {
            "title": "题盛懋画",
            "content": "远岛映微红，疏林带寒绿。\r\n石上一柴关，溪边两茅屋。\r\n轻风花落地，细雨云归谷。\r\n侧耳试闲听，疑闻《紫芝》曲。"
        },
        {
            "title": "枭",
            "content": "南山万古雪，六月地上冰峥嵘。\r\n况当严冬气尤洌，万物僵立不识死与生。\r\n阳乌戢其羽，颜色惨淡无光晶。\r\n朝朝畏寒不敢出，欲挽海水添长更。\r\n毡裘蒙茸缩如猬，风沙断尽行人行。\r\n老乌平时最饶舌，攒毛缩颈饥无声。\r\n鸱鸮独何形？无乃金铁铸使成。\r\n白日在何处，每到夜黑来飞鸣。\r\n有时呼啸声愈厉，召号怪鬼征邪精。\r\n凤凰冻欲死，志意无由平。\r\n枭凶不可治，怒癭空彭脝。\r\n南村孀妇贫且苦，夫死未葬儿东征。\r\n伏雌五雏初解壳，偎寒就暖声咿嘤。\r\n土房穿漏窗户破，枭竟突入鸡啼惊。\r\n雏死脑尽裂，雌僝不能争。\r\n孀时睡甑甑，欲起视夜无油灯。\r\n乞邻把火照昏黑，枭止未去势欲相欺陵。\r\n口吻尚流血，两目光睖。\r\n孀发竖股栗，返走扑地魂飞腾。\r\n有夫攘臂挟弓矢，弗斩此枭何以征。\r\n入门无所见，但闻狐鸣鬼啸寒气飒纻如凝冰。\r\n孀悲呼天涕垂膺，卵此恶物当谁憎。\r\n戟手诟社公，愧汝威棱棱。\r\n虽云土木偶，想亦钦名称。\r\n人皆祀汝作土主，安然坐视反不如枭能。\r\n社公颜忸怩，渥若朝霞烝。\r\n据案呼吏兵：“卑官亦灵承。\r\n庙食于此方，乃被妇诟吾奚胜。\r\n便须封皂囊，骑云款天庭。\r\n叩阶沥血天其矜，不以枭磔死，吾道何由弘。\r\n”天门九重高且邃，守以夜叉威赑屃。\r\n抠衣趋跄肃鸣佩，以手奉扃心颤悸。\r\n大阍倚枨方假寐，瞠目视之诃且詈：“汝官何曹直虫臂，\r\n清都森严可轻易１社公前致辞，大阍已知意：“鼎铛尚有\r\n耳，投鼠须忌器。\r\n枭为天骄子，美恶各以类。\r\n羽中岂无灵与瑞，不及枭姿工妩媚。\r\n乘昏伺暗察幽隐，附耳连眉方倚比。\r\n汝不知忌讳，胡不胶唇结舌，亦足以自异彼喙。\r\n若呀非汝利１社公顿头前：“此言得无愆。\r\n天道本至公，如何有憎怜？苟不较曲直，何由辨媸妍？以\r\n彼丑恶形，乃窃造化权。\r\n常闻上古时，宰物无颇偏。\r\n祸淫与福善，今岂不其然？地行苍生何啻千万亿，烦冤疾\r\n痛孰不号旻天。\r\n混沌苟未凿，何用呼吸百里昼夜东西旋。\r\n”大阍笑绝倒，以掌拍其肩：“小儒强解事，未悟磨兜坚\r\n。\r\n汝胡不闻天地同一物，不过一十二万九千六百年。\r\n气机消长岂常好，清淳浇浊各各随时迁。\r\n天人不同道，此理可忘言。\r\n”语既复叹悔，叮咛极密勿妄宣。\r\n社公涕涟如，頫首但长吁。\r\n载拜谢不敏，揽辔回其车。\r\n锡銮风冷冷，坠地不须臾。\r\n亟往告彼孀，夜降桑林巫。\r\n枭虽不胜诛，谁敢讦其辜？朋侪相构煽，势与天为徒。\r\n母脑尚忍啄，何有于朱朱。\r\n素飧抱深愧，予亦思乘桴。\r\n嗟尔门单户弱形羁孤，从今慎勿与枭敌，但须夜夜牢护鸡\r\n巢雏。"
        },
        {
            "title": "寓滇阳寄京中友人",
            "content": "霜重梧桐叶渐飞，浅黄欺绿上荷衣。\r\n鲈肥江上秋将晚，酒熟山中客未归。\r\n乡梦夜长鸡唱早，故人书远雁来稀。\r\n黄花两负东篱约，空对西风赋《式微》。"
        },
        {
            "title": "双陆",
            "content": "一笑承恩便赐绯，论他当局却全非。\r\n平生学得檀公术，打马沿边走似飞。"
        },
        {
            "title": "蜂",
            "content": "花花华华竞采花，蜜房收课作生涯。\r\n知他有甚经纶处，也向潮时报两衙。"
        },
        {
            "title": "过回中谒王母宫",
            "content": "水光山色晃帘栊，玉殿高居阿母宫。\r\n青鸟未归空夜月，碧桃初绽又春风。\r\n泠瀼不救相如渴，狡侩犹思曼倩工。\r\n便欲寻仙还自笑，茂陵衰草夕阳中。"
        },
        {
            "title": "恨他",
            "content": "口似砂糖膝似绵，喣喣惟是乞人怜。\r\n恨他不得长生术，只在人间过百年。"
        },
        {
            "title": "赋素轩沭公家牡丹一首和杨彦谧韵",
            "content": "浅红深碧画难分，左紫姚黄未足云。\r\n五色应将灵药染，三生曾用妙香熏。\r\n枝头直讶妆成锦，梦里还疑化作云。\r\n不与群芳竞开落，任教蜂蝶自纷纷。"
        },
        {
            "title": "瓶笙",
            "content": "大杓才添小器盈，啾啾唧唧似吹笙。\r\n儿童侧耳山翁笑，一任教他水火争。"
        },
        {
            "title": "甘州即事",
            "content": "黑河如带向西来，河上边城自汉开。\r\n山近四时常见雪，地寒终岁不闻雷。\r\n牦牛互市番氓出，宛马临关汉使回。\r\n东望玉京将万里，云霄何处是蓬莱。"
        },
        {
            "title": "和许太常道中家园成趣轩韵",
            "content": "君家三径几时开，千个长松绕屋栽。\r\n把钓每从溪上去，题诗还傍竹间来。\r\n梦阑石枕月相对，花落柴关风自推。\r\n有约频过寻贺老，莫教空棹酒船回。"
        },
        {
            "title": "梅花铺",
            "content": "绿树冬深不怕霜，怪来风上说南方。\r\n人经蛮寨愁蛇蛊，客聚盘江趁虎场。\r\n翠黛插云山似戟，潢流蒸气水如汤。\r\n王师到处沾恩泽，甘雨随车洗瘴乡。"
        }
    ]
}