{
    "dynasty": "明",
    "author": "汤显祖",
    "intro": "汤显祖（1550--1617）字义仍，号若士，江西临川人。明代著名戏剧家，著有《牡丹亭》等，\r诗集有《红泉逸草》等。",
    "items": [
        {
            "title": "雨蕉",
            "content": "东风吹展半廊青，数叶芭蕉未拟听。\r\n记得楚江残雨后，背灯人语醉初醒。"
        },
        {
            "title": "别谢耳伯",
            "content": "深尊明烛意何穷，渐喜南行背朔风。\r\n吴粤去来将万里，人情多在绝交中。"
        },
        {
            "title": "有友人怜予乏劝为黄山白岳之游",
            "content": "欲识金银气，多从黄白游。\r\n一生痴绝处，无梦到徽州。"
        },
        {
            "title": "饮青来阁即事二绝",
            "content": "东南山色翠逶迤，日照西陵上酒迟。\r\n看罢秋千微有恨，不敲方响出红儿。"
        },
        {
            "title": "送别刘大甫",
            "content": "欲别悲歌鸡又鸣，白头无计与刘生。\r\n恩仇未尽心难死，独向田横岛上行。"
        },
        {
            "title": "遥和诸郎夜过桃叶渡（有本事）",
            "content": "诸公纷纷去何所，隔岸荧荧高烛举。\r\n若非去挟秦家姝，定是将偷邛市女。\r\n一从西蜀老王孙，千骑东方总不论。\r\n也乏使君呼共载，也无游女解宵奔。\r\n无缘此属翩连去，飘飘晔晔知何处。\r\n翠纳香奁夜著人，绛蜡清笙几回曙。\r\n当时我亦俊人群，情如秋水气如云。\r\n有酒谁家惜酣畅，饶花是处怯离分。\r\n如今两鬓笼纱帽，轻烟澹粉何曾到。\r\n眼看诸公淹夜游，心知此事从谁道。\r\n衙斋独宿清汉斜，灯影笼窗半落花。\r\n拚不风流长睡去，却持残梦到他家。"
        },
        {
            "title": "拨闷偶怀江陵相以下八公",
            "content": "总教抛却宦情何，忽自悲伤忽笑歌。\r\n半百年来迁客里，数家开阁不曾过。"
        },
        {
            "title": "锦衣鸟",
            "content": "太常东署门，连垣接亲卫。\r\n中有怪大鸟，好作犬号吠。\r\n悲啸无时徙，吉凶须意对。\r\n非有伯劳沈，良无子规废。\r\n开天杀人处，阴风觉沈昧。"
        },
        {
            "title": "送张伯升世兄入燕（伯升，予师前郡丞太仓起",
            "content": "断帆秋水送将归，满目黄花细雨飞。\r\n泪尽报恩惟一剑，要离冢上血沾衣。\r\n\r\n【注释】：【原题】：\r\n送张伯升世兄入燕（伯升，予师前郡丞太仓起潜公子也）"
        },
        {
            "title": "边市歌",
            "content": "中兴汉水天飞龙，天街月气何雄雄。\r\n已深吉囊占河曲，偏多俺答啸云中。\r\n二十年中俱老死，分头住牧多儿子。\r\n一从先帝许和戎，尽说销兵纵行李。\r\n也知善马不能来，去去金缯可复回？未愁有虏惊和市，且\r\n是无人上敌台。\r\n别有帐中称写契，解诱边人作奸细。\r\n上郡心知虏骑熟，西州眼见孤军缀。\r\n也先种色何纷纭，五千余里瞰胡群。\r\n不说辽边小王子，杀降前后李将军。"
        },
        {
            "title": "送杨吉父伍念父乡试二首",
            "content": "友声相唤出河津，伐桂丁丁向月轮。\r\n大有少年那薄幸，姮娥须惜老成人。"
        },
        {
            "title": "京察后小述",
            "content": "邑子久崖柴，长者亦摇簸。\r\n含沙吹几度，鬼弹落一个。\r\n大有拊心叹，不浅知音和。\r\n参差反舌流，倏忽箕星过。\r\n幸免青蝇吊，厌听迁莺贺。\r\n贱子亦如人，壮心委豪惰。\r\n文章好惊俗，曲度自教作。\r\n贪看绣夹舞，贯沓花枝卧。\r\n对人时欠伸，说事偶涕唾。\r\n眠睡忽起笑，宴集常背坐。\r\n敢有轻薄情，祇缘迂僻过。\r\n一命淹陵署，六岁逢都课。\r\n浮噪今已免，不谨前当坐。\r\n有口视三缄，无心嗔八座。\r\n骨相会偏奇，生辰或孤破。\r\n吾心少曲折，古人多顿挫。\r\n脱落慕仙才，点掇希王佐。\r\n咄咄竟何成，冉冉谁能那！"
        },
        {
            "title": "忆光孝寺前看蕉花作",
            "content": "拜朔台前春色深，碧云江上几沉吟。\r\n霏红腻绿莲花女，抽尽芭蕉一卷心。"
        },
        {
            "title": "送卖水絮人过万州",
            "content": "江西水絮白轻微，残腊天南正葛衣。\r\n见说先朝曾雨雪，槟榔寒落冻鱼飞。"
        },
        {
            "title": "忽见缪仲淳二首",
            "content": "数滴瓶泉花小红，丝丝禅供翠盘中。\r\n秋光坐对蒲塘晚，一种香清到色空。"
        },
        {
            "title": "七夕醉答君东",
            "content": "玉茗堂开春翠屏，新词传唱《牡丹亭》。\r\n伤心拍遍无人会，自掐檀痕教小伶。"
        },
        {
            "title": "黎女歌",
            "content": "黎女豪家笄有岁，如期置酒属亲至。\r\n自持针笔向肌理，刺涅分明极微细。\r\n点侧虫蛾摺花卉，淡粟青纹绕余地。\r\n便坐纺织黎锦单，拆杂吴人彩丝致。\r\n珠崖嫁娶须八月，黎人春作踏歌戏。\r\n女儿竞戴小花笠，簪两银篦加雉翠。\r\n半锦短衫花襈裙，白足女奴绛包髻。\r\n少年男子竹弓弦，花幔缠头束腰际。\r\n藤帽斜珠双耳环，缬锦垂裙赤文臂。\r\n文臂郎君绣面女，并上秋千两摇曳。\r\n分头携手簇遨游，殷山沓地蛮声气。\r\n歌中答意自心知，但许昏家箭为誓。\r\n椎牛击鼓会金钗，为欢那复知年岁。"
        },
        {
            "title": "朔塞歌二首",
            "content": "独上偏头笑一回，娘娘滩上绣旗开。\r\n金珠不施从军妇，顺义夫人眼里来。"
        },
        {
            "title": "先寒食一日同张了心哭王太湖袁翰林",
            "content": "张衡愁处起离情，不见黄州王子声。\r\n絮酒只鸡千载事，楚天明日是清明。"
        },
        {
            "title": "三十七",
            "content": "我辰建辛酉，肃皇岁庚戌。\r\n初生手有文，清羸故多疾。\r\n自脱尊慈腹，展转太母膝。\r\n剪角书上口，过目了可帙。\r\n家君有明教，太父能阴骘。\r\n童子诸生中，俊气万人一。\r\n弱冠精华开，上路风云出。\r\n留名佳丽城，希心游侠窟。\r\n历落在世事，慷慨趋王术。\r\n神州虽大局，数着亦可毕。\r\n了此足高谢，别有烟霞质。\r\n何悟星岁迟，去此春华疾。\r\n陪畿非要津，奉常稍中秩。\r\n几时六百石，吾生三十七。\r\n壮心若流水，幽意似秋日。\r\n兴至期上书，媒劳中阁笔。\r\n常恐古人先，乃与今人匹。"
        },
        {
            "title": "望耆儿",
            "content": "清远楼中一觉眠，雨莺风燕乍晴天。\r\n年来爱作团栾语，不得中男在眼前。"
        },
        {
            "title": "上巳燕至",
            "content": "一回憔悴望江南，不记兰亭三月三。\r\n花自无言春自老，却教归燕与呢喃。"
        },
        {
            "title": "广陵偶题二首",
            "content": "忽忽知何意，悠悠向此方。\r\n却知新涕泪，还是旧衣裳。"
        },
        {
            "title": "晖过太常博士宅",
            "content": "太常东署中，五年足栖集。\r\n南风多爽昪，春梅未湫湿。\r\n儿子此生成，琴书此敦习。\r\n逼迫徙詹事，后者来何急。\r\n出门别井灶，致词如欲泣。\r\n临去几回首，向后恒过入。\r\n昔作主人居，今向宾阶揖。\r\n已悲题字灭，稍呀新堂葺。\r\n触迹有思存，循年真怅悒。\r\n旧隶犹瞻叩，比邻都问及。\r\n坐深难可留，檐庭去犹立。\r\n百年浑似此，前人互通执。\r\n弱心诚自嗤，怀来非可戢。"
        },
        {
            "title": "夜听邓孺孝说山水",
            "content": "终日他乡作游子，到处不曾离屋底。\r\n邓生尔时何许来，罢酒弹灯说山水。\r\n君家最近三茅君，我家贯看垆峰云。\r\n山水眼前人不住，遥山远水复何云。"
        },
        {
            "title": "花朝",
            "content": "百花风雨泪难销，偶逐晴光扑蝶遥。\r\n一半春随残夜醉，却言明日是花朝。"
        },
        {
            "title": "南旺分泉",
            "content": "依阴发泉壑，开阳盛云雷。\r\n挥珠即横厉，弭枻暂徘徊。\r\n神媪膏云落，天孙瀵雨开。\r\n唯王资转输，画地此萦回。\r\n涓涓连卫潞，洒洒注河淮。\r\n高牂刺云日，横筹傲山崖。\r\n鲜冰敌阳至，神木斩阴来。\r\n浮吹彻终夜，飞舰常千枚。\r\n珠粒山东泉，藿肉江南财。\r\n当知禹贻厥，宜歌帝念哉。"
        },
        {
            "title": "赴帅生梦作（有序）",
            "content": "青云覆嘉林，明月映珠津理绝有连气，况乃在人伦。\r\n历落帅生姿，礼食先一旬。\r\n采撷极玄史，词赋落璘。\r\n我生弱冠余，良游非抚尘。\r\n子为膳部郎，予入南成均。\r\n今上岁丙子，再见集庚辰。\r\n前后各倾展，言笑日温新。\r\n家能造清酒，儿能娱父宾。\r\n昔是新相知，今为旧比邻。\r\n上计边越来，醉我凤城春。\r\n笑谑不下楼，安知谁缙绅。\r\n契阔四五年，流思月相巡。\r\n予满太常秩，子罴思江纶。\r\n日夕梦我归。\r\n入门魂魄亲。\r\n交手无别言，但问瘦何因。\r\n冠带即延酌，易我以山巾。\r\n尺寸了不殊，形影若可循。\r\n世人言我汝，同心徒异身。\r\n今看巾帻交，益知头脑匀。\r\n说梦未终竟，报我及城皞。\r\n岁寒冰雪中，松心竹有筠。\r\n三叹此何时，灭没旁人嗔。\r\n眼观一堂内，梦见千里人。\r\n见交等形隔，卧托乃疑神。\r\n素车尚前语，迷途犹见遵。\r\n况我见为人，分明江海滨。\r\n立语卒不尽，且坐留饮醇。\r\n易巾果所宜，梦与形骸真。\r\n盍簪此为契，弹冠安足陈。\r\n\r\n【注释】：【注释】：\r\n（丁亥十二月，予以太常上计，过家。先一日，帅惟审梦\r\n予来，相喜慰曰：“帅生微瘦乎？”则止。予以冠带就饮\r\n，帅生别取山巾着予，甚适予首，叹曰：“人言我两人同\r\n心，止各一头，然也。”嗟乎！梦生于情，情生于适。郡\r\n中人适予者，帅生无如矣。乃即留酌，果取巾相易，不差\r\n分寸，傍客骇叹。记之。）"
        },
        {
            "title": "官阁",
            "content": "兰歌灭烛暗逢迎，槛倚红梅发艳轻。\r\n半醉卷帘春雪里，竹厨濩火夜分情。"
        },
        {
            "title": "忽见缪仲淳二首",
            "content": "屏风叠里雁初回，滟滟湖天片月开。\r\n紫柏去时春色老，可中还有到人来。"
        },
        {
            "title": "部中鹤",
            "content": "曲台双白鹤，日赋十餐钱。\r\n良为升合资，留滞江海年。\r\n传呼卿出入，引吭飞舞前。\r\n轩墀看鹤人，时与小翩翾。\r\n凤皇犹可饲，安得羽中仙。"
        },
        {
            "title": "漫书答唐观察四首",
            "content": "县小河阳花遍开，金盘露冷醉人来。\r\n也知不厌山公启，解事长亏女秀才。"
        },
        {
            "title": "辛丑大计闻之哑然",
            "content": "孙刘要使不三公，点滓微云混太空。\r\n比似陶家栽五柳，便无槐棘也春风。"
        },
        {
            "title": "宗望酒中言别",
            "content": "久客逢秋心易伤，新声还此尽离觞。\r\n休将半路梅花岭，梦断相思玉茗堂。"
        },
        {
            "title": "司马德操谓庞德公妻子作黍元直欲来",
            "content": "世乱难为士，存身各有致。\r\n鹿门一辈人，未测语何事。"
        },
        {
            "title": "初入秣陵不见帅生有怀太学时作",
            "content": "佳人迟暮思何其，直是郎潜世不知。\r\n世路未嫌千日酒，才情偏爱六朝诗。\r\n入门便坐从炊黍，上榻横眠听解颐。\r\n独怪过江愁欲死，眼前秋蟹要人持。"
        },
        {
            "title": "临章楼闻越舸且别怅然二首",
            "content": "乱帆秋影半江楼，燕语沧凉傍客舟。\r\n便去扬州且明日，故乡今夜有人留。"
        },
        {
            "title": "相圃新成十韵示诸生",
            "content": "礼乐在平昌，诸生立射堂。\r\n山形君子似，地脉圣人傍。\r\n四兽风云合，三龟日月良。\r\n天门驰直道，星舍翼回廊。\r\n半壁新泉暖，成帷旧木苍。\r\n尝闻殷曰序，如见孔之墙。\r\n远意桑蓬色，清歌皪藻香。\r\n修容随抗耦，射策拟穿杨。\r\n有鹄求臣子，为侯应帝王。\r\n同科非尔力，得隽乃吾祥。"
        },
        {
            "title": "河林有酌",
            "content": "风亭移石竹，为客正开襟。\r\n宿鸟过残雨，吟虫傍积阴。\r\n故心人不浅，秋色夜方深。\r\n便合丘中去，相招鸣一琴。"
        },
        {
            "title": "寄嘉兴马乐二丈兼怀陆五台太宰",
            "content": "为郎苦迟去官早，历落乡关罢伦好。\r\n忽忽神游京洛春，泣向五台原上草。\r\n马翁只似扶风人，乐生当作望诸君。\r\n卧想少游何可得，拜筑高堂曾一闻。\r\n世局风流长似此，曾见英雄长不死。\r\n江山岁月老闲身，风雨鱼龙动君子。\r\n沙井阑头初卜居，穿池散花引红鱼。\r\n春风入门好杨柳，夜月出水新芙蕖。\r\n往往催花临节鼓，自踏新词教歌舞。\r\n青春索向酒人抛，白发拚教侍儿数。\r\n烟雨楼前烟雨迷，莺逗湖边莺逗啼。\r\n但取风光足留赏，越西还胜大江西。"
        },
        {
            "title": "顾膳部宴归三十韵（时大水，饥）",
            "content": "年深情易盈，春阑气方燠。\r\n斋房常自清，登临每伤独。\r\n同人风义生，命我春酒熟。\r\n新雨道无人，越歌山有木。\r\n甚设苦难常，为期省相速。\r\n适往才张具，且坐遗巾服。\r\n行棋过格五，点局残花六。\r\n豆间依古礼，坐次随年录。\r\n素盏溢芳温，青蔬杂兰菊。\r\n无事极脂膏，风斯映明淑。\r\n心清笑则雅，兴洽谈逾穆。\r\n留连清夜沉，偶叹春年肃。\r\n河北人犹流，江南子初鬻。\r\n行人深掠食，县官粗赋粥。\r\n杏花差有畔，苦草正无幅。\r\n黄星春不死，青岁鸟犹宿。\r\n微禄幸三饱，清斋休五肉。\r\n秀麦候皇明，妨粢怅神牧。\r\n一入同向隅，诸兄须仰屋。\r\n凡百关天运，有万依王福。\r\n江湖初绕霤，神州方蕴椟。\r\n举白但欢展，辞觞敢颦蹙。\r\n灭烛步除阴，明月隐深竹。\r\n风庭犹数杯，淋浪居末逐。\r\n金柝夜沉沉，玉街清朅朅。\r\n还斋深思余，倚槛端居伏。\r\n风露蔼延和，华桐暗相馥。\r\n岸帻且轻首，啜茗殊清目。\r\n侧看星尾迟，远听鸣鸡速。\r\n向署首明祠，灵妃方捧祝。"
        },
        {
            "title": "送前宜春理徐茂吴",
            "content": "西湖徐君美如此，眇眇东来渡江水。\r\n微飚木叶江波生，皓露芙蓉秋色死。\r\n秋色连山客早悲，倍忆离鸿江月时。\r\n旧郡钤阳醉烟柳，动道宜春春不宜。\r\n豫章城西江水满，片雨疏花石兰馆。\r\n献赋谁知锦组文，题书直道珠盈碗。\r\n一别苍洲间白云，金台暑路忽逢君。\r\n祗合飞冤填北海，那堪解愠出南薰。\r\n芳皋幂辞青敔，及子风流度江左。\r\n孤亭水树别留人，别道烟霞须着我。\r\n我边知我若逢君，卿处相卿自有人。\r\n无事南湖催送桨，扁舟小妇好随身。\r\n莫嫌小妇恒随从，茗碗香垆朝夕供。\r\n风雨离骚秋暮行，荃兰墨妙连舟重。\r\n去去西湖箫鼓陈，香丝艳粉逐年新。\r\n不惜风流频取醉，君来看见六朝人。"
        },
        {
            "title": "遣梦",
            "content": "休官云卧散仙如，花下笙残过客余。\r\n幽意偶随春梦蝶，生涯真作武陵渔。\r\n来成拥髻荒烟合，去觉搴帷暮雨疏。\r\n风断笑声弦月上，空歌灵汉与踟躇。"
        },
        {
            "title": "相如",
            "content": "相如美词赋，气侠殊缤纷。\r\n汶山凤皇下，琴心谁独闻。\r\n阳昌与成都，贵贱岂足分。\r\n子虚乃同时，飘然气凌云。\r\n卧托文园终，不受世訾氛。\r\n清晖缅难竟，遗书《封禅文》。\r\n知音偶一时，千载为欣欣。\r\n上有汉武皇，下有卓文君。"
        },
        {
            "title": "病中答缪仲淳",
            "content": "不成何病瘦腾腾，月费巾厢药几楞。\r\n会是一时无上手，古方新病不相能。"
        },
        {
            "title": "读锦帆集怀卓老",
            "content": "世事玲珑说不周，慧心人远碧湘流。\r\n都将舌上青莲子，摘与公安袁六休。"
        },
        {
            "title": "榆林老将歌（寄万丘泽）",
            "content": "榆关将军紫花额，自言能拂双枝戟。\r\n登台望虏识风尘，度碛寻营知水脉。\r\n娶妻胡女能胡言，盗马与官多得钱。\r\n石州虽残虏多死，榆林独出兵气全。\r\n顷缘互市边筹假，市马与军非善马。\r\n牵过倒死即须偿，就中更有难言者。\r\n余闲老将学耕耘，后来儿子不能军。\r\n但愿英雄不生虏，兜零无火更何云。"
        },
        {
            "title": "鹦鹅赋",
            "content": "陇西千里向平原，西笑时时绿羽翻。\r\n不似祢生终见杀，止因能作世人言。"
        },
        {
            "title": "口占奉期建安三月三",
            "content": "排比新声接旧欢，重门初燕语春寒。\r\n心知日暮能留客，明月西园是建安。"
        },
        {
            "title": "雁山迷路",
            "content": "借问采茶女，烟霞路几重。\r\n屏山遮不断，前面剪刀峰。"
        },
        {
            "title": "达奚司空立南海王庙门外",
            "content": "司空暹罗人，面手黑如漆。\r\n华风一来觐，登观稍游逸。\r\n戏向扶胥口，树两波罗蜜。\r\n欲表身后奇，愿此得成实。\r\n树毕顾归舟，冥然忽相失。\r\n虎门亦不远，决撇去何疾。\r\n身家隔胡汉，孤生长此毕。\r\n犹复盼舟影，左手翳西日。\r\n嗔匈带中裂，咙气喷溢。\r\n立死不肯僵，目如望家室。\r\n塑手一何似，光景时时出。\r\n墟人递香火，阴风吹崒峍。\r\n上有南海王，长此波臣秩。\r\n幽情自相附，游魂知几驲。\r\n至今波罗树，依依两蒙密。\r\n波声林影外，檐廊暝萧瑟。"
        },
        {
            "title": "饮青来阁即事二绝",
            "content": "城南烟色远萋萋，高宴城隅日未低。\r\n最是一春撩落处，秋千斜月画楼西。"
        },
        {
            "title": "寄右武滁阳",
            "content": "奉常东署黯离居，宾从逢君兴有余。\r\n夜馆听歌回骑晓，春城中酒落花初。\r\n山当拄笏时看马，客过濠梁独羡鱼。\r\n最是隔江杨柳色，乡心那惜数行书。"
        },
        {
            "title": "寄乐石帆仪曹",
            "content": "莺逗湖南烟雨慳，吴江夜语孤舟闲。\r\n山深薄酒易醒醉，天远轻凫难往还。\r\n作县真如悬度国，迁官欲似飞来山。\r\n子公帝城能忆否，下马常眠双树湾。"
        },
        {
            "title": "初发瑶湖次宿广溪（别吴十一舅隆八弟）",
            "content": "病瘦那临镜，清虚欲衣绵。\r\n舂粮三月外，伏枕一秋偏。\r\n吉日将行色，殊方或胜缘。\r\n暑过新雨薄，气逐晚云鲜。\r\n堂上行犹怯，低窗寝似便。\r\n命飘危叶起，相湿死灰然。\r\n君子能无疟，良医幸有全。\r\n月窗催药杵，云户隐书笺。\r\n气弱难扶饯，装轻得漾船。\r\n斑斓垂地泣，葱郁旧茔怜。\r\n故故随摇曳，悠悠独溯沿。\r\n金堤斜照落，瑶水暮风旋。\r\n客梦初移枕，劳歌始扣舷。\r\n外家依广下，中国向穷边。\r\n旴赣江连峡，雷琼海隔天。\r\n沧浪谁莞尔，歧路欲潸然。\r\n星谪郎官远，心知宅相贤。\r\n赋诗耆旧引，樽酒乐人传。\r\n鸠祝人难老，鹏扶尉欲仙。\r\n山川弥望积，丘壑几时专。"
        },
        {
            "title": "秋日西池望二仙桥",
            "content": "池上映秋光，登临爱夕阳。\r\n镜中蒲柳色，衣上芰荷香。\r\n听雨初留屐，当风一据床。\r\n猗兰延客语，高菊以邻芳。\r\n紫翠连山暝，晴阴隔水凉。\r\n坐看人世小，仙驭白云乡。"
        },
        {
            "title": "广陵夜",
            "content": "金灯飒飒夜潮寒，楼观春阴海气残。\r\n莫露乡心与离思，美人容易曲中弹。"
        },
        {
            "title": "闻滇贵道阻问瑞芝中丞二首",
            "content": "金沙原与蜀通津，路出黔阳千里尘。\r\n何事不教东一线，兰沧千古为他人。\r\n鬼气临参不肯降，时时兵甲问南邦。\r\n天开贵竹当雄楚，地拥西台接丽江。"
        },
        {
            "title": "达公舟中同本如明府喜月之作",
            "content": "世外人应见面难，一灯高兴石门残。\r\n生波入槛浮春浅，细雨横舟湿夜寒。\r\n彼岸似闻风铎语，此心如傍月轮安。\r\n不知天上婆娑影，偏照恒河渡宰官。"
        },
        {
            "title": "送王比部供奉采药扶侍太夫人归粤比部故侍御",
            "content": "白云司发桂花丛，彩袖承亲碧海东。\r\n潘岳宴林逢令节，沈郎行药正秋风。\r\n先抽美草占年乐，盛取菖蒲益帝聪。\r\n并道春祠惟坐啸，也能符遣及花骢。\r\n\r\n【注释】：【原题】：\r\n送王比部供奉采药扶侍太夫人归粤比部故侍御殿中"
        },
        {
            "title": "送郑见素游江东",
            "content": "艳艳春墀发花朵，寂寂春寒试灯火。\r\n人日何人清夜沈，玉茗堂前风月可。\r\n向昔登高平远间，满目沧浪无土山。\r\n就中有人郑君美，学富文清幽意闲。\r\n信美闲游动千里，如花揽结金陵子。\r\n但闻春草为春生，几见情人为情死。\r\n采葛成衣秋奈何，看朱成碧春又过。\r\n冉香亭下神姑酒，忽忽江皋离恨多。"
        },
        {
            "title": "即事",
            "content": "汉家七叶珥金貂，不见松阴叹绿苗。\r\n却叹江陵浪花蕊，一时开放等闲消。"
        },
        {
            "title": "问李生至清",
            "content": "麻姑山水蔚蓝天，醉墨横飞倚少年。\r\n却被倒城人笑煞，太平桥畔野僧眠。"
        },
        {
            "title": "卧邸寄帅思南",
            "content": "卧病高斋倚葛巾，陌头何地着清真。\r\n昼长门簿添过客，夜短窗纱减侍人。\r\n西郡酒泉那可乞，南城冰井复无因。\r\n惟堪梦里期心赏，竹箐花溪过酉辰。"
        },
        {
            "title": "听说迎春歌",
            "content": "帝里迎春春最近，年少寻春春有分。\r\n可怜无分看春人，忽听春来闲借问。\r\n始知帘户即惊春，夹道妆楼相映新。\r\n楼前子弟多春目，楼上春人最着人。"
        },
        {
            "title": "黄金台",
            "content": "昭王灵气久疏芜，今日登台吊望诸。\r\n一自蒯生流涕后，几人曾读报燕书。"
        },
        {
            "title": "迁祠部拜孝陵",
            "content": "寝署三年外，祠郎初报闻。\r\n臣心似江水，长绕孝陵云。"
        },
        {
            "title": "送商孟和",
            "content": "曾见春笺小韵清，曲中传道最多情。\r\n西江大有多情客，不得江东一步行。"
        },
        {
            "title": "南海浴日亭拜长至",
            "content": "孤臣遥浴日，沧海亦书云。\r\n愿得扶桑影，年年奉圣君。"
        },
        {
            "title": "即事寄孙世行吕玉绳二首",
            "content": "偶来东浙系铜章，只似南都旧礼郎。\r\n花月总随琴在席，草书都与印盛箱。\r\n村歌晓日茶初出，社鼓春风麦始尝。\r\n大是山中好长日，萧萧衙院隐焚香。"
        },
        {
            "title": "登献花岩芙蓉阁",
            "content": "木末芙蓉出，花岩草树齐。\r\n陵高诸象北，江白数峰西。"
        },
        {
            "title": "朔塞歌二首",
            "content": "白道徐流过五重，青春绣甲隐蒙茸。\r\n归骢莫缓游乡日，噪鹊长看小喜峰。"
        },
        {
            "title": "偶作",
            "content": "兵风鹤尽华亭夜，彩笔鹦销汉水春。\r\n天道到来那可说，无名人杀有名人。"
        },
        {
            "title": "答丁右武稍迁南仆丞怀仙作",
            "content": "斯人负高概，情艺蔼纷饶。\r\n触邪注冠影，雅志在公朝。\r\n衣服近吾身，有如裘与蕉。\r\n升蕉有凉燠，寒裘终不凋。\r\n斯人乃可去，将无念霜朝。\r\n西回太行轴，南纵广陵桡。\r\n有客从琅琊，从君独酌谣。\r\n巾带若山人，玉钩横在腰。\r\n他人富贵媚，斯人贫贱骄。\r\n山中读道书，玉女时相娇。\r\n但令有真骨，数至自飘飖。\r\n灵阿发昭辉，逸驾动鸣椒。\r\n云冥深秀资，霞延仙隐标。\r\n庶反山中驾，聊用倚逍遥。"
        },
        {
            "title": "哭梅克生",
            "content": "眼里衡湘一个无，文情吞汉武吞胡。\r\n锦衣跃马吾何泣，十载穷交在两都。"
        },
        {
            "title": "达公来别云欲上都",
            "content": "艇子湖头破衲衣，秣陵秋影片云飞。\r\n庭前旧种芭蕉树，雪里埋心待汝归。"
        },
        {
            "title": "送艾太仆六十韵（太仆以乙科为郎，论江陵起",
            "content": "世阀高临汝，衣冠起岳州。\r\n精灵华盖晓，气脉洞庭秋。\r\n江汉称才子，潇湘托好逑。\r\n儒林苍玉满，郎署白云悠。\r\n是日江陵相，长星寓县愁。\r\n礼嫌金革变，权误墨縗留。\r\n奋笔含香勇，冲冠执法羞。\r\n燕臣随伏阙，楚客竟为囚。\r\n御挺惊魂落，丹墀溅血流。\r\n动传天诏狱，分作鬼投幽。\r\n远窜逢群魅，销冤失爽鸠。\r\n秦城将急杵，汉党欲穷钩。\r\n泪湿条支尽，身拚井鬼休。\r\n扶颜依枸杞，作语向氂牛。\r\n洗雪人难待，迷阳运忽周。\r\n机权还太乙，气色陨蚩尤。\r\n诏旨须人望，恩波许自由。\r\n玉关归鸟道，青海发龙湫。\r\n遂作云雷起，还令湘汉浮。\r\n法星低照蜀，明月远通倍。\r\n复有东门恨，难为西塞忧。\r\n猿鸣初黯淡，鹤怨转夷犹。\r\n龙影回江郭，巴云护岳楼。\r\n文章沾入雾，富贵起随沤。\r\n天在山难畜，王明井必收。\r\n九河原曲直，百炼肯刚柔。\r\n光禄征能就，陪台出似游。\r\n苍梧蟠帝寝，芳树绕潮沟。\r\n典客高情映，祠郎清燕酬。\r\n如云瞻閟灊，似雪耻蜉蝣。\r\n好以清琴弄，时将白简抽。\r\n似缘参世业，不惜偶人俦。\r\n下秩依园庙，斋心隔冕旒。\r\n时时分羽籥，一一听鸣球。\r\n署色朝霞起，祠阴宿鸟啾。\r\n才情空荏苒，耆旧得优游。\r\n翰墨飞长纸，壶觞引薄脩。\r\n忘年过洒落，浃岁语绸缪。\r\n受命同嘉橘，孤株感若榴。\r\n看松高盖偃，援桂晚枝樛。\r\n世事留黄阁，公才尚黑头。\r\n乞归丹疏入，言佩尺书投。\r\n岩望宜专坐，朝铨且七驺。\r\n离心眷兰菊，别韵起梧楸。\r\n冠盖鸿胪道，干旌白鹭洲。\r\n月卿争祖席，云从识仙舟。\r\n岸草摇清箧，江花点敝裘。\r\n行藏燕市古，出入楚门修。\r\n去欲蒐戎乘，行将咏德愬。\r\n凤洮鸣镝满，云朔羽书稠。\r\n汧渭秦非子，河源汉列侯。\r\n羌胡形欲诡，将相语犹偷。\r\n马穀经年减，燕金几处求。\r\n和戎虚汉物，赠策岂吾谋。\r\n太白朝芒角，崆峒宿践蹂。\r\n英雄怀玉剑，形势惜金瓯。\r\n老亦趋千里，今何问一丘。\r\n骏图周冋得，戎议傅咸优。\r\n并事今吴赵，长流旧沈邹。\r\n群公心赤苦，高爵岁华遒。\r\n未必参帷幕，看君展一筹。\r\n\r\n【注释】：【原题】：\r\n送艾太仆六十韵（太仆以乙科为郎，论江陵起复戍，起南\r\n鸿胪）"
        },
        {
            "title": "平昌得右武家绝决词示长卿各哽泣不能读起罢",
            "content": "哀响秋江回雁声，雨霜红叶泪山城。\r\n年来汉网人难侠，老去商歌客易惊。\r\n贝锦动迎中使语，衣冠谁送御囚行。\r\n长平坂狱冲星起，可是张华气不平？\r\n\r\n【注释】：【原题】：\r\n平昌得右武家绝决词示长卿各哽泣不能读起罢去便寄张师\r\n相感怀成韵"
        },
        {
            "title": "送安卿",
            "content": "明星祠前夜通火，此外祠官闭坛坐。\r\n白日风尘横直游，只似安卿无不可。\r\n安卿此时三十余，未三十时金陵居。\r\n去今十年始相见，当时太学今何如。\r\n当时礼乐从宽政，三山陌上繁华盛。\r\n莫言槐市富簪裾，且说兰房杂衣镜。\r\n五陵年少宿青台，一岁烟花几度开。\r\n骄骢逐处寻人去，鹦鹉排门唤客来。\r\n是日新妆殊可动，高楼大道连云栋。\r\n别有妖姬不见人，动是安卿出迎送。\r\n迎如新月送如云，个人贪着茜红裙。\r\n扬州大舸歌将去，天下风流妒杀君。\r\n为问佳人近佳否，桃叶渡江此来久。\r\n询知此地旧繁华，不似从前盛花柳。\r\n花柳迎春不贮春，舞榭妆楼贴向人。\r\n亦知游子偏多病，未许逢人即道贫。\r\n安卿诗人亦画史，翩翩世上佳公子。\r\n钓鱼巷曲水亭幽，隔水平衢入花里。\r\n世路萧疏君得游，一行作吏只关愁。\r\n春色明年亦如此，昨日悲秋今忆秋。\r\n秋尽云寒菊有花，吴山惠水是君家。\r\n不惜秋光与君酌，水气城阴生暮霞。\r\n人生对酒莫咨嗟，月露光阴判不赊。\r\n有兴调琴就明烛，随宜拂袖枕乌纱。\r\n君不见胡绣衣，陈宝鸡，此时但附要离冢，何曾一醉太常\r\n泥。\r\n一醉城头乌夜情，满船灯火送安卿。\r\n不忧清客随潮去，自有诸郎能夜行。"
        },
        {
            "title": "柳丝楼感事二首",
            "content": "一年春事赏心同，千里湘皋曲未终。\r\n别恨乍随帆影去，柳条眉晕半丝风。"
        },
        {
            "title": "寄谢饷部辽左二首",
            "content": "中郎万里寄军储，海饷登莱似国初。\r\n若道全辽堪郡县，只消家令几行书。"
        },
        {
            "title": "读张敞传",
            "content": "长安多偷儿，数辈老为酋。\r\n居家皆温厚，出从僮仆游。\r\n遂有长者名，闾里咸见优。\r\n小偷时转轮，酋长日优游。\r\n安知画眉人，一朝来见收。"
        },
        {
            "title": "黄冈西望寄王子声",
            "content": "白露滴江城，江声绕秋至。\r\n心赏不在兹，幽芳渺难寄。\r\n木叶号蝉悲，水荇潜鳞戏。\r\n日气淡芙蓉，云阴生薜荔。\r\n栖栖王子情，默默楚人思。\r\n未及湘累醒，且共蓬池醉。\r\n遥松起暝色，虚竹惊寒吹。\r\n物往年序迁，情存风景异。\r\n樵歌归影迟，新月忽在地。"
        },
        {
            "title": "万侍御赴判剑州过金陵有赠（君以边事论政府",
            "content": "紫气通华岳，黄图辟草莱。\r\n地遥金柱接，天广玉门开。\r\n雪岭燕支逼，湟池曳落回。\r\n安攘余上策，驾御失雄猜。\r\n世数鸣沙积，风烟垒壁摧。\r\n奸阑嫌说剑，断道怯行枚。\r\n倍有金缯去，毫无善马来。\r\n市和虚内帑，买爵富中台。\r\n醉吏囊谁问，疲儒毂浪推。\r\n虏王迎后佛，胡妇戏前媒。\r\n席暖戈犹枕，盟寒堑欲灰。\r\n饮河清渭赤，食月白星灾。\r\n万里城危蹙，三公网数恢。\r\n借筹沉汉幄，折槛起云台。\r\n字挟披肝苦，章飞战血哀。\r\n叫阍心展转，卧阁语徘徊。\r\n鬼谒能炀日，神奸不畏雷。\r\n绣衣翻远影，封事委浮埃。\r\n墉隼掀难下，台乌落未回。\r\n敌人乘障舞，壮士隔河咍。\r\n朝露商君药，章江蜀汉材。\r\n燕矶朝躭语，牛渚夜星陪。\r\n色笑谁双枕，心知且一杯。\r\n烛开燕黯淡，车入剑摧颓。\r\n角韵寒吟彻，鸡声暗舞催。\r\n春王回斗柄，月将在河魁。\r\n冰雪阴将解，风云气似培。\r\n秦中初折柳，江外与题梅。\r\n去色连云栈，归心滟滪堆。\r\n参军髯自好，洒洒绝伦才。\r\n\r\n【注释】：【原题】：\r\n万侍御赴判剑州过金陵有赠（君以边事论政府行）"
        },
        {
            "title": "丽水风雨下船棘口有怀",
            "content": "石城双水门，落日远江介。\r\n春潮风雨飞，暮寒洲渚带。\r\n流云苍翠里，绪风箫鼓外。\r\n分披悟曾历，合沓迷新届。\r\n宿雾缅余丘，生洲隐遥派。\r\n地脉有亏成，物色故明昧。\r\n曲折神易伤，幽清境难会。\r\n江花莞流放，岸草凄行迈。\r\n不见林中人，自抚孤琴对。"
        },
        {
            "title": "署客曹浪喜",
            "content": "今冬寒多忽作暖，羊脂腊酒青磁碗。\r\n达曙留连歌笑言，莲花漏水今宵短。\r\n点烛侍儿熏绣衾，新绵细帖令人懒。\r\n始怪明星出不低，何来曙鸟啼都满。\r\n疏窗小竹真萧瑟，浅帐寒梅动疏散。\r\n客省经知无印开，祠曹报说添人管。\r\n北阙云霞青鬓疏，南朝烟月归心款。\r\n钟鼓空思长乐宫，江山别筑忘忧馆。\r\n四十头颅君不知，为看年来衣带缓。"
        },
        {
            "title": "吹笙歌送梅禹金（感叹龙君扬郡丞、沈君典太",
            "content": "紫夹春衣可曾絮？丝竹西州可曾去？秋水微波木末亭，秋\r\n花半菊吴陵署。\r\n从官迫郁有三年，似汝骄奢留几处？邀欢托宿故言寒，罢\r\n酒更衣几愁曙。\r\n新林小妇寄书来，一种风流许君据。\r\n朝落铅华妾自知，夜拂兰帱君不御。\r\n梅生开书欲长跪，托道留连在山水。\r\n即知游子几曾游，自说美人讵知美。\r\n先时拾翠凌阳池，忆汝吹笙出桃李。\r\n天涯此日龙使君，世上何人沈太史。\r\n已觉丛残姜令非，空惊绰约梅生是。\r\n津途变化裁十年，光响消浮只千里。\r\n潮水长看三往还，交态今谁一生死。\r\n何况青眉并皓齿，美酒销忧只如此。\r\n\r\n【注释】：【原题】：\r\n吹笙歌送梅禹金（感叹龙君扬郡丞、沈君典太史、姜孟颖\r\n明府）"
        },
        {
            "title": "夏州乱",
            "content": "夏州判军如互堡，迫挟藩王磔开府。\r\n贺兰山前高射天，花鸟池南暗穿虏。\r\n前年通渭血成壕，天上太白愁烽高。\r\n不信秦人阮翁仲，铸金终得镇临洮。"
        },
        {
            "title": "四月八永安禅院期超无",
            "content": "清朝不见小弥天，竹坞炊茶过午烟。\r\n解是雨花新浴佛，诸天谁供洗儿钱。"
        },
        {
            "title": "过安福旧邸口号",
            "content": "宦学新移近礼闱，行经旧邸思依依。\r\n飞帘巷口人曾拂，舞辔街心马似归。\r\n粉障自寻题处迹，薰炉重对护时衣。\r\n归家少妇迎门问，妆阁帘闲燕可飞。"
        },
        {
            "title": "少小",
            "content": "少小词场得浪名，白头文字总忘情。\r\n若非河岳驱排尽，定是烟花拨捩成。"
        },
        {
            "title": "恩平中火",
            "content": "海气层云尽，山烟远烧浮。\r\n孤臣随早晚，一饭是恩州。"
        },
        {
            "title": "答姜仲文",
            "content": "白日不可常，孤云亦何媚。\r\n萋芳淡游子，流泊世所弃。\r\n事去息交久，书来喜君至。\r\n爱日生寒姿，停云起高翅。\r\n经营二三月，飒遝岂遑避。\r\n惊看就长揖，道故如失志。\r\n相闻善为乐，相见乃憔悴。\r\n为文宁自伤，情多或为累。\r\n感君珍重意，承眶不能泪。\r\n在沼鱼何乐，先秋叶难翠。\r\n长歌聊复声，短袖时一戏。\r\n今日眼中人，何年心上事。"
        },
        {
            "title": "送费师之寄兆卿",
            "content": "未须裘马去翩翩，风物名家自俨然。\r\n数幅轻罗留结苎，一杯芳草寄题笺。\r\n青衫客散河桥柳，暮雨春归寒食天。\r\n定向林间呼小阮，荷湖新着钓鱼船。"
        },
        {
            "title": "柳丝楼感事二首",
            "content": "残日西楼映粉红，画眉吹蹙柳条风。\r\n重来攀折人何处，肠断千丝一笛中。"
        },
        {
            "title": "始兴舟中",
            "content": "石墨画眉春色开，有人江上寄愁回。\r\n转风湾底曾回烛，新妇滩前一咏梅。"
        },
        {
            "title": "题东光驿壁是刘侍御台绝命处",
            "content": "哀刘泣玉太淋漓，棋后何须更说棋。\r\n闻道辽阳生窜日，无人敢作送行诗。"
        },
        {
            "title": "胡姬抄骑过通渭",
            "content": "渭南兵火照城山，十八盘西探马还。\r\n似倚燕支好颜色，秋风欲向妙娥关。"
        },
        {
            "title": "答君东天津夜泊",
            "content": "津馆苍茫别未曛，满檐秋色为思君。\r\n风生积海连山雾，月落长河半树云。\r\n欲睡动寻千日酒，怜香真惜十年薰。\r\n如何咫尺关南道，只似江空与雁闻。"
        },
        {
            "title": "送客归岳州",
            "content": "枫隐号蝉急，林开放躭轻。\r\n柳烟眠际稳，江月醉余清。\r\n夜色遥湘渚，秋阴冷岳城。\r\n还怜洞庭水，渔笛与歌声。"
        },
        {
            "title": "八月三日得月亭夜宴有感而作",
            "content": "多情多病莫多愁，纤月风亭得乍游。\r\n我亦池塘当户好，断云城郭夜侵楼。"
        },
        {
            "title": "奉寄李苍门谏议并呈省院诸公二十韵",
            "content": "汉壁蓝光远，秦关紫气深。\r\n宝莲开华岳，仙树出咸林。\r\n夕拜连封事，宸游费雅箴。\r\n国家方有道，天地得无心。\r\n震位迟佳气，西师急好音。\r\n数灾山少木，厥贡土惟金。\r\n渐觉风谣苦，长看日气祲。\r\n茧丝抽欲老，仗马噤难任。\r\n地大谁为政，天高汝作霖。\r\n英奇才世出，虚薄病年侵。\r\n愧见同门友，愁闻倚柱吟。\r\n越中随奏计，朝下惬攀寻。\r\n绣辔凌朝践，清尊薄夜斟。\r\n赏新喧散帙，怀旧默沾襟。\r\n自合王乔履，谁分子贱琴。\r\n羁孤魂莽苍，朝集意萧森。\r\n路尽求牵复，春多肯幸临。\r\n子牟留魏阙，陶令去江浔。\r\n报玖将遗佩，弹冠拟合簪。\r\n桑榆如薄照，兰菊待分阴。"
        },
        {
            "title": "叹卓老",
            "content": "自是精灵爱出家，钵头何必向京华。\r\n知教笑舞临刀杖，烂醉诸天雨杂花。"
        },
        {
            "title": "与李太虚",
            "content": "少年豪气几时成，断酒辞家向此行。\r\n夜半梅花春雪里，小窗灯火读书声。"
        },
        {
            "title": "胡克逊",
            "content": "人言西北边，有兽名为逊。\r\n性不喜兽斗，逡巡解其困。\r\n猎者知如此，设斗日驯近。\r\n相愁来解纷，阴遭此人刃。\r\n食肉寝其皮，似貉花文嫩。\r\n西州贵将吏，茵褥厚常寸。\r\n狒狒笑何悯，猩猩啼莫恨。\r\n此兽仁有礼，错莫身为殉。\r\n世有麒麟皮，为鞔复何问。"
        },
        {
            "title": "即事寄孙世行吕玉绳二首",
            "content": "平昌四见碧桐花，一睡三餐两放衙。\r\n也有云山开百里，都无城郭凑千家。\r\n长桥夜月歌携酒，僻坞春风唱采茶。\r\n即事便成彭泽里，何须归去说桑麻。¤"
        },
        {
            "title": "关南上桥寺候黄观察善卿殡不至漫占催装诗奉",
            "content": "薤露将晞早食前，如何报说五更天。\r\n因风寄与鸡鸣枕，则为长眠废短眠。\r\n\r\n【注释】：【原题】：\r\n关南上桥寺候黄观察善卿殡不至漫占催装诗奉呈挽唱诸君\r\n子"
        },
        {
            "title": "送臧晋叔谪归湖上时唐仁卿以谈道贬同日出关",
            "content": "君门如水亦如市，直为风烟能满纸。\r\n长卿曾误宋东邻，晋叔讵怜周小史。\r\n自古飞簪说俊游，一官难道减风流。\r\n深灯夜雨宜残局，浅草春风恣蹴球。\r\n杨柳花飞还顾渚，箬酒苕鱼须判汝。\r\n兴剧书成舞笑人，狂来画出挑心女。\r\n仍闻宾从日纷纭，会自离披一送君。\r\n却笑唐生同日贬，一时臧穀竟何云。\r\n\r\n【注释】：【原题】：\r\n送臧晋叔谪归湖上时唐仁卿以谈道贬同日出关（并寄屠长\r\n卿江外）"
        },
        {
            "title": "送丰城陆郡博廉州",
            "content": "雷阳曾此伫征槎，岁月邮前溪路斜。\r\n尚有湖头双雁至，数程犹未到天涯。"
        },
        {
            "title": "漫书答唐观察四首",
            "content": "一疏春浮瘴海涯，五年山县寄莲花。\r\n已拚姓字无人识，检点封章得内家。"
        },
        {
            "title": "怀帅惟审郎中戴公司成",
            "content": "著冠须访戴，脱冠须访帅。\r\n磊磊一心人，离离十星岁。\r\n戴公入山水，淡迹分明昧。\r\n喜沾清悟姿，不惜沉冥醉。\r\n帅生能造酒，酒色清如菜。\r\n高谈常夜分，哀歌忽雷溃。\r\n两君真晋人，土性有痴慧。\r\n相见即相亲，了非心所解。\r\n如云堕江光，颠倒影在内。\r\n心欢常若兹，日月亦清快。\r\n重来断清啸，不复可人在。\r\n彯撇事诗酒，挪拏坐巾带。\r\n帅生烟雾中，戴公江海外。\r\n但想即成笑，寄书亦何赖。"
        },
        {
            "title": "广陵偶题二首",
            "content": "岁月隔人去，风尘可自如。\r\n偶然流泪处，翻着旧时书。"
        },
        {
            "title": "书金史后",
            "content": "沧桑长共此山河，却为中原涕泪多。\r\n看到幽兰轩里事，依然流恨似宣和。"
        },
        {
            "title": "临章楼闻越舸且别怅然二首",
            "content": "临章楼畔唱歌频，乱飒花枝记饮巡。\r\n定去扬州须说与，相怜还是故乡人。"
        },
        {
            "title": "雨花台所见",
            "content": "冉冉春云阴，郁郁晴光莹。\r\n取次踏青行，发越怀春兴。\r\n拚知天女后，如逢雨花剩。\r\n宜笑入香台，含颦出幽径。\r\n徙倚极烟霄，徘徊整花胜。\r\n随态惊蝶起，思逐流莺凝。\r\n美目乍延盼，弱腰安可凭。\r\n朝日望犹鲜，春风语难定。\r\n拎翠岂无期，芳华殊有赠。\r\n持向慧香前，为许心期证。\r\n如何违玉缨，沈情击金磬。"
        },
        {
            "title": "送俞采并示姑熟子弟（采，故叔白鹿生，贤豪",
            "content": "游子常年风性高，生龙地主垂干旄。\r\n绛帐后堂延弟子，春装别墅拥贤豪。\r\n何处山川不留饮，何处风光能荐寝。\r\n花落时粘缥绿笺，杯翻只污蒲桃锦。\r\n尔时闾井多欢娱，尔家弟兄犹读书。\r\n长星出天十年内，经过旧地百不如。\r\n江上更番起戎队，河南学馆今芜废。\r\n地主才高落网罗，门生产尽归闤阓。\r\n君家少父识人稀，白鹿腾空人事非。\r\n频年落第常留醉，几夜浮桥独送归。\r\n此情此日堪怜处，故人上官得陵署。\r\n从今见忆直须来，几日相过那便去。\r\n春酒春灯花月深，离愁今夕动春心。\r\n亲知报李非无玉，直笑栽桃未有阴。\r\n\r\n【注释】：【原题】：\r\n送俞采并示姑熟子弟（采，故叔白鹿生，贤豪人也，悲之\r\n）"
        },
        {
            "title": "病酒答梅禹金",
            "content": "青楼明烛夜欢残，醉吐春衫倚画阑。\r\n赖是美人能爱惜，双双红袖障轻寒。"
        },
        {
            "title": "送刘子极归饷兰州",
            "content": "刘生西笑出兰州，饷道封轺即昼游。\r\n雁势连云侵岳影，蝉声隔树见河流。\r\n龙门泛雪谁邀赏，骑省吟秋我独留。\r\n生长羌中惯横笛，落梅疏柳讵关愁。"
        },
        {
            "title": "信陵君饮酒近妇人",
            "content": "魏国乃为累，万古悲公子。\r\n世上无神仙，英雄如是死。"
        },
        {
            "title": "漫书答唐观察四首",
            "content": "兰署江南花月新，封书才上海生尘。\r\n心知故相嗔还得，直是当今丞相嗔。"
        },
        {
            "title": "重过石城埭",
            "content": "石城二十四花楼，江南置酒飞花愁。\r\n在处胭脂久零落，不知冠盖能风流。\r\n拾翠江边犹记否，含笑含颦送君酒。\r\n满目秋光无尽时，自折莲塘花下藕。"
        },
        {
            "title": "江东歌",
            "content": "三山江上翠崔峨，草绿风烟春气和。\r\n天宫缭绕金陵麓，人家映带秦淮河。\r\n回廊屈曲通晴雨，驰道流离莹月波。\r\n南中富乐风尘少，天下娱游子弟多。\r\n悠悠满目经时岁，忽忽盈怀阻啸歌。\r\n意气周郎三国尽，文情庾信六朝过。\r\n江南丈夫会早夭，春心不饮荡如何。"
        },
        {
            "title": "送刘参藩寄问东莞覃见日卢海畴诸子",
            "content": "曲江春老赋停云，病浅临风一送君。\r\n暂有公荣宜对酒，那堪孙楚即离群。\r\n高餐露菊逢秋尽，细语霜钟入夜分。\r\n更折梅花问耆旧，罗浮清隐最相闻。"
        },
        {
            "title": "宿浴日亭因出小浪望海",
            "content": "为郎傍星纪，江湖常久居。\r\n倏忽过南海，扁舟挂扶胥。\r\n隐隐岸门青，杳杳天池虚。\r\n培肸澹凌历，气脉流纡徐。\r\n潮回小洲渚，龙鳞勒沟渠。\r\n于中藏小舟，其外悬日车。\r\n云影苍梧来，咸池相卷舒。\r\n孟冬犹星河，淡月沾人裾。\r\n阴阳荡挥霍，精色隐踟蹰。\r\n濯足章丘余，沐发扶桑初。\r\n清辉临洧盘，若木鲜芙蕖。\r\n西顾连崦嵫，东眺极扶余。\r\n小浪亦莞尔，大波始愁予。\r\n岙舶自吞吐，楼橹成烟墟。\r\n飞金出荧火，明珠落鲸鱼。\r\n吾生非贾胡，万里握灵糈。\r\n晻霭罗浮外，传闻仙所庐。\r\n玉树如冬青，瑶枝若栟榈。\r\n阳鸟不日浴，昼夜更扶舆。\r\n丹穴亦不炎，好风常相嘘。\r\n白水月之津，一饮饥渴除。\r\n徐闻汝仙尉，去此将焉如。"
        },
        {
            "title": "离合诗寄京邑诸贵（良会今乖）",
            "content": "琅玕岂不珍，玉屑竟谁饭。\r\n桧树郁冬皋，木叶辞秋苑。\r\n衿曲自悠悠，衣带日趋缓。\r\n乘月望风霄，人遥尺书断。"
        },
        {
            "title": "送王孔宪越游怀中郎",
            "content": "赤日行天岂去时，山阴残雪夜何之。\r\n飘花漱石寒如许，曾见袁家五泄诗。"
        },
        {
            "title": "归舟重得达公船",
            "content": "无情当作有情缘，几夜交芦话不眠。\r\n送到江头惆怅尽，归时重上去时船。"
        },
        {
            "title": "寄谢饷部辽左二首",
            "content": "插汉窥关事欲多，辽阳当已失红罗。\r\n宁前直钞开原路，止隔三岔一渡河。"
        },
        {
            "title": "虞淡然在告",
            "content": "璁珑浮阙定星光，河汉风清有报章。\r\n秋水岸移新钓舫，藕花洲拂旧荷裳。\r\n心深不灭三年字，病浅难销十步香。\r\n剩有闲情堪弄月，西湖竹色未应凉。"
        },
        {
            "title": "前广昌令胡君仲合白塔小饮",
            "content": "眼里金台不可登，江天一醉几年曾。\r\n欹巾曲槛过鸣雨，苾步斜阳到塔棱。\r\n咏逐蟾流开夕帐，坐分虫语暗秋灯。\r\n谈交亦自风尘好，独宿孤游也未能。"
        },
        {
            "title": "漫书答唐观察四首",
            "content": "岭外梅残鬓欲星，孤琴摇拽越山青。\r\n只言姓字人间有，那得题名到御屏。"
        },
        {
            "title": "送杨吉父伍念父乡试二首",
            "content": "明远楼前湖水连，月中相对两苍然。\r\n姮娥既有长生药，未必全将与少年。"
        },
        {
            "title": "闻都城渴雨，时苦摊税",
            "content": "五风十雨亦为褒，\r薄夜焚香沾御袍。\r当知雨亦愁抽税，\r笑语江南申渐高。"
        },
        {
            "title": "皂罗袍",
            "content": "原来是姹紫嫣红开遍，似这般都付与断井颓垣。良辰美景奈何天，赏心乐事谁家院！......朝飞暮卷，云霞翠轩，雨丝风片，烟波画船。－－锦屏人忒看的这韶光贱！"
        },
        {
            "title": "闻都城渴",
            "content": "五风十雨亦为褒，\r\n薄夜焚香沾御袍。\r\n当知雨亦愁抽税，\r\n笑语江南申渐高。"
        },
        {
            "title": "江宿",
            "content": "寂历秋江渔火稀，\r\n起看残月映林微。\r\n波光水鸟惊犹宿，\r\n露冷流萤湿不飞。"
        }
    ]
}