{
    "dynasty": "明",
    "author": "皇甫涍",
    "intro": "",
    "items": [
        {
            "title": "汶上分水",
            "content": "异县值分流，客望倚孤舟。\r\n情云南北散，离浪东西浮。\r\n堤柳依吹管，山花覆酒楼。\r\n惟当艳阳岁，含景送春愁。"
        },
        {
            "title": "癸卯除夕直北曹作",
            "content": "独马向寒烟，青阳眷明发。\r\n霜净肃兰池，云沈迥丹阙。\r\n林阡麇易聚，江天雁难没。\r\n风物怅徂阴，芳菲讵久歇。\r\n纷庭默多惧，岩皞坐愁越。\r\n夙心愧盈尊，含情非华发。"
        },
        {
            "title": "寒夜曲四首",
            "content": "碧殿金风生绮纨，宫槐吹尽不留残。\r\n沉沉月到苔阴上，添却帘栊无数寒。"
        },
        {
            "title": "枫桥舟中与子循别",
            "content": "落日下离津，江天引望频。\r\n黯然对尊酒，惜尔向风尘。\r\n白海迷来雁，清霜畏旅人。\r\n从知比柯叶，信是共沈沦。\r\n政理操刀暇，交情赠缟新。\r\n班荆怀雨露，投璧谢缁磷。\r\n阮籍穷途泪，平原世网身。\r\n何能亦漂泊，谷口正逢春。"
        },
        {
            "title": "秋日杂诗三首",
            "content": "居世若浮云，飘忽无定姿。\r\n灭影垂何间，垂彩在一时。\r\n存此岂不怀，长戚信自贻。\r\n四节更代谢，白日正西驰。\r\n寄身于飙尘，咄嗟复何之。\r\n愿逐枋鸟游，不随丰草萎。\r\n揽衣步列星，极目散所思。\r\n睆彼遥汉间，会合恒有期。\r\n营营非物化，琴歌为我仪。"
        },
        {
            "title": "钟吾驿晚思",
            "content": "遥山白云外，古驿青林端。\r\n惆怅川鸟尽，苍然多暮寒。"
        },
        {
            "title": "代古",
            "content": "朗月升东隅，流辉照苦颜。\r\n愁思抚清夜，房栊凄以闲。\r\n玉墀花稍积，檐鸟双飞还。\r\n凝薰空锦衾，游尘集绮弦。\r\n驰波岂尽意，浮云难结言。\r\n所恨千里遥，所望一水间。"
        },
        {
            "title": "东斋枕上",
            "content": "闲卧东窗云，遂得天然趣。\r\n枕上桃花源，花开不知数。\r\n啼鸟自无心，何事客惊寤。\r\n翩翩峰畔霞，亹亹溪前树。\r\n俄顷梦还成，去尽春山路。"
        },
        {
            "title": "长安官舍对新月次韵答宜俯",
            "content": "雨后延新月，杯前共此身。\r\n微辉不照绮，清汉欲生尘。\r\n自惜行将老，相看只合贫。\r\n开秋思无限，重感独归人。"
        },
        {
            "title": "治平寺",
            "content": "风中到香界，独往意泠然。\r\n步引花木乱，坐看洲岛连。\r\n一林寄空水，满院生云烟。\r\n正此化心寂，钟声松外传。"
        },
        {
            "title": "淮阳",
            "content": "海畔淮阳郡，风烟奈此何。\r\n客心自容与，湖上几经过。\r\n驿岸丹枫少，人家绿树多。\r\n云帆朝见市，津火夜闻歌。\r\n城郭连鸿雁，江山映绮罗。\r\n寒潮正相待，归兴满沧波。"
        },
        {
            "title": "过陶山作",
            "content": "奔涛迈我目，惊蓬频异壤。\r\n朝徂叹京周，夕宿怨河广。\r\n近涉倦回薄，遐眺极傥莽。\r\n乘菰泛星阑，挹流对秋爽。\r\n鲜云随风来，残霞延月上。\r\n不寐怀古今，眷物徒慨慷。\r\n瞻淇非尺咫，歌瓠讵畴曩。\r\n壁彩终寥阒，龙文滋恍像。\r\n荣光竟谁睹，逝川空复往。\r\n何以宣我心，促柱发幽响。"
        },
        {
            "title": "桐岩晓发",
            "content": "厉涧越南岑，拂雾趋东土。\r\n宿处惟苍烟，遥天径如缕。\r\n林光曙鸟散，海气寒云聚。\r\n悯劳感妇叹，摇摇涉春雨。"
        },
        {
            "title": "泷湫",
            "content": "谁云天路绝，瀑布已登临。\r\n石壁烟霏乱，春山河汉深。\r\n一峰悬海色，诸壑下霄阴。\r\n怅望飞云夕，摇摇此际心。"
        },
        {
            "title": "雪山歌奉寄彭太保",
            "content": "雪山嵯峨控西极，寒井阴光混开辟。\r\n千秋鸟道无阳春，北风惨澹吹峨岷。\r\n羽书宵过褒斜道，火入灵关彻昏晓。\r\n愁云百里填城河，帐中银烛然盘陀。\r\n将军狐裘细马驮，弹筝伐鼓金叵罗。\r\n指麾羽扇白玉珂，背河一战收蓬婆。\r\n铭功刻石报天子，麒麟阁上事已多。\r\n忆昔中原全盛日，八方无虞醴泉出。\r\n龙举空悲剑舄藏，海南漠北俱萧瑟。\r\n君王垂衣念西土，钱塘老子不足数。\r\n彭公大梁伫献捷，已见彤弓出天府。\r\n持节心知主恩重，入关更识王臣苦。\r\n文武吉甫非公谁，临洮健儿勇如虎。\r\n骥子朝披玉垒云，鱼文夜湿金堤雨。\r\n阆中一月见节制，烹羊宰牛割清酤。\r\n狼籍衣冠颂破竹，马前父老称安堵。\r\n园陵佳气春氛氲，锦官城中日歌舞。\r\n当时匹马更朝天，又逐轻车过酒泉。\r\n勋名岂数七十战，至今边卒高枕眠。\r\n归来谒帝承明殿，世事那知一朝变。\r\n功成下吏古所悲，浮云蔽日今曾见。\r\n天下惊闻柏台火，匣内空留上方剑。\r\n壮士长歌《梁甫吟》，孤臣独泣瑶池宴。\r\n莲峰落月照黄河，榆谷飞尘暗兰县。\r\n武穆祠西秀水流，一望江山泪如霰。"
        },
        {
            "title": "春朝雪后",
            "content": "拂曙启荒扉，雪照兰林莹。\r\n迥榭眺氛氲，层原阅弥亘。\r\n春动鸟数声，晴开烟一径。\r\n欲访垂纶人，悠然五湖兴。"
        },
        {
            "title": "余为郎七载自被谴命忽尔逾年五日郡斋北望依",
            "content": "极目漳河畔，云霞千里平。\r\n伤兹为谪宦，频夜梦华京。\r\n犬马淮阳病，江湖魏阙情。\r\n虽微子公力，犹自忆承明。¤\r\n\r\n【注释】：【原题】：\r\n余为郎七载自被谴命忽尔逾年五日郡斋北望依依乃忆长孺\r\n禁闼之对子寿积恋之篇独何为哉聊申短述见古今之情有同\r\n焉耳（二首）"
        },
        {
            "title": "宴东湖流杯亭送欧阳大参赴蜀",
            "content": "流杯亭上酌，修竹乱溪沄。\r\n暝树烟常合，春山雨不分。\r\n别情依去鸟，客路入重云。\r\n怀旧仍伤远，劳歌夜独闻。"
        },
        {
            "title": "雨夜离思",
            "content": "清斋隐萝月，檐暝滋林峦。\r\n泽国夜溪雨，亭皋春草寒。\r\n山光带滉漭，池响交檀栾。\r\n忆处畏入梦，遥遥独寤叹。"
        },
        {
            "title": "夕泛旅思",
            "content": "行行道转远，于役定何求。\r\n旅思依旌幰，乡心向驿楼。\r\n霞阴凝杂树，海气逐惊流。\r\n此夕劳歌罢，惟应月伴愁。"
        },
        {
            "title": "寒夜曲四首",
            "content": "寒切雕窗透锦茵，残更望断履綦尘。\r\n空闺不恨飞霜夜，总使春来益黯神。"
        },
        {
            "title": "余为郎七载自被谴命忽尔逾年五日郡斋北望依",
            "content": "昔忝含香贵，浮年屡已侵。\r\n自期酬白璧，谁道铄黄金。\r\n命缕愁来续，恩波谴去深。\r\n荆南尝积恋，行见鄙人心。\r\n\r\n【注释】：【原题】：\r\n余为郎七载自被谴命忽尔逾年五日郡斋北望依依乃忆长孺\r\n禁闼之对子寿积恋之篇独何为哉聊申短述见古今之情有同\r\n焉耳（二首）"
        },
        {
            "title": "病中杂言四首",
            "content": "东轩微雨后，向夕引霞晖。\r\n绿竹阴常满，青梧叶渐稀。\r\n无端疏酒盏，早已授寒衣。\r\n予本沧江客，将因谢病归。¤"
        },
        {
            "title": "秋日过庄居",
            "content": "千家楼阁俯溪流，一道银河漾彩舟。\r\n花洲源里通仙郭，屟廊山面接平畴。\r\n平畴靡迤閇荒陌，虎阜玲珑望非隔。\r\n松菊归来陶令居，云霞宛对王珉宅。\r\n嗟予十载滞华台，无复求羊问草莱。\r\n行披薜荔寻云入，重搴芙容向水来。\r\n回看荏苒浮年度，物华惨澹临秋素。\r\n栖禽半没沪鱼蹊，落叶全深采樵路。\r\n君不见鱼肠铸水只残流，鹤舞市门难辨处。\r\n念此令人感废兴，何流区区叹游寓。\r\n回棹夷犹未肯前，伤心寂寞寒烟树。"
        },
        {
            "title": "寒夜曲四首",
            "content": "玉衡低户夜无声，月色笼寒照不明。\r\n灯火渐催迎早岁，绿窗愁杀近啼莺。"
        },
        {
            "title": "自遂河登舟杂兴",
            "content": "敛衽辞阙路，徙乐望川涯。\r\n水练开烟素，苔衣结浦华。\r\n云行低合柳，江浅细澄沙。\r\n何必穷源使，言乘银海槎。"
        },
        {
            "title": "灵岩溪口招范□生不至",
            "content": "倚棹待幽客，萧萧风满林。\r\n遥知云尽处，犹隔洞门阴。\r\n岸静渚花落，溪闲山鸟吟。\r\n真成独往趣，自入武陵深。"
        },
        {
            "title": "发郡城之天台道中述所经览寄孔谢二宪副赵何",
            "content": "夕梦曾城阿，晓行沧波上。\r\n萦溪复含流，连岑时隐障。\r\n风湍信千转，云峰非一状。\r\n锦缋纷迎玩，氤氲忽弥望。\r\n兰泉芬可掬，苔壁险难傍。\r\n思偕同怀子，携手追禽尚。\r\n\r\n【注释】：【原题】：\r\n发郡城之天台道中述所经览寄孔谢二宪副赵何二佥宪同年"
        },
        {
            "title": "金陵绝句",
            "content": "长干已过落花辰，满地杨花不见春。\r\n强折垂杨送归客，劳劳亭畔共沾巾。"
        },
        {
            "title": "秋日杂诗三首",
            "content": "凉风吹嘉树，万物遗光泽。\r\n严气乘运流，华月归如客。\r\n凝霜无停艳，违寒有来翮。\r\n叹彼往化驶，感此沦岁迫。\r\n修虑时多怀，滞念谁与释。\r\n固穷见天道，委顺自夷怿。\r\n齐物游恬漠，高翔出形役。¤"
        },
        {
            "title": "秋日杂诗三首",
            "content": "幽居测时化，节逝一何速。\r\n轻叶委前墀，远郊气已肃。\r\n临窗启玄玩，披襟会深瞩。\r\n悠扬丽秋晖，凝光荡岩澳。\r\n草虫鸣空隅，悲人咏浚谷。\r\n驾言泛桧楫，乘流开情蓄。¤"
        },
        {
            "title": "病中杂言四首",
            "content": "经时谢朝谒，因病得闲居。\r\n日暗牛羊下，风吹薜荔疏。\r\n乡心候秋水，晚计卜田庐。\r\n近讶交能绝，嵇康已著书。"
        },
        {
            "title": "彭城道中雨行",
            "content": "晚溯彭山道，归云暗几峰。\r\n残阳向湍没，飞雨度川重。\r\n谁遣长途思，还伤逐客踪。\r\n已看淮岸尽，乡梦渺何从。"
        },
        {
            "title": "晚兴",
            "content": "怅望林峦返照微，渚烟江树净冬辉。\r\n篱边黄菊人方逸，湖上青山兴不违。\r\n斜月暗催渔唱起，片云遥伴鹤飞归。\r\n近来好事相过少，落尽寒霞独掩扉。"
        },
        {
            "title": "秋燕",
            "content": "广庭净霄色，良夜悦流玩。\r\n况对巢箕人，同怀发幽赞。\r\n散步林暝交，微星吐华粲。\r\n彼美云中魄，徐驾升清汉。\r\n玉彩含霜来，金霏随风散。\r\n繁弦起两阶，孰知我心乱。"
        },
        {
            "title": "寒夜曲四首",
            "content": "空庭蔼蔼月凝霜，银烛无光玉漏长。\r\n清汉数声征雁度，梦回中夜忆辽阳。"
        },
        {
            "title": "西湖歌寄方思道",
            "content": "西湖窈窕三十里，柳丝含烟拂湖水。\r\n青山荡漾春风来，苏公堤边花正开。\r\n玉缸春酒映江碧，几醉江花柳花白。\r\n城头日出照高楼，银筝翠管喧行舟。\r\n吴姝如花卷绡幕，山水倒入金屏流。\r\n朝来复脱千金骏，还有床头紫绮裘。\r\n人生行乐莫顾惜，落日松风吹古丘。\r\n我忆京华旧游地，鱼浦东看动愁思。\r\n醉里空歌镜湖月，梦中尚识孤山寺。\r\n信安使君还旧溪，应对花卮惜解携。\r\n白沙翠竹无人问，湖上孤吟闻马嘶。"
        },
        {
            "title": "宿雁山灵岩寺",
            "content": "寥寥到真境，宿处傍风泉。\r\n遥霭引疏磬，群峰寒暮天。\r\n白云沧洲赏，清夜石门禅。\r\n却笑桃源客，空从蕙路旋。"
        },
        {
            "title": "沛上旅怀寄兄弟",
            "content": "向暮劳歌起，川长缓去程。\r\n乡迷淮树隔，塞断楚云平。\r\n浪迹舟谁系，繁忧酒独倾。\r\n如何原上鸟，偏近旅人情。"
        },
        {
            "title": "书感",
            "content": "衰年自多感，岁暮复惊心。\r\n失计终如此，穷愁底似今。\r\n溪前压寒色，浪里流残阴。\r\n兀坐但羁影，空看沙际禽。"
        },
        {
            "title": "春朝对雨怀省中旧游",
            "content": "山城看雨色，画省忆兰芳。\r\n春日京华远，江天离思长。\r\n疏花开独树，新水乱寒塘。\r\n游子今何去，闻莺祇自伤。"
        },
        {
            "title": "江上留别友人",
            "content": "风蓬去未已，烟蔓复牵情。\r\n分鸿下林影，别鹤上琴声。\r\n征舻惜潮便，祖酌畏尊倾。\r\n离亭有青草，空识合欢名。"
        },
        {
            "title": "病中杂言四首",
            "content": "自予牵世网，展转岁时侵。\r\n坐惜衰蓬鬓，空思返旧林。\r\n虫鸣秋户急，月照客庭深。\r\n已分愁中老，愁逢病不禁。¤"
        },
        {
            "title": "季氏亭燕对",
            "content": "季也黄花酌，依然故里欢。\r\n留芳度冬序，迟候赏秋残。\r\n细艳云藏暖，疏阴月到寒。\r\n伤心倦归者，容易两年看。"
        },
        {
            "title": "翠华歌奉寄白岩乔司马",
            "content": "翠华遥在钟山侧，五云松柏空愁色。\r\n长干街头飞落花，秦淮树上啼早鸦。\r\n雁门旌旗塞江口，蛾眉哭声彻南斗。\r\n翩翩渔猎百草长，紫鳞白额随龙骧。\r\n赤心将军射雕手，马上弯弓天子傍。\r\n京尘北风暗麟王，梨园子弟争驰逐。\r\n彭蠡中丞思赤松，留都司马哀黄竹。\r\n御苑朝天杨柳垂，锦缆牙樯那得知。\r\n寄书惆怅话王室，一夜秋风鬓欲丝。"
        },
        {
            "title": "夜作",
            "content": "帆飞川路永，烟雾杳空溟。\r\n蓼积寒江渚，枫凋古驿亭。\r\n日沉昏溜影，云起乱峰形。\r\n入夜看牛斗，安知有客星。"
        },
        {
            "title": "杂诗",
            "content": "华节倏云逝，流芳尚可怜。\r\n分明婉娈日，不计别离年。\r\n听燕语檐隙，看絮舞楹前。\r\n匪无合欢草，幽忿谁能蠲。"
        },
        {
            "title": "紫薇花行（有序）",
            "content": "英菲窈窕绿窗前，艳影扶疏翠戺连。\r\n玉衡含照妍华夕，金风弄彩泬寥天。\r\n流风逝水惊离索，十载幽栖对花萼。\r\n无情羁宦却归来，有客伤秋叹荣落。\r\n兰宫桂殿凤凰楼，帝台仙客恣攀游。\r\n可堪残月鲈江梦，不奈连云骑省秋。\r\n言追渔父赋归欤，寂寞蓬蒿掩敝庐。\r\n旖旎繁英重入赋，婆娑生意最愁余。\r\n人情感物多惆怅，白发红颜两相向。\r\n东篱并就菊松姿，北山岂孤猿鹤望。\r\n青葱摛藻记甘泉，潘陆春华此弃捐。\r\n未忘温室琼瑶树，虚拟湘源杜若篇。\r\n\r\n【注释】：【注释】：\r\n（叔氏虞部贻余《梧亭怀旧》诗，未遑报章。秋日散步亭\r\n隅，薇花烂目，徘徊久之。亭故余读书处也。昔尝眷恋此\r\n花，为之赋，有曰：“清风时动，明月微娟。悠悠我心，\r\n谁与晤言？悲春华之不实，绚紫阁而空传。履闲庭以载叹\r\n，时徙倚而屡迁。垂贞嘉于余藻，永封殖于兹轩。”后余\r\n屡游京台，累践华省，沦飘河魏。返迹敝庐，顾瞻此花，\r\n宛焉如昨，而余白发被鬓，凄其改容，“春华”之句永矣\r\n悼心，“贞嘉余藻”竟何征耳。因作《紫薇花行》以泄怀\r\n旧之思，并以报叔氏云。）"
        },
        {
            "title": "春暮偕以言海乡之游余时病不能诗旋途初月握",
            "content": "信宿沧波棹，殊伤昨日春。\r\n聊因泛海兴，时偶逐潮人。\r\n万水无他壑，三山即此津。\r\n乘桴应从我，吟待月华新。\r\n\r\n【注释】：【原题】：\r\n春暮偕以言海乡之游余时病不能诗旋途初月握手论交姑属\r\n短句以代纪行"
        },
        {
            "title": "有怀乔白岩司马",
            "content": "风肃园陵树，霜天战角悲。\r\n后湖衰草色，空对汉官仪。\r\n辛苦趋朝日，羁危扈圣时。\r\n江都千万舸，老泪不禁垂。"
        },
        {
            "title": "病中杂言四首",
            "content": "翛然秋色里，斜日下庭萝。\r\n蓬径无人顾，空林落叶多。\r\n山光当户映，雁影掠窗过。\r\n静者今方适，何言久卧疴。¤"
        },
        {
            "title": "湖兴",
            "content": "客路浮清济，西风引汶川。\r\n岩容摇浦岸，水色净湖烟。\r\n旅雁青山外，残虹绿树边。\r\n沧浪棹讴发，待枕月华眠。"
        },
        {
            "title": "出漷阴望杨柳村聊作",
            "content": "乘云命倾盖，带月度征轮。\r\n地白翻疑水，村寒不悟春。\r\n雾交平谷树，风散朔方尘。\r\n讵向耕夫问，垂杨宛旧津。"
        },
        {
            "title": "河阳马上看江寄谢司直",
            "content": "秋空立马大江堤，天畔云山望欲迷。\r\n何事愁心学潮水，朝朝暮暮秣陵西。"
        },
        {
            "title": "自一云至天平登白云泉亭晚兴",
            "content": "钟声缅回策，秀色余西岑。\r\n微径不知处，白云长自深。\r\n松堂散花雨，溪牖摇峰阴。\r\n独夜泉亭月，寥寥期此心。"
        },
        {
            "title": "谒伍子胥庙",
            "content": "列雉影沧波，望望深云树。\r\n回照延清襟，芳阡引幽步。\r\n曲隅抗兰寝，灵旗出残雾。\r\n畴昔抱余悲，怅矣前溪路。\r\n解剑邈英风，荐潦申遐慕。\r\n芳草忽复春，东门霭如故。\r\n烟明刹殿霞，风满平池露。\r\n向月临江洲，含情不能渡。"
        }
    ]
}