{
    "dynasty": "明",
    "author": "袁中道",
    "intro": "",
    "items": [
        {
            "title": "由芜湖入新安道上四首",
            "content": "春鸟啼来不谙名，桃花丛里吠尨清。\r\n欲登山塔都无路，未见溪河先有声。\r\n枣叶几何人亦住，頍头直上马犹行。\r\n巉岩满目余阡陌，处处樵苏间耦耕。"
        },
        {
            "title": "郢中游春曲二首",
            "content": "总以堂堂去，何容缓缓归。\r\n隔溪莺对语，掠水燕双飞。\r\n野草香沾屐，修篁翠湿衣。\r\n山花一树好，游女采来稀。¤"
        },
        {
            "title": "暮春长安郊游二音",
            "content": "水亭箕坐两三人，湖面晶晶柳带新。\r\n夜色远来休道去，忍将白水换红尘。"
        },
        {
            "title": "读子瞻集书呈中郎",
            "content": "登朝便与祸相粘，尘世功名到底甜。\r\n直到海南天尽处，桄榔树下忆陶潜。"
        },
        {
            "title": "感怀诗五首",
            "content": "凤神缘戢羽，麝走为遗香。\r\n如何英灵士，耿耿露寒芒。\r\n激芃多大韵，抟黍见颠狂。\r\n世路虽险巇，藏身亦乖方。\r\n山北与山南，白石可为粮。\r\n流连尘网中，哀哉罹祸殃。\r\n回首伍松乔，谭易析毫茫。\r\n惟有聪明泉，流水常汤汤。\r\n发言潜宝契，一室开蒙庄。\r\n书存人已往，抚卷有余伤。"
        },
        {
            "title": "渡黄河",
            "content": "如雪寒沙千里平，猛风虽尽浪犹惊。\r\n草经青女全无色，雁过黄河别有声。\r\n骑马久无浮宅梦，倚蓬忽动荡舟情。\r\n可怜广武山常在，寂寞谁知竖子名。"
        },
        {
            "title": "蜺蕣谷暑中即事",
            "content": "只许山僧对此君，柴门久已断人群。\r\n梅花奥里孤筇至，不是寒灰是冷云。"
        },
        {
            "title": "病中漫兴八首",
            "content": "青苔冷冷照柴扉，也有闲人伴息机。\r\n枣柏先生移锡至，烟波老叟掷纶归。\r\n玄言不怕知音少，碧落从来赝本稀。\r\n燕雀相逢堪自得，懒随黄鹄薄天飞。¤"
        },
        {
            "title": "别顾太史开雍时册封周藩取道回吴",
            "content": "细雨沾长道，垂条湿去旌。\r\n时平天使贵，官泠客装轻。\r\n泛月来沙海，踏花渡柳城。\r\n风尘还着眼，亦自有侯嬴。"
        },
        {
            "title": "投赠太保蹇令公六首",
            "content": "三朝元老帝长城，胸贮雄边百万兵。\r\n太尉领军陪汉相，上公分陕护周京。\r\n卿云不散投戈色，夜雨犹闻洗甲声。\r\n白袷青编无一事，萧然还是旧书生。¤"
        },
        {
            "title": "投赠太保蹇令公六首",
            "content": "戟枝入树带春莺，坐看边烽雨后清。\r\n万卷每同袁伯业，千杯不让郑康成。\r\n山程易逐登临屐，月夜常闻函道声。\r\n止恐三台虚上相，尚书尺一要来迎。¤"
        },
        {
            "title": "灯下有感",
            "content": "几同挥麈话无生，青李何妨一寄身。\r\n越射陇游悲世路，南箕北斗叹交情。\r\n冲风中烛花难结，冻雨侵香穗不成。\r\n野老看来存古意，丹鸡白犬缔新盟。"
        },
        {
            "title": "投赠太保蹇令公六首",
            "content": "寒北重欣借寇君，琵琶曲里奏功勋。\r\n校书百帖高连屋，种柳千行翠入云。\r\n鲁国到门诸弟子，渔阳回席旧将军。\r\n太干销尽干戈气，闲却袁家倚马文。¤"
        },
        {
            "title": "病中漫兴八首",
            "content": "家计虽贫未夺糈，近来多病遂闲居。\r\n抚琴一室山皆响，吮墨频年草似书。\r\n自散钵斋供慧鸟，新敷盆藻护文鱼。\r\n小劳亦是调身法，雨后园蔬手自锄。¤"
        },
        {
            "title": "海淀李戚畹园四首",
            "content": "烟云才见已颠狂，把臂深林趣更长。\r\n语鸟自能清热恼，流泉端的洗尘忙。\r\n石无甲乙皆呈怪，花有新陈不断香。\r\n尺五天边饶洞府，懒随逸少问金堂。"
        },
        {
            "title": "感怀诗五首",
            "content": "山村松树里，欲建三层楼。\r\n上层以静息，焚香学薰修。\r\n中层贮书籍，松风鸣飕飕。\r\n右手 净名，左手持庄周。\r\n下层贮妓乐，置酒召冶游。\r\n四角散名香，中央发清讴。\r\n闻歌心已醉，欲去辖先投。\r\n房中有小妓，其名唤莫愁。\r\n七盘能妙舞，百啭弄珠喉。\r\n平时不见客，骄贵坐上头。\r\n今日乐莫乐，请出弹箜篌。¤"
        },
        {
            "title": "咏怀四首",
            "content": "大堤有垂杨，郁郁垂新绿。\r\n北风一以至，苍然换故木。\r\n四时递推迁，时光亦何速。\r\n人生贵适意，胡乃自局促。\r\n欢娱极欢娱，声色穷情欲。\r\n寂寞寄寂寞，被发入空谷。\r\n胡为逐红尘，泛泛复碌碌。¤"
        },
        {
            "title": "得胜门净业寺看水同黄慎轩兄弟",
            "content": "南人得水便忘忧，两日三番水际游。\r\n花露沾衣浓似雨，潭风著面冷如秋。\r\n拖莎带荇流何急，掷雁抛凫浪未休。\r\n天外画桥桥上柳，祇疑身在望湖楼。"
        },
        {
            "title": "投赠太保蹇令公六首",
            "content": "天家锁钥重渔阳，亲遣元臣镇塞荒。\r\n白羽扇中麾属国，青油幕底拜降王。\r\n莺花暖送千门雨，介胄寒生六月霜。\r\n身事累朝关社稷，中宵私语跪焚香。¤"
        },
        {
            "title": "赠别梅子马督木北上",
            "content": "名士安卑官，居然有狂意。\r\n入甲岂非龙，何必垂天翅。\r\n祝融不受职，朝廷多灾异。\r\n我上救时策，官不录一字。\r\n书生徒苦心，报国恨无地。\r\n今尔督木来，勾当公家事。\r\n奔走莫云劳，小大皆朝吏。\r\n十月茱萸湾，相牵同一醉。\r\n官散束縳轻，何妨入酒肆。\r\n一倾三百杯，陶然卧垆次。\r\n万里从兹行，天风卷雪至。"
        },
        {
            "title": "汉阳感旧",
            "content": "泊天白浪净无尘，惟有孤峦塞去津。\r\n芳草偏怜衡处士，桃花不梦息夫人。\r\n江头鼓枻机全息，汉上题襟迹已陈。\r\n屈指光阴今二纪，无情痴泪漫沾襟。"
        },
        {
            "title": "别须水部日华还朝",
            "content": "移沙取石贮轻舟，清冷何曾似宦游。\r\n春雪歌成辞郢里，梅花落尽别扬州。\r\n东风自护桓公树，明月谁登庾信楼。\r\n兄弟凋残知己别，枇杷门外泪交流。"
        },
        {
            "title": "三湖泛舟",
            "content": "晚风自送小船行，行过菰蒲乍有声。\r\n共指远林猎火起，不知月向此中生。"
        },
        {
            "title": "麻城道中二首",
            "content": "天雨乍霁云乍折，马首诸山齐献碧。\r\n崒峍突兀何处峰，淡鸦鲜妍可怜色。\r\n长途遥遥无止息，北风夜起转愁绝。\r\n马铃当当送残日，乌鸦千点古坟侧。\r\n我有新愁写不得，山骨鳞鳞忽起脊，中间尺余马蹄迹。\r\n只道山石碎马啼，谁知马啼能穿石。\r\n莫言此石太辛苦，南山石阅北邙土。\r\n石深一寸土无数，马上儿郎方笑语。"
        },
        {
            "title": "别陈孝廉",
            "content": "同是萧条易水年，两人幕府共床眠。\r\n山游且学邹从事，米价难支白乐天。\r\n杯里杨花胡地雪，梦中芳草锦城烟。\r\n陆郎已上班骓去，带草离离伴郑玄。"
        },
        {
            "title": "海淀李戚畹园四首",
            "content": "满目尘沙塞路蹊，梦魂久已忆山栖。\r\n谁知烟水清溪曲，只在天都紫陌西。\r\n镇日浮舟穿柳涧，有时调马出花畦。\r\n到来宾主纷相失，总似仙源径易迷。¤"
        },
        {
            "title": "再游黄鹤楼",
            "content": "买看山水兴犹清，闲逐儿童楼上行。\r\n窗外钟声大别寺，杯中堞影汉阳城。\r\n蜂连建业何曾断，浪接潇湘总未平。\r\n小艇犯涛如履地，果然水战利南兵。"
        },
        {
            "title": "感怀诗五首",
            "content": "昔时旧酒人，倾尊定酒帅。\r\n一吸百余盏，酒徒皆罗拜。\r\n是夜月如昼，大堤共于迈。\r\n狂歌若奔雷，长江吼滂湃。\r\n居民不得眠，亲党皆嗔怪。\r\n精悍在面颜，零落旧坛会。\r\n回首忆当年，咋指以自戒。¤"
        },
        {
            "title": "病中漫兴八首",
            "content": "绿琴入匣任尘封，老去逃人兴转浓。\r\n马氏由来讥画虎，叶公原不爱真龙。\r\n闲听谷口悬雷瀑，细数山南破墨峰。\r\n知己可怜凋丧尽，盘桓空对一株松。¤"
        },
        {
            "title": "病中漫兴八首",
            "content": "世缘终浅道情深，况是头颅老渐侵。\r\n白社六时销晚节，《朱陵四择》悟良箴。\r\n雕沙画石他生习，点雪消冰近日心。\r\n肤骨总宜双淡漠，不妨皓首寄《珠林》。"
        },
        {
            "title": "居沮漳有怀郡伯吴表海先生",
            "content": "沮漳江上作渔翁，铃阁犹迟一纸通。\r\n白社有心邀范宁，青山无路伴羊公。\r\n春风夏雨酣南国，岚字烟书遍渚宫。\r\n试看停车亲种柳，于今摇曳大堤东。"
        },
        {
            "title": "访苏潜夫于小龙湖赋赠",
            "content": "畚土添花径，防湖涨柳渠。\r\n黄芦亲睡鸭，碧水伴嬉鱼。\r\n沼墨如临帖，松鳞验著书。\r\n重追宗炳迹，新筑卧游居。"
        },
        {
            "title": "咏怀四首",
            "content": "世道交相丧，忠义递代出。\r\n累累矜名子，祸来空叹息。\r\n事机多倚伏，藏身亦何拙。\r\n人皆种香兰，我独种荆棘。\r\n香兰有人锄，荆棘老道侧。"
        },
        {
            "title": "舟次宿迁闻辽左信送眷属南归示儿子祈年二首",
            "content": "北风吹水撼孤城，送子南归百感生。\r\n白首登朝逢祸乱，黑头失意过清平。\r\n尔冲涛浪还湘浦，我逐干戈走帝京。\r\n千古袁家称大族，祇缘历代有忠贞。¤"
        },
        {
            "title": "海淀李戚畹园四首",
            "content": "沉绿殷红醉晓晖，入林花雨润罗衣。\r\n盘云只觉山无蒂，喷雪还疑水有机。\r\n遂与江湖争浩淼，可怜原隰总芳菲。\r\n何妨携襆同栖宿，烟月留人讵忍归。¤"
        },
        {
            "title": "由草市至汉口小河舟中杂咏二首",
            "content": "陵谷千年变，川原未可分。\r\n长湖百里水，中有楚王坟。"
        },
        {
            "title": "投赠太保蹇令公六首",
            "content": "早年节钺便登坛，历尽羊肠几百盘。\r\n怒掷千金酋长哭，密诛三校悍兵安。\r\n梧楸局外吹毛易，剑戟林中任事难。\r\n白发老臣忧世道，艰危未必是呼韩。¤"
        },
        {
            "title": "咏怀四首",
            "content": "陇山有佳木，采之以为船。\r\n隆隆若浮屋，轩窗开两偏。\r\n粉壁团扇洁，绣柱水龙蟠。\r\n中设棐木几，书史列其间。\r\n茶铛与酒臼，一一皆精妍。\r\n歌童四五人，鼓吹一部全。\r\n囊中何所有，丝串十万钱。\r\n已饶清美酒，更办四时鲜。\r\n携我同心友，发自沙市边。\r\n遇山蹑芳屐，逢花开绮筵。\r\n广陵玩琼花，中泠吸清泉。\r\n洞庭七十二，处处尽追攀。\r\n兴尽方移去，否则复留连。\r\n无日不欢宴，如此卒余年。¤"
        },
        {
            "title": "述别为丘长孺",
            "content": "哀哀一孤鸿，飞急向东逝。\r\n伤哉金石交，三载乃相遇。\r\n相遇能几何，一见不复双。\r\n子尚滞西陵，我遂往銮江。\r\n銮江不忍别，复有摄山行。\r\n摄山不忍别，逐子至冶城。\r\n冶城不忍别，十日淹江头。\r\n饮子清泠酒，卧子木兰舟。\r\n酸心一夜风，举目三千路。\r\n别矣可奈何，含泪入城去。"
        },
        {
            "title": "病中漫兴八首",
            "content": "风篁能笑亦能言，玄对经年静掩门。\r\n定里空书惩往事，老来梦哭念深恩。\r\n雄心已逐烟云散，绮习犹余笔砚存。\r\n春水桃花还有兴，一函先达武陵源。¤"
        },
        {
            "title": "西陵别慎轩居士还蜀",
            "content": "霜枫如雨洒征衣，胜侣而今会渐稀。\r\n帝子已安仙客去，鹤群无主道人归。\r\n湾湾水学蚕头法，片片云呈麈尾机。\r\n不是倚门亲在舍，西陵那忍遽分飞。"
        },
        {
            "title": "郢中游春曲二首",
            "content": "春在画桥头，殷红照碧流。\r\n几回看去马，一笑荡轻舟。\r\n夜月梨花梦，春风燕子愁。\r\n愿为原上草，岁岁藉芳游。"
        },
        {
            "title": "由草市至汉口小河舟中杂咏二首",
            "content": "日暮黑云生，且依龙口住。\r\n小舟裙作帆，笑语过湖去。"
        },
        {
            "title": "由芜湖入新安道上四首",
            "content": "长途一缕蚀山腰，麕至时逢伐木樵。\r\n地僻乍存三两户，溪多何止百千桥。\r\n小园处处花相接，远望重重雪未消。\r\n半壁已惊千丈落，登峰犹自路迢迢。¤"
        },
        {
            "title": "园居",
            "content": "潦草支尘事，闲僧不用邀。\r\n闻山皆欲去，爱雪只愁消。\r\n春近忙移树，溪平好作桥。\r\n诗文三百卷，全似许由瓢。"
        },
        {
            "title": "舟次宿迁闻辽左信送眷属南归示儿子祈年二首",
            "content": "牵衣念汝拜频频，骨肉分飞泪满巾。\r\n家值萍飘须长子，时当板荡要忠臣。\r\n驶波欲逗南归客，寒雁犹怜北去人。\r\n不似大苏迁谪日，斜川尚得侍昏晨。"
        },
        {
            "title": "蒋墅晚发",
            "content": "宿病尘尘灭，新秋渐渐凉。\r\n月寒千亩湿，树暗几家藏。\r\n近岫随烟没，良苗带水香。\r\n橹柔浑不住，梦里道朱方。"
        },
        {
            "title": "病中漫兴八首",
            "content": "山园十亩半新篁，嫁枣疏葵也似忙。\r\n岂以心灰分去住，总缘身病决行藏。\r\n空阶月洒花枝雪，静夜寒添鹤背霜。\r\n歌扇舞裙都委却，那伽妙定一炉香。¤"
        },
        {
            "title": "九日登中郎沙市宅上三层楼",
            "content": "满眼伤心处，谁能上此楼。\r\n林烟迷蜀道，帆影识吴舟。\r\n砚北人何在，江南草又秋。\r\n茱萸空到手，欲插泪先流。"
        },
        {
            "title": "襄中怀先兄中郎",
            "content": "五岳同游誓未忘，一藤独往泪千行。\r\n青山到处悲王粲，明月曾经照谢庄。\r\n苏岭云开浓似黛，湘江春涨沸如汤。\r\n寻思旧日经行处，鸟语花飞总断肠。"
        },
        {
            "title": "绣林阻风远望",
            "content": "雨中新柳净江头，燕子穿花立钓舟。\r\n东去湖湘多大泽，春来天地少安流。\r\n南平驿路何时尽，北渚风烟渺自愁。\r\n石壁沉沉收落日，一痕渔火动沙洲。"
        },
        {
            "title": "初秋三首",
            "content": "台上人正醉，池中鹤正睡。\r\n浩露渐深林，鹤惊人亦去。"
        },
        {
            "title": "七夕同彭长卿中郎",
            "content": "清谈闲送可怜宵，竹户斜通宛转桥。\r\n白水青林秋澹澹，好风凉月夜萧萧。\r\n贫来冶客伤时序，老去诗人怨寂寥。\r\n惊鸟不鸣更漏静，如闻银浦弄轻潮。"
        },
        {
            "title": "咏怀四首",
            "content": "大运无终尽，细柳不常灼。\r\n金樽盛美酒，郁郁胡不乐。\r\n以手摸头颅，隆隆一具骨。\r\n暂时属我身，谁知非我物。\r\n转盼忽如电，微躯戢一木。\r\n乌鸦鸣其上，青蛙叫其足。\r\n白蚁如白粲，行行相蚀驳。¤"
        },
        {
            "title": "阻风登晴川阁予两渡游此皆以不第归",
            "content": "苦向白头浪里行，青山也识旧书生。\r\n相逢谁胜黄江夏，不死差强皛正平。\r\n天外云山金口驿，雨中杨柳武昌城。\r\n汉滨父老今安在，只合依他隐姓名。"
        },
        {
            "title": "投赠太保蹇令公六首",
            "content": "屹然全似鲁灵光，虎跱龙蹯狐兔藏。\r\n处世心同羊叔子，立朝岁比郭汾阳。\r\n止将文酒销戎隙，懒把笙歌贮画堂。\r\n拟报国恩归未得，梦中常到午桥庄。"
        },
        {
            "title": "小竹林赠别傅叔睿",
            "content": "鹿床深处且从容，吾子风流不易逢。\r\n张绪通身如嫩柳，谢郎五字似芙蓉。\r\n月来池上花光净，雨过园林竹露浓。\r\n若使前生非大士，如何一见问空宗。"
        },
        {
            "title": "初秋三首",
            "content": "水气抱柴扉，林阴夜凛冽。\r\n风至如有人，芭蕉一声裂。\r\n暗暗梅花廊，残月如凝雪。"
        },
        {
            "title": "诸陵月下送潘尚宝二首",
            "content": "泉声碎碎鸟关关，并马林中也自闲。\r\n一缕霜光明御道，万重枝影暗深山。\r\n笑谭皆是天人际，交谊宁居季孟间。\r\n莫叹鼎湖龙去久，丹台君是旧仙班。"
        },
        {
            "title": "病中漫兴八首",
            "content": "麈事何曾挂笑颦，闲时一杖步花茵。\r\n无才永定山中计，有病催成道者身。\r\n冒雪出云朝絮絮，残霞逗日夜鳞鳞。\r\n近来微有安心处，调象如今渐已驯。¤"
        },
        {
            "title": "太和山中杂咏",
            "content": "灵境经年入梦魂，不知何岳更称尊。\r\n山为函夏诸丘长，帝是轩辕有道孙。\r\n楚泽秦川罗下界，日兄月姊贮天门。\r\n晴空万里尘氛净，一缕卿云玉座存。"
        },
        {
            "title": "感怀诗五首",
            "content": "轻帆止江涯，家山在烟雾。\r\n振衣入郭门，城池已非故。\r\n朱门涌清波，长堤亘衢路。\r\n手携门前柳，亏蔽成高树。\r\n道逢小儿子，长揖向阿父。\r\n入门眷属惊，猛犬狺狺怒。\r\n昔时携手人，大半先朝露。\r\n感旧有余悲，叹逝伤情愫。¤"
        },
        {
            "title": "暮春长安郊游二音",
            "content": "暮春春始遍长安，杨柳青青拂水端。\r\n若似江南春太早，而今那得嫩条看。"
        },
        {
            "title": "晨起",
            "content": "醉境直连梦，朦胧暗自猜。\r\n行阶方识雨，讯客始知雷。\r\n湿柳数声滴，泫花一朵开。\r\n向人曾乞竹，宜趁此时栽。"
        },
        {
            "title": "入村",
            "content": "好似催耕鸟，逢时一度来。\r\n烦心随水息，睡眼得松开。\r\n古屋深黄叶，闲窗照紫苔。\r\n今年春色晚，池上未舒梅。"
        },
        {
            "title": "由芜湖入新安道上四首",
            "content": "春水平田鹭一群，黄花陌上野香薰。\r\n若为雨霁犹屯雾，总以松多易染云。\r\n洞拂古莎来鹿女，原留新迹过山君。\r\n马蹄闲踏萧森影，夜月朝曦两不分。¤"
        },
        {
            "title": "西游",
            "content": "湾环穷野径，忽到水中央。\r\n唼雨鱼儿集，梢波燕子忙。\r\n马来沙耀雪，人坐草粘香。\r\n为爱溪流急，移尊向石梁。"
        },
        {
            "title": "别汉阳王章甫",
            "content": "粘天浊浪溅征衣，惊雁那堪两处飞。\r\n君为友朋真不薄，我亡兄弟欲何依。\r\n乌林浦上殷勤别，青草湖头痛哭归。\r\n皓首相庄无异约，入山同采首阳薇。"
        },
        {
            "title": "武昌坐李龙潭邸中",
            "content": "比来三食武昌鱼，今日重留静者居。\r\n我有弟兄皆慕道，君多任侠独怜予。\r\n尊前鹦鹉人如在，楼上元龙傲不除。\r\n芳草封天波似雪，卷帘对雨读新书。"
        },
        {
            "title": "游山偶与客语成句",
            "content": "逢山即便游，不必匆忙去。\r\n四十余年忙，所忙成何事。"
        },
        {
            "title": "送丘长孺南还二首",
            "content": "文人情性武人装，闹带花衫大羽囊。\r\n鬻宅典田重出塞，臂鹰牵犬复还乡。\r\n身穿通邑千人看，马度秋原百鸟藏。\r\n莫向前途久留滞，吴姬酿酒待君尝。¤"
        },
        {
            "title": "美人临镜",
            "content": "薤叶依稀印，香绳取次松。\r\n睡眸犹少力，酒晕不销浓。\r\n髻就山争出，眉成月又重。\r\n若非形与影，未必肯相容。"
        },
        {
            "title": "夜泉",
            "content": "山白鸟忽鸣，石冷霜欲结。\r\n流泉得月光，化为一溪雪。"
        },
        {
            "title": "入城道中",
            "content": "山北山南自隐藏，闲心又逐马蹄忙。\r\n绿禾畦里流声细，青草湖边雨气香。\r\n柳市特来寻万子，柴车到处指何郎。\r\n春深剩有繁华地，处处东风发练棠。"
        },
        {
            "title": "入村",
            "content": "出郭方知雾，登舟始辨风。\r\n水生虾眼赤，霞过雁翎红。\r\n浣渚喧游女，芦洲息钓翁。\r\n人家苍翠里，鲜艳一枝枫。"
        },
        {
            "title": "海淀李戚畹园四首",
            "content": "追随鹭羽到山阿，梓泽兰亭未许过。\r\n移得好花通柰苑，引来飞瀑似银河。\r\n微风啸彻捎云竹，轻雨香添带露荷。\r\n野逸繁华都不碍，才闻灌木又听歌。¤"
        },
        {
            "title": "送丘长孺南还二首",
            "content": "仗君为我解愁肠，九夏销来闪电光。\r\n梵寺看花三日雨，射堂蹋月五更霜。\r\n谭宵彻晓宁辞倦，醉死重生不计场。\r\n令日飘零南北去，梦魂常绕紫游缰。"
        },
        {
            "title": "诸陵月下送潘尚宝二首",
            "content": "野客无名隶奉常，朱藤皂帽踏清光。\r\n石桥印月深深雪，松鬛摇风暗暗香。\r\n官道马嘶灯火密，长陵钟动履声忙。\r\n祠臣谁带烟霞气，白发鬖鬖尚玺郎。¤"
        },
        {
            "title": "闲步",
            "content": "舟居翻爱步，三里傍江斜。\r\n山雨犹藏树，溪风忽聚花。\r\n穿云闲拣石，折柳坐书沙。\r\n望望夭桃色，层城一片霞。"
        },
        {
            "title": "初逢中郎真州",
            "content": "龙子抛残豆，鹓雏厌故枝。\r\n有官君尚弃，失路我何悲。\r\n月下诗千首，花前酒一卮。\r\n飘零终不恨，同气足相知。"
        },
        {
            "title": "初秋三首",
            "content": "微凉宿阴林，顿觉烦暑退。\r\n登台对清池，过萤停鹤背。\r\n静夜发啸歌，邻犬数声吠。¤"
        },
        {
            "title": "病余偶成",
            "content": "身入膻途已二年，铜乌蓄口罢谈禅。\r\n浮名应作高官障，多病翻成静者缘。\r\n风过蔬畦交薤字，雨清石径盛苔钱。\r\n昨宵忽作家园梦，笑上车湖旧钓船。"
        },
        {
            "title": "病中漫兴八首",
            "content": "艳陨芳销春又秋，雁王鹿女共夷犹。\r\n偶穿竹叶烟中径，自坐梅花水上楼。\r\n冷石烟汀鸥鸟梦，金题玉躞蠹鱼游。\r\n亦从药裹关心后，闲却湖边小钓舟。¤"
        },
        {
            "title": "高梁桥",
            "content": "觅寺休辞远，逢僧不厌多。\r\n一泓春水疾，十里柳风和。\r\n香雾迷车骑，花枝耀绮罗。\r\n半生尘士胃，涤浣赖清波。"
        },
        {
            "title": "感怀诗五首",
            "content": "步出居庸关，水石响笙竽。\r\n北风震土木，吹石走路衢。\r\n蹀躞上谷马，调笑云中姝。\r\n囊中何所有，亲笔注《阴符》。\r\n马上何所有，腰带五石弧。\r\n雁门太守贤，琵琶为客娱。\r\n大醉斫案起，一笑捋其须。\r\n振衣恒山顶，拭眼望匈奴。\r\n惟见沙浩浩，群山向海趋。\r\n夜过虎风口，马踏万松株。\r\n我有安边策，谭笑靖封狐。\r\n上书金商门，傍人笑我迂。¤"
        },
        {
            "title": "宋西宁席上作",
            "content": "林樾真无暑，追随竟夜留。\r\n荷花为麈尾，酒案代游舟。\r\n霞布依城寺，烟萦映水楼。\r\n主人多胜韵，才子汉通侯。"
        },
        {
            "title": "长安道上醉归",
            "content": "天街十里雾濛濛，醉后依稀似梦中。\r\n栖树寒鸦一背月，恋槽归马四蹄风。\r\n棕榈暗暗藏禅寺，铃柝沉沉护汉宫。\r\n讯罢驺人无一事，流星如火耀晴空。"
        },
        {
            "title": "由芜湖入新安道上四首",
            "content": "几回披叶与穿花，于役登临望已奢。\r\n驿路只随晴雪去，山程常被晚云遮。\r\n何村不是王官谷，到处堪为处士家。\r\n石骨鳞鳞溪练疾，故将竹筏代游槎。¤"
        }
    ]
}