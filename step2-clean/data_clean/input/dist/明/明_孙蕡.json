{
    "dynasty": "明",
    "author": "孙蕡",
    "intro": "",
    "items": [
        {
            "title": "古意",
            "content": "山矾花落春风起，吹妾芳情渡江水。\r\n梦中蝴蝶相交飞，门外鹊声郎马归。"
        },
        {
            "title": "集句七言绝句诗（一十二首。续拗体诗三首）",
            "content": "旅馆寒灯独不眠，湘波冷浸一枝莲。\r\n何时最是思君处，月落乌啼霜满天。"
        },
        {
            "title": "白纻四时词（四首）",
            "content": "馆娃宫畔风萧萧，芙蓉陨香杨柳凋。\r\n银河影淡乌鹊桥，荧荧双星丽碧霄。\r\n美人微醉脸红潮，筵前举袖催玉箫。\r\n举歌《白筼》斗娇娆，越罗楚练风飘飘。\r\n此时奉君情欲绝，铜龙夜深宫水咽，银床低转梧桐月。¤"
        },
        {
            "title": "闺中闻子规",
            "content": "交疏日射房栊晓，碧树初闻子规鸟。\r\n惊回残梦了无欢，惨切清愁破清悄。\r\n独宿何曾下绣帷，宁劳劝我不如归。\r\n莺花烂熳江南道，好向游人醉处啼。"
        },
        {
            "title": "牧羊词",
            "content": "陇羊尾簁簁，山虎毛离离。\r\n愿得山虎死，陇羊长自肥。\r\n苍茫大化良亦苦，怪底生羊复生虎。"
        },
        {
            "title": "南京行",
            "content": "南京自古说豪雄，远胜秦中与洛中。\r\n吴越千山高拱北，巴江一道远朝东。\r\n秦淮水入丹阳郭，北固城连六代宫。\r\n岌?石头如踞虎，逶迤钟岳似盘龙。\r\n龙楼凤阁天中起，万户千门霄汉里。\r\n太乙勾陈紫极通，翔鸾舞鹤珠峰峙。\r\n却日觚棱驾寥廓，行空复道侵箕尾。\r\n仙掌铜盘玉作流，灵芝华盖霞为绮。\r\n华盖灵芝粲绮霞，御桥金水正当衙。\r\n五门彩旭朝天仗，驰道香风散日华。\r\n细柳千章争拂地，娇莺百啭竞啼花。\r\n紫电龙光飞武库，雕甍甲第列侯家。\r\n侯家卿相真才彦，玉笋蝉联奉天殿。\r\n屈宋摛文入石渠，韩黥耀武专方面。\r\n黄阁承恩宣雨露，乌台执法行霜霰。\r\n环佩声清散早朝，葡萄酒绿沾春宴。\r\n春宴春风坐百花，归来里巷斗香车。\r\n金张富贵人争羡，王谢风流世共夸。\r\n隐约商笳随赤羽，葳蕤大纛映彤牙。\r\n盘佗宝校光前导，组络鸣镳隘狭斜。\r\n狭斜西下通三市，紫雾红尘拂天起。\r\n南陌东厢马似龙，乌衣朱雀人如蚁。\r\n争看买珠轻薄儿，亦讶探丸游侠子。\r\n犹怀凤台醉李白，无复新亭泣周顗。\r\n井傍美人悲丽华，道上行人谭结绮。\r\n结绮临春总可怜，龙河一带但寒烟。\r\n天界丛林开象魏，冶亭高阁艳神仙。\r\n神仙尽是蓬瀛侣，更画秦台玉箫女。\r\n渺渺青鸾月下来，飘飘彩凤云中举。\r\n别有青楼大道旁，烟花万树俨成行。\r\n飞琼袅袅翠罗袖，小玉峨峨红粉妆。\r\n小玉飞琼两少年，清歌妙舞斗嫣妍。\r\n舞态盘回芳树底，歌喉宛转落花前。\r\n彩云作雨朝朝合，璧月流光夜夜圆。\r\n朝朝暮暮长如此，秋月春花若流水。\r\n去岁今年景不殊，南来北去人相似。\r\n生绿罗屏遮上客，流苏帐暖邀公子。\r\n烂熳三春锦绣城，空濛一片笙歌市。\r\n繁华佳丽乐无边，我独胡为困一廛。\r\n已似扬雄栖白屋，还如司马卧文园。\r\n谁将积业三千牍，换取扬州十万缠。\r\n桃李风前歌扇底，看花骑马过年年。"
        },
        {
            "title": "赠关元帅景熙",
            "content": "君在前朝帅东阃，虎符三珠秩二品。\r\n辕门裨将悬金章，黄头奴子州县尹。\r\n杨仆楼船下濑时，君随左相入京师。\r\n端门万钱宴珠履，辇路千花明锦衣。\r\n天官宗伯司邦典，藻鉴论君第高选。\r\n君言下国羁旅臣，生来好武文笔浅。\r\n愿绾铜章佐北征，还来作吏锦官城。\r\n宣劳岂言爵高下，贵在晚节完虚名。\r\n岁华荏苒容鬓改，朋旧飘零满湖海。\r\n星辰霜木余几人，我与蟾溪老高在。\r\n前年佐县淮山阴，今春待诏入词林。\r\n比来奉节领祀事，会面错愕惊愁心。\r\n郫筒新酒凝寒翠，清夜悬灯共君醉。\r\n醉来自起弹鸣筝，一曲清歌数行泪。\r\n有歌有酒君莫辞，人生会遇信有时。\r\n百年莽莽任所适，不必借箸筹前期。\r\n但怜奔波稀会面，此去何时复相见。\r\n明朝挂席下瞿塘，我似伯劳君似燕。"
        },
        {
            "title": "集句七言绝句诗（一十二首。续拗体诗三首）",
            "content": "欲写愁肠愧不才，依稀犹记妙高台。\r\n问余别恨知多少，巴蜀雪消春水来。"
        },
        {
            "title": "送翰林宋先生致仕归金华（八首）",
            "content": "红鞋金带荔枝花，三品词林内相家。\r\n归去山中无个事，瓦瓶春水自煎茶。"
        },
        {
            "title": "朝云集句诗七言律诗（十首）",
            "content": "零落残云倍黯然，一身憔悴对花眠。\r\n南园绿草飞蝴蝶，落日空山怨杜鹃。\r\n天若有情天亦老，月如无恨月长圆。\r\n此声肠断非今日，风景依稀似去年。"
        },
        {
            "title": "朝云集句诗七言律诗（十首）",
            "content": "万紫千红总是春，登临一度一思君。\r\n舞低杨柳楼心月，香湿梨花梦里云。\r\n风景苍苍多少恨，阴虫切切不堪闻。\r\n思君今夜肠应断，书破羊欣白练裙。¤"
        },
        {
            "title": "往平原别高彬",
            "content": "银壶绿酒沾春宴，环佩朝回奉天殿。\r\n平生不作儿女悲，独向高彬泪如霰。\r\n高彬昔年桑梓雄，好贤乃有古人风。\r\n东林诗社静来结，北海酒樽长不空。\r\n朅来弓剑已萧索，短发如丝犹好客。\r\n塞上葡萄火齐红，宣州梨子鹅儿白。\r\n沉绵不独重相知，文采今还胜昔时。\r\n小楼焚香每读《易》，净几把笔常题诗。\r\n今晨我作平原别，高彬不意情欲绝。\r\n芙蓉香冷不堪赠，杨柳枝黄未宜折。\r\n龙湾江口石城头，一幅蒲帆万里秋。\r\n暮云红树傥相忆，应有音书慰别愁。"
        },
        {
            "title": "送翰林宋先生致仕归金华（八首）",
            "content": "千载班扬亚六经，先生高步续芳声。\r\n高丽日本朝王使，长向仙班问姓名。"
        },
        {
            "title": "输役萧墙",
            "content": "系组赴乌台，解佩辞禁垣。\r\n弛刑许输役，获谴尚承恩。\r\n局蹐感明宥，引咎复何言。\r\n平明操板筑，日没就徽缠。\r\n寒气袭敝裘，重负蠙我肩。\r\n抚已谅无愧，服勤思盖愆。\r\n息杵入屏城，仰瞻东华门。\r\n祥风拂左纛，卿云护彤轩。\r\n翚凤丽羽翰，飞棱高中天。\r\n重关起象魏，光彩一何鲜。\r\n百辟罗周行，鸣珂翕锵然。\r\n皋夔俨穆肃，董贾来翩翩。\r\n白日光昭融，下照宁有偏。\r\n微命嗟薄劣，独兹阻周旋。"
        },
        {
            "title": "送翰林宋先生致仕归金华（八首）",
            "content": "近欲长参不语禅，水云飞尽月轮圆。\r\n惟余一册龙门子，留与西江学者传。"
        },
        {
            "title": "次归州",
            "content": "归州城门半天里，白云晚向城下起。\r\n市廛架屋依岩峦，妇女提罂汲江水。\r\n巴山雪消江水长，城中夜闻滩濑响。\r\n客船树杪钩石棱，渔父云端晒缯网。\r\n家家芜田山下犁，倒枯大树烧作坭。\r\n居人养犬获山鹿，稚子缚柴圈野鸡。\r\n楚王台高对赤甲，四时猛风长飒飒。\r\n柁工鸣板避漩涡，橹声摇上黄牛峡。"
        },
        {
            "title": "寄诃林长老明静照",
            "content": "庞眉老僧无住着，不问山林与城郭。\r\n谈禅到处即跏趺，白昼天花如雨落。\r\n心知一境万缘空，静与晴霄海月同。\r\n锡振春山常伏虎，钵含秋水自藏龙。\r\n问师今年僧腊几，手种苍松旧松子。\r\n松身已作蛟龙鳞，定中一念犹未起。\r\n白石垂萝净窈冥，炉香一炷两函经。\r\n涧猿时擎野果供，山鬼或倚寒岩听。\r\n荷为袈裟荔为带，世人见者皆再拜。\r\n师言是悉有漏因，我今已入无色界。\r\n十年奔走乱如丝，对榻空论不遂期。\r\n每叹道缘于世浅，惟师与我最相知。"
        },
        {
            "title": "白纻四时词（四首）",
            "content": "姑苏台上春风和，江花乱落江水波。\r\n交疏杨柳绿参差，华筵夜列开绮罗。\r\n当筵西施间群蛾，朱颜为君起微酡，自拈红牙节清歌。\r\n飞花着人思繁多，华月耿耿度斜河。\r\n疏星出河夜欲过，乌啼哑哑奈尔何。¤"
        },
        {
            "title": "云南乐",
            "content": "成都贾客向人语，黎州多风杂多雨。\r\n雪山万古长不消，山下四时风气暑。\r\n竹林西畔是云南，不论冬夏披毡衫。\r\n蛮官见客花布袄，村妇背盐青竹篮。\r\n绳桥跨涧石嶪，部落马蹄皆灌铁。\r\n引筒贯索通客行，插木入崖防栈绝。\r\n郫筒酒熟蛮人歌，太平今喜无兵戈。\r\n悬车不戍相公岭，卖马安行大渡河。\r\n牛缨换贷跻邛笮，路出彭门缘剑阁。\r\n火井秋篁截洞箫，几腔吹作云南乐。"
        },
        {
            "title": "集句七言绝句诗（一十二首。续拗体诗三首）",
            "content": "紫烟衣上绣春云，一树繁花对古坟。\r\n辛苦无欢容不理，半缘修道半缘君。"
        },
        {
            "title": "送翰林宋先生致仕归金华（八首）",
            "content": "头白勋庸列上卿，君王岂是重文名。\r\n朝廷礼乐新寰宇，半是先生撰次成。"
        },
        {
            "title": "秋闺思（三首）",
            "content": "凉夜箫声处处过，玉楼高起逼天河。\r\n西风瘦尽梧桐叶，添得西窗月影多。"
        },
        {
            "title": "集句七言绝句诗（一十二首。续拗体诗三首）",
            "content": "身前身后思茫茫，秋菊春兰各吐芳。\r\n惭愧情人远相访，为郎憔悴却羞郎。"
        },
        {
            "title": "题钱叔昂潇湘图",
            "content": "远山如游龙，近石如踞虎。\r\n秋阴迢迢树楚楚，乃是洞庭潇湘之极浦。\r\n西来白波浮太虚，鬼物似与空濛俱。\r\n潭深蜃气结楼阁，鲛人踏浪随游鱼。\r\n织绡更泣明月珠，缀成悬榼素裙襦。\r\n九疑并迎翠华辇，绛节影低群真趋。\r\n须臾长风起木末，高林侧亚叶乱脱。\r\n浮云散尽天宇豁，云水遥连带青阔。\r\n苍松翠竹黯未分，残霞断霭余斜抹。\r\n钱郎毛骨清，画此兼众妙。\r\n疏疏临水花，白白远山晓。\r\n恍疑一叶寒流中，雨后开篷展清眺。\r\n日落君山吹凤箫，水云相间作箫《韶》。\r\n荒祠二女应魂断，试把芙蓉天外招。"
        },
        {
            "title": "集句七言绝句诗（一十二首。续拗体诗三首）",
            "content": "白袷玉郎寄桃叶，金鞍骏马呼小妾。\r\n翠眉蝉鬓生别离，南园绿草飞蝴蝶。"
        },
        {
            "title": "寄琪林黄道士",
            "content": "雨绝天景佳，前荣树光绿。\r\n遥怜采芝侣，远在春山曲。\r\n琴歌久已断，酒赋何由续。\r\n有约今夕同，开樽扫茅屋。"
        },
        {
            "title": "朝云集句诗七言律诗（十首）",
            "content": "孤月无情挂翠峦，金炉香烬漏声残。\r\n云收雨散知何处，鬓乱钗横特地寒。\r\n去日渐多来日少，别时容易见时难。\r\n明朝有约谁先到，青鸟殷勤为探看。¤"
        },
        {
            "title": "蚕妇词",
            "content": "朝看箔上蚕，暮收茧上丝。\r\n丝成给日食，不得身上衣。\r\n早知阿家蚕事苦，不若当初学歌舞。"
        },
        {
            "title": "阙门书所见",
            "content": "隐隐旌旗飐落晖，方山遥望锦城围。\r\n平芜一带香尘合，知是诸王射猎归。"
        },
        {
            "title": "过扬州（二首）",
            "content": "垂杨白白折残枝，春尽琼花作雪飞。\r\n少日狂游今是梦，竹西歌吹旧台池。"
        },
        {
            "title": "集句七言绝句诗（一十二首。续拗体诗三首）",
            "content": "杜陵寒食草青青，长诵《金刚般若经》。\r\n雨冷云香吊仙客，梦中同蹑凤凰翎。¤"
        },
        {
            "title": "送何都阃济南省亲至京还广",
            "content": "伊昔关河事征战，君家严君拥方面。\r\n君拜元戎领大藩，虎旗耀日光于电。\r\n北山之北南河南，鲸波虎垒相巉岩。\r\n辕门上日开将阃，白马朱缨银作衔。\r\n军中呼卢日向午，锦筵置酒夜击鼓。\r\n龙潭降卒解西歌，翁源女儿学东语。\r\n有时俘贼珠海头，海门六月如九秋。\r\n牙旗挥天虎豹怒，霹雳迸火鱼龙愁。\r\n银汉淋漓洗穹昊，严亲入觐承恩早。\r\n角巾还第谁最高，君与君家兄弟好。\r\n朅来宁亲东入齐，归舟一系蒋陵西。\r\n莺花烂熳春如海，歌舞流连醉似泥。\r\n蟾溪高彬故部曲，开宴斗门桥下屋。\r\n宣州梨子鹅儿黄，吴姬指纤白如玉。\r\n酒酣耳热悲故乡，孙蕡在座情更伤。\r\n关河北去五千里，目断南天如许长。\r\n秦淮水生风似雨，十辐蒲帆醉中举。\r\n龙湾江口辞故人，小孤洲北失前侣。\r\n知君第宅绕西湖，门对罗浮列画图。\r\n梅花白白想犹昨，芦橘青青今有无。\r\n三郎今年三十岁，平生与蕡最知己。\r\n明岁春还若寄书，玉堂华馆西清里。"
        },
        {
            "title": "罗浮",
            "content": "四百峰峦列海图，飞云绝顶敞玄都。\r\n丹砂五色时光焰，紫翠中天半有无。\r\n观里松株皆住鹤，山中竹叶尽成符。\r\n铁桥归去寻清赏，烂醉仙人白玉壶。"
        },
        {
            "title": "寄王彦举",
            "content": "绿杨阴下玉骢嘶，丝络银瓶带酒携。\r\n梦入南园听夜雨，不知身在蒋陵西。"
        },
        {
            "title": "集句七言绝句诗（一十二首。续拗体诗三首）",
            "content": "野棠开尽飘香玉，细柳新蒲为谁绿。\r\n忽忽穷愁泥杀人，逢人更唱相思曲。"
        },
        {
            "title": "集句七言绝句诗（一十二首。续拗体诗三首）",
            "content": "瞿塘嘈嘈十二滩，绕船明月江水寒。\r\n欲随郎船看明月，游丝落絮春漫漫。"
        },
        {
            "title": "赠鹤林周玄初尊师",
            "content": "物外逍遥月鼎翁，先生早岁得相从。\r\n榴皮画壁成黄鹤，竹叶书符化绿龙。\r\n天女时闻苍水佩，世人空拜累珠峰。\r\n神游倘遂烟霞约，便解朝衣问赤松。"
        },
        {
            "title": "西庵记事一百韵",
            "content": "思断兰台路，愁填濯锦川。\r\n前塘清楚会，金谷狭斜联。\r\n少负倾城誉，名居弄玉先。\r\n十三工写月，二八擅韶年。\r\n束素宫腰怯，凝脂国色鲜。\r\n倚风杨柳弱，炙日海棠嫣。\r\n跳脱松笼腕，琵琶重妥肩。\r\n涂黄匀汉靥，安写破秦铅。\r\n绿水酣潘岳，红颜恼董贤。\r\n流霞红错落，娇燕掠秋千。\r\n舞压梨园社，歌翻乐府编。\r\n彩云生袖底，璧月堕楼前。\r\n镜掩三星曙，春随五马鞯。\r\n青楼乱女伴，琼佩挹诗仙。\r\n蜡炬催传赐，乌丝待草《玄》。\r\n娉婷惊世外，风度盖吟边。\r\n霜扑罘罳画，阴横粉署砖。\r\n逆鳞天咫尺，垂翅路三千。\r\n黛减蛾眉翠，筝斜蜀国弦。\r\n武林牵北望，庾岭入南迁。\r\n白鹤峰千尺，黄茅屋数椽。\r\n练裙参般若，彤管榻张颠。\r\n蜜鲫调苏合，边炉瀹海膻。\r\n断霞丹荔屿，晴雪素馨田。\r\n妾命真成薄，郎行底未旋。\r\n尘蒙缨落串，珠軃步摇钿。\r\n往事肠堪折，殊方瘴莫痊。\r\n烓童占吉卜，邻媪访沉绵。\r\n楚峡深秋气，罗浮澹晓妍。\r\n巫阳招古些，卞女泣新阡。\r\n海气笼翘凤，岚光湿鬓蝉。\r\n封囊留粉恨，长帽断尘缘。\r\n陇树含凄绿，经文带泪镌。\r\n雪儿低鹤驭，云母冻龙涎。\r\n桃叶僧前渡，梅花梦里天。\r\n蛾旋三昧火，鹦吊六如禅。\r\n入道应偷药，凌虚想步莲。\r\n浴兰依净土，遗玦赠灵荃。\r\n天路云和峭，瑶池脉望圆。\r\n回鸾珠斗没，惊鹊玉绳编。\r\n木落山精笑，苔平石兽眠。\r\n香云啼子夜，慧魄闷重泉。\r\n络纬停寒索，飞帘卷夕旃。\r\n谱余苏小曲，书暗薛涛笺。\r\n乱绪纷团结，新知永弃捐。\r\n屏帏空孔雀，衿绣冷文鸳。\r\n清吹群真下，丛林积水连。\r\n幽扃萤扰扰，旧业草芊芊。\r\n巴舞陈椒醑，吴歈裂楮钱。\r\n霓裳飘蜀雨，班竹点湘烟。\r\n暮雨从渠湿，春冰敢自坚。\r\n缟衣迷故国，华表竖层巅。\r\n白禋行人唱，银缸傍舍悬。\r\n芙蓉羞烂熳，蛱蝶舞联翩。\r\n绣壤遮苏小，钩栏镇阿甄。\r\n红颜多蹇劣，清涕莫潺湲。\r\n在世谁非幻，钟情我独怜。\r\n微生同坎壈，幽思久婵媛。\r\n禁闼初通籍，儒林早备员。\r\n词华翚五凤，帏幄饫三鳣。\r\n眉月端如画，丰姿美且鬈。\r\n銮坡披奏牍，驰道鞚飞駩。\r\n雅誉倾诗辈，清流冠吏铨。\r\n宾筵陪有客，羽猎赋于畋。\r\n绮席延枚叟，蒲车屈郑虔。\r\n天颜却下顾，云路快高骞。\r\n昔似冲霄鹤，今如跕水鸢。\r\n九关严虎豹，平楚落鹰鹯。\r\n拜命沾三宥，归耕囷一廛。\r\n壮心徒激烈，长袖几翩。\r\n倦泛张骞梗，虚弯李广弦。\r\n古苔封片石，荒枥卧双騝。\r\n草茇临丹壑，柴扉枕碧涟。\r\n奚童开雀网，稚子缚鱼筌。\r\n白石潘郎鬓，青灯子敬毡。\r\n哀筝开绿蚁，雄剑搏乌犍。\r\n雨露从枯稿，山林且静便。\r\n朝真探玉诀，观妙解名诠。\r\n丹鼎团龙虎，玄龟下涧瀍。\r\n屋头杉隐隐，庭下竹涓涓。\r\n薜荔裁秋服，枫香当晚饘。\r\n关元存太乙，文火养纯乾。\r\n七夕邀金母，三山候偓佺。\r\n醴泉清似玉，瓜枣大如拳。\r\n老去浑无赖，忧来独惘然。\r\n有怀通尺素，何计索筵{?尃}。\r\n孤况凭谁问，冲襟待子宣。\r\n莲飘知薏苦，藕断识丝缠。\r\n惨淡黄姑渚，玲珑织女躔。\r\n交疏期屡爽，谋拙去何遄。\r\n画饼文章贵，婴儿造化权。\r\n宁劳褰短褐，端合掩真诠。\r\n病骨相如在，劳心宋玉传。\r\n韩凭春寂寂，杜宇月娟娟。\r\n邂逅时将晚，淹留景莫延。\r\n流星光晻霭，雄电动连蜷。\r\n艳态千秋隔，羁肠百虑煎。\r\n锦蕤空薄幕，缝节映重渊。\r\n洛浦凌波袜，西湖罨画船。\r\n佳人不可见，长诵《法华》篇。\r\n\r\n【注释】：【注释】：\r\n（洪武庚戌十月，五羊孙仲衍泛舟游罗浮，道出合江，访\r\n东坡白鹤亭遗址。还舣舟西湖小苏堤下，夜宿栖禅寺。寺\r\n南有朝云墓，仲衍徘徊凭吊，凄然冥感因言寺僧东廊壁间\r\n有集句诗十首，后书罗浮王仙姑月夜有感而作，又云梦一\r\n女子自称苏长公妾朝云，又歌集古诗十五绝句，郑重嘱付\r\n云云。其实皆仲衍自为之也。其《记事》诗序云：“悼粉\r\n香之零乱，写溟漠之幽姿。窃高唐洛神之意，为诗记事，\r\n非独慰云，亦以自悼。”则托寄之旨居可知矣。）"
        },
        {
            "title": "寄高彬",
            "content": "条风吹绿满蟾溪，蜡屐行春日向西。\r\n独木桥边乌桕树，鹁鸠飞上上头啼。"
        },
        {
            "title": "秋闺思（三首）",
            "content": "夜漏沉沉似岁长，小鬟贪睡懒添香。\r\n春风莫撼流苏帐，待妾分明梦一场。"
        },
        {
            "title": "白纻四时词（四首）",
            "content": "北风吹江日宛宛，江天飞雪帘栊满。\r\n美人台上斗腰肢，羽觞流霞照华琯。\r\n筵前西施含醉眼，歌停绿水声欲缓。\r\n群娥玉环低款款，别宿台前水仙馆。\r\n芙蓉帐高锦云暖，侬觉寒宵作郱短。"
        },
        {
            "title": "江上",
            "content": "江上青枫初着花，客帆和月宿蒹葭。\r\n云过疏雨数千点，临水小村三四家。\r\n风起渔船依钓石，潮回归雁认平沙。\r\n秋怀已向南云尽，又是沧洲阅岁华。"
        },
        {
            "title": "罗浮歌寄洛阳李长史仲脩",
            "content": "亭亭西樵峰，宛在南海湄。\r\n日华丽仙掌，影漾金银池。\r\n我昔扁舟纵长往，凌风浩荡烟霞想。\r\n幽寻更欲探神奇，复向罗浮事仙赏。\r\n仙家三十六洞天，罗浮敻与沧洲连。\r\n丹霞射影四山静，群真环佩来翩翩。\r\n蕊珠之峰数千丈，君时与我缘萝上。\r\n水帘直下飞晴虹，万壑天风度流响。\r\n山中刘郎司玉台，仙书授我琅函开。\r\n心如明月炯虚照，身与浮云同去来。\r\n此时会合那能再，尘土分飞忽三载。\r\n我行奏赋登金门，君亦乘轺度淮海。\r\n淮海迢迢烟树深，相思岁晚结愁心。\r\n晴天万里碧云远，何由一寄还山吟。\r\n山中洞房春寂寂，山中之人长叹息。\r\n松花酒熟人不归，瑶草东风几回碧。"
        },
        {
            "title": "次武昌",
            "content": "大风吹船如马走，船头水声作牛吼。\r\n挂帆初发岳阳矶，转柁俄湾武昌口。\r\n武昌城头黄鹤楼，飞檐远映鹦鹉洲。\r\n汉阳树白烟景湿，行人如鸥沙际立。\r\n江南风土寒气迟，居人九月着絺衣。\r\n酒旗临江开竹屋，当炉小姬能楚曲。\r\n蜻蜓船尾旋回风，今夕停船酒家宿。"
        },
        {
            "title": "短歌行",
            "content": "击长剑，和短歌。\r\n短歌声无欢，调促情苦多。\r\n流光莽莽奈老何。"
        },
        {
            "title": "将进酒",
            "content": "青瑶案上离鸾琴，一徽已直千黄金。\r\n开樽花下对明月，欲弹一曲还沉吟。\r\n沉吟沉吟几低首，且弹商声劝君酒。\r\n雍门风树春萧萧，地下田文骨应朽。"
        },
        {
            "title": "送翰林宋先生致仕归金华（八首）",
            "content": "玉树芝兰取次成，小孙开岁亦能行。\r\n悬灯夜读元朝史，认得前编老祖名。"
        },
        {
            "title": "送翰林宋先生致仕归金华（八首）",
            "content": "事业文章满汗青，白头归去世缘轻。\r\n双溪水绕长松下，只读《楞伽》一卷"
        },
        {
            "title": "过扬州（二首）",
            "content": "江上垂杨覆白摐，斜阳啼鸟断吟魂。\r\n朱楼翠箔今何在，一带寒城锁暮云。"
        },
        {
            "title": "送高文质游杭州",
            "content": "君昔从戎佐南伯，归朝名在骁骑籍。\r\n有儿戳枪能跨马，请官得应长番役。\r\n繁华三月帝皇州，驰道千花过枣骝。\r\n豪侠应怜白日晚，狭斜还作少年游。\r\n玉瓶一双和酒络，九陌三衢纵欢谑。\r\n白雪冘儿翠毯鲜，石榴裙子春纱薄。\r\n今晨告我武林行，一束图书画舸轻。\r\n宾客追随白下里，莺花明媚石头城。\r\n苏堤雨余春水长，三高祠下闻渔榜。\r\n冷泉濯足乘风归，野寺哀猿共僧往。\r\n可怜云水空西湖，画船迩来一只无。\r\n沉酣久矣厌流俗，清冷正可娱潜夫。\r\n武林旧日豪华国，一一烦君吊遗迹。\r\n明朝白马拥波涛，前代铜驼卧荆棘。\r\n铜驼翁仲事应非，惟有孤山似去时。\r\n君行若过逋仙墓，折取梅花一两枝。"
        },
        {
            "title": "朝云集句诗七言律诗（十首）",
            "content": "身前身后事茫茫，恼断苏州刺史肠。\r\n猿带玉环归后洞，君骑白马傍垂杨。\r\n鹤群长绕三株树，花气浑如百和香。\r\n惭愧情人远相访，为郎憔悴却羞郎。¤"
        },
        {
            "title": "白纻四时词（四首）",
            "content": "阊门辇路薰风时，江光潋滟芙蓉披。\r\n翠羽霓旌照洲渚，銮舆出游初避暑。\r\n西施含颦娇不语，群蛾斗起歌《白筼》。\r\n回风舞袖为君举，歌声窈窕一何长。\r\n白筼之白白如霜，木瓜花红荔子香。\r\n东江月出西江光，银壶酒多乐未央。¤"
        },
        {
            "title": "朝云集句诗七言律诗（十首）",
            "content": "家住钱塘东复东，偶来江外寄行踪。\r\n三湘愁鬓逢秋色，半壁残灯照病容。\r\n艳骨已成兰麝土，露华偏湿蕊珠宫。\r\n分明记得还家梦，一路寒山万木中。¤"
        },
        {
            "title": "梁父吟",
            "content": "江水何深深，青枫映云林。\r\n衡门一杯酒，抱膝《梁父吟》。\r\n君不见夷吾奋袂投南冠，故人荐引登君门。\r\n扬眉吐论下荆楚，九合冠裳朝至尊。\r\n又不见乐生徒步从西来，燕昭一拥帚，调笑黄金台。\r\n辕门一日建旌节，七十齐城生暮埃。\r\n古来英俊人，所遇皆有立。\r\n袖有骊龙珠，能令鬼神泣。\r\n而我独何为，幽宫冻蛟蛰。\r\n荒萝绕屋秋雨凉，山鬼吹灯冷光湿。\r\n几欲乘云朝太清，芙蓉缥缈白玉京。\r\n天田角井散飞雾，阿香布鼓琅榼鸣。\r\n星辰可望不可即，手把琅玕空复情。\r\n为臣自古良独难，我更怀之摧肺肝。\r\n田强古冶三猛士，昔者虎视青齐间。\r\n误罹相国二桃计，恨血今为春草斑。\r\n白头勋旧且如此，何况新知无靦颜。\r\n《梁父吟》，声正苦。\r\n日落未落天星黄，西园灌木秋楚楚。\r\n青青千里草如雾，兀兀当涂高踞虎。\r\n长陵百尺空嵯峨，夜半山精泣风雨。\r\n世无女娲五色石，天柱欲倩何人补？荆州水碧岷峨青，思\r\n美王孙渺何许。\r\n《梁父吟》，声苦伤。\r\n歌阑玉壶缺，白发千丈长。\r\n起坐击长剑，仰天悲流光。\r\n西归白日为谁晚，东流之水何泱泱。\r\n青冥黄鹄倘垂翅，我亦凌风随尔翔。"
        },
        {
            "title": "朝云集句诗七言律诗（十首）",
            "content": "三生石上旧精魂，化作阳台一段云。\r\n词客有灵应识我，碧山如画又逢君。\r\n花边古木翔金雀，竹里香云冷翠裙。\r\n莫向西湖歌此曲，清明时节雨纷纷。¤"
        },
        {
            "title": "白云山",
            "content": "白云山下春光早，少年冶游风景好。\r\n载酒秦陀避暑宫，踏青刘呼鸾道。\r\n木棉花落鹧鸪啼，朝汉台前日未西。\r\n歌罢美人簪茉莉，饮阑稚子唱铜鞮。\r\n繁华往似东流水，昔时少年今老矣。\r\n荔子杨梅几度红，柴门寂寂秋风里。"
        },
        {
            "title": "集句七言绝句诗（一十二首。续拗体诗三首）",
            "content": "春愁冉冉带余酲，珍簟银床梦不成。\r\n知子远来应有意，酷怜风月为多情。"
        },
        {
            "title": "周玄初祈晴诗",
            "content": "江南仙山天下无，峰峦屹立龙虎都。\r\n赤城嵯峨敞灵区，中天秀色光盘纡。\r\n紫极曲密交绮疏，郁萧弥罗玉渠渠。\r\n宸严中高天帝居，璇题丹篆双蛟扶。\r\n美人风鬟绣罗襦，华容绰约春花敷。\r\n星为华盖霞为旟，列缺丰隆一字趋。\r\n文昌司勋丹桂厨，廷尉执法森雕殳。\r\n真人狞色虬髯须，华岳攒云冠翠岨。\r\n雪山青城角井孤，碧桃吹香蜀锦如。\r\n先生丰度常人殊，苍姬为姓字玄初。\r\n携琴南来访华胥，神清骨冷惊座隅。\r\n琅函石室启秘图，谷神天机守若愚。\r\n经巢重营向姑苏，绿树荫屋江循除。\r\n何年声名达銮舆，入陪夔龙达天衢。\r\n天颜津津降都俞，御炉雾绕青霓裾。\r\n东溟巨涨吞三吴，秋阳化霖没菑畲。\r\n堂筵产蛙釜生鱼，平陆滉漭成江湖。\r\n妖霾阴霏塞四墟，洪涛墨汁翻舳舻。\r\n老农仓惶忧国租，百万伛指将沦铺。\r\n先生被发骑于菟，俯为苍生出蓬壶。\r\n手扶芙蓉绿湛卢，灵蛇穿星胆气粗。\r\n蘸笔露叶书阴符，封章奏伏红氍毹。\r\n天坛赤脚踏斗觚，叱喝百鬼如佣奴。\r\n千山万山雨模糊，划然清空见杉槠。\r\n阳侯擎盘献金乌，若木散彩干泥涂。\r\n飞廉崩腾运飙车，海屋撼折青珊瑚。\r\n冯夷首缩寒蟾蜍，天吴却走尾毕逋。\r\n欢声如雷隘皞阇，鹑衣鹤发歌里闾。\r\n我本逍遥山泽臞，不才分比栎与樗。\r\n颜面偶出应时需，勃郁坐困尘土拘。\r\n石床蕙帐松菊枯，铁桥流水空罗浮。\r\n藜羹不充出无驴，况望宦达高名誉。\r\n沧波东深芳景徂，惊禽不定林木疏。\r\n羊肠九折方崎岖，我行欲进仍趑趄。\r\n纷纶世事集眇躯，有若万弩向一狙。\r\n逝言乞身承明庐，分我水竹出南嵎。\r\n清泉白石邻樵渔，松花春酝倾浮蛆。\r\n呼龙画江种金蕖，倩鹤渡海传丹书。\r\n玄言五千味道腴，妙香萦帘日欲晡。\r\n凝神坐忘隐团蒲，关元晃朗天为徒。\r\n坎离匡郭太一炉，黄庭有士身衣朱。\r\n白虎啸风作熬枢，苍虬摧鳞与之俱。\r\n龙喑虎哑不须臾，虚室发白延居诸。\r\n泥丸三花暖将舒，蜩蝉蜕壳鸡抱雏。\r\n长吟洞章夜冲虚，左骖翔鸾右飞凫。\r\n班行朝回步虚徐，琅风清微韵笙竽。\r\n蚩尤卷旗枉矢袪，立召霹雳诛猰貐。\r\n丹砂如粟仓箱储，一粒入口千年余。\r\n颠崖赤子凋瘵苏，四海尽化为唐虞。\r\n五星聚奎贯联珠，麒麟游郊凤栖梧。\r\n崆峒影掠周八驹，龟台阆风宴仙姝。\r\n归来松阴倚蜘蟵，酡颜谑笑解玉琚，与君岁晚同游娱。"
        },
        {
            "title": "秋闺思（三首）",
            "content": "晚思沉沉倦倚阑，玉箫声歇酒阑珊。\r\n澹云还掩初生月，谁护梨花作夜寒。"
        },
        {
            "title": "集句七言绝句诗（一十二首。续拗体诗三首）",
            "content": "光阴卒卒一飞梭，怨入东风芳草多。\r\n旧枕未容春梦断，秦霜楚雨暗相和。"
        },
        {
            "title": "送翰林宋先生致仕归金华（八首）",
            "content": "华发朱颜六帙余，还乡犹驾软轮车。\r\n龙江关吏如相识，应止青牛乞著书。"
        },
        {
            "title": "集句七言绝句诗（一十二首。续拗体诗三首）",
            "content": "舞衫歌扇旧因缘，万事伤心在眼前。\r\n云物不殊乡国异，夭桃窗下背花眠。"
        },
        {
            "title": "集句七言绝句诗（一十二首。续拗体诗三首）",
            "content": "烟笼寒水月笼沙，谁信流年鬓有华。\r\n燕子衔将春色去，梦中犹记咏梅花。"
        },
        {
            "title": "发忠州",
            "content": "颠风翻山云黑黑，星河无光江翕翕。\r\n摇船夜半发忠州，漩深浪紧船欲立。\r\n宣公祠下滩嘈嘈，船头着水低复高。\r\n石棱割裂箕斗影，山鬼出杂鱼龙号。\r\n亦知风水莽回互，王事有程那得顾。\r\n谁歌太白《蜀道难》，和我灵均《远游》赋。"
        },
        {
            "title": "湖州乐",
            "content": "湖州溪水穿城郭，傍水人家起楼阁。\r\n春风垂柳绿轩窗，细雨飞花湿帘幕。\r\n四月五月南风来，当门处处芰荷开。\r\n吴姬画舫小于斛，荡桨出城沿月回。\r\n菰蒲浪深迷白筼，有时隔花闻笑语。\r\n鲤鱼风起燕飞斜，菱歌声入鸳鸯渚。"
        },
        {
            "title": "送翰林宋先生致仕归金华（八首）",
            "content": "门生日日侍谈经，独向孙蕡眼尚青。\r\n几度背人焚谏草，风灰蝴蝶满中庭。"
        },
        {
            "title": "高昌老翁行",
            "content": "高昌老翁背隆然，黄须高鼻毛发拳。\r\n自言少小家幽燕，生长适值繁华年。\r\n出身从戎事西边，十七八九南营田。\r\n雕戈如云护中坚，流苏帐暖垂蜿蜒。\r\n三珠虎符谁喜悬，偏裨尽戴黄金蝉。\r\n军中无事惟游畋，锦袍白马青连钱。\r\n胡鹰一掣冲九天，鴐鹅酒血来连连。\r\n夜阑爱月醉不眠，众宾呼卢各争先。\r\n输筹唱饮开锦筵，美人照座红娟娟。\r\n凉州葡萄斗十千，金盘丹荔明珠圆。\r\n野驼之酥香不膻，争持宝刀夸割鲜。\r\n忽尔不乐心悁悁，琵琶催张凤凰弦。\r\n纤歌一曲清声传，华严天魔开采莲。\r\n美人起舞斗嫣妍，腰肢宛转飞花旋。\r\n玉钗斜横翠袖偏，春风徐来拂筵前。\r\n此时意气如熊虎，伯仲联翩享圭组。\r\n青云头上高楚楚，却笑旁人不好武。\r\n一朝零落来南土，白发萧萧守环堵。\r\n北风怒号朔雪舞，羊裘无温敝不补。\r\n人间俯仰成今古，老翁无乃独愁苦。\r\n霸陵将军旧征虏，青门秦侯亦开府，浮荣飘风何足数。"
        },
        {
            "title": "赠虹县颜景明",
            "content": "淮阳老人读《周易》，风吹鬓丝人不识。\r\n兴阑移席傍寒梅，双眼如猫对花碧。\r\n天风毛骨江海仙，偶来花下同清缘。\r\n凌云文采凤凰见，照室丹光龙虎全。\r\n清琴调古无人续，且可开樽扫茅屋。\r\n胎禽起舞和云谣，山月光于画楼烛。"
        },
        {
            "title": "蒋陵儿",
            "content": "蒋陵健儿身手捷，青年好游仍好侠。\r\n锦衣绣帽彩丝囊，绿鬓葱茏映朱颊。\r\n春风二月蒋陵西，柳暗秦淮花满堤。\r\n窈袅金鞍摇日出，轻盈紫陌踏花嘶。\r\n佳人纨扇和诗赠，上客金瓶带酒携。\r\n上客留连正及时，佳人妙舞斗腰肢。\r\n舞回璧月当空见，歌罢杨花似雪飞。\r\n杨花似雪纷纷落，酣醉人前夸浪谑。\r\n自然不分揖金张，况肯低头拜卫霍。\r\n意气由来凌七贵，豪华岂必资三略。\r\n五侯宅里听啼莺，廷尉门前弹罗雀。\r\n扬雄寂寞掩柴扉，草得《玄》成鬓若丝。\r\n岁岁年年书阁底，惟应羡杀蒋陵儿。"
        },
        {
            "title": "朝云集句诗七言律诗（十首）",
            "content": "东望望春春可怜，江蓠漠漠荇田田。\r\n绕篱野菜飞黄蝶，糁径杨花铺白毡。\r\n云近蓬莱长五色，鹤归华表已千年。\r\n梦回明月生南浦，泪血染成红杜鹃。¤"
        },
        {
            "title": "朝云集句诗七言律诗（十首）",
            "content": "妾本钱塘江上住，双垂别泪越江边。\r\n鹤归华表添新冢，燕蹴飞花落舞筵。\r\n野草怕霜霜怕日，月光如水水如天。\r\n人间俯仰成今古，只是当时已惘然。¤"
        },
        {
            "title": "下瞿塘",
            "content": "我从前月来西州，锦官城下十日留。\r\n回船正值九九节，巫山巫峡风飕飕。\r\n人言滟滪大于马，瞿塘此时不可下。\r\n公家王事有程期，敢惮微躯作人鲊。\r\n人鲊瓮头翻白波，怒流触石为漩涡。\r\n柁公敲板助船客，破浪一撇如飞梭。\r\n滩声橹声历乱聒，紧摇手滑橹易脱。\r\n沿洄划转如旋风，半侧船头水花没。\r\n船头半没船尾高，水花作雨飞鬓毛。\r\n争牵百丈上崖谷，舟子快捷如猿猱。\r\n拢船把酒聊自劳，因笑轻生博奇好。\r\n吟诗未解追谪仙，天遣经行蜀中道。\r\n巴东东下想安流，便指归州向峡州。\r\n船到岳阳应渐稳，洞庭霜降水如油。"
        },
        {
            "title": "骊山老妓行（补唐天宝遗事，戏效白乐天作）",
            "content": "秋风杨柳凋金缕，冷露芙蓉落芳渚。\r\n寒香晚色何所如，骊山唐姬教坊女。\r\n蛾眉淡扫山远碧，蝉鬓半抛云乱吐。\r\n时妆无复新妖娆，曩态犹存旧娇妩。\r\n我昨咸阳纵冶游，冶游烂熳遍西州。\r\n青山直抵双龙阙，绿水横过五凤楼。\r\n南国佳人金错落，长安公子玉骅骝。\r\n银壶送酒青丝络，皓齿当筵白雪讴。\r\n琵琶横笛空聒耳，唐姬搊筝妙无比。\r\n清弹一曲久含羞，呼唤百回才强起。\r\n移柱相参雁成列，调弦未就人先喜。\r\n俯首斜拖珠步摇，向人高露春纤指。\r\n楼高韵发响泠泠，急管悲歌一霎停。\r\n初听乍如风雨至，再弹还作凤凰鸣。\r\n清如玉女钧天奏，壮似雕戈出塞声。\r\n涧水带冰时哽咽，春雷震石忽凭陵。\r\n凭陵未已旋清悄，清悄渐凝声渐小。\r\n四座无言俱寂寥，余音已断犹萦绕。\r\n溶溶宛宛复悠悠，切切凄凄还窈窈。\r\n深闺断蚓怨寒宵，浅谷娇莺破春晓。\r\n缠绵万恨与千愁，婉意柔情不肯休。\r\n蔡琰胡笳悲紫塞，班姬团扇掩清秋。\r\n楼前皓月明如练，天外行云凝不流。\r\n促拍未终南内曲，新腔忽过《小梁州》。\r\n《梁州》一折月向午，唐姬此时心独苦。\r\n银甲悲深不忍弹，衷肠断尽无由语。\r\n低笼翠袖揾香泪，翻使欢娱变凄楚。\r\n诉尽平生富与贫，可怜人世今成古。\r\n忆昔开元正太平，儿家生长在天京。\r\n十三学舞曾惊座，十四搊筝能擅名。\r\n玉貌羞花长窈窕，宫腰怯柳更轻盈。\r\n春寒不离鸳鸯枕，日晏方开孔雀屏。\r\n五陵年少秦川客，争爱儿家好颜色。\r\n殢雨尤云最恼人，追欢买笑宁论直。\r\n声名每出流辈上，风致独觉旁人惜。\r\n承恩况得登掖庭，宛转随龙侍君侧。\r\n海晏河清久息兵，四夷宾贡尽充庭。\r\n炎方已见来丹荔，交趾还闻进雪鹦。\r\n耀日香车连紫陌，飞云画栋列朱甍。\r\n空濛一片笙歌海，浩荡三春锦绣城。\r\n骊山山上多楼阁，万户千门通碧落。\r\n大驾深居在九重，四时多暇惟行乐。\r\n已营连昌胜结绮，复起芳凤齐花萼。\r\n壶飞玉女递更筹，舟戏金龙动鳞角。\r\n侍臣传敕选娇容，特许儿家步辇从。\r\n宫扇影移花雨外，山呼声沸锦云中。\r\n千株火树争明月，万炬金莲斗彩虹。\r\n《子夜》歌词翻《白雪》，《霓裳》舞队散旋风。\r\n歌停舞歇徘徊久，银筝独进纤纤手。\r\n明眸丽质一当前，含颦美人俱在后。\r\n数声清响动弦索，八面凉风生户牖。\r\n艳曲新裁萼绿华，中官催赐葡萄酒。\r\n年年秋月复春花，多在宫中少在家。\r\n娇笑不愁宫监怒，艳妆长得阿姨夸。\r\n朝游复道瞻天表，夜步西厢拜月牙。\r\n斗草经春陪虢国，藏阄竟夕伴昭华。\r\n韶光忽逐流年转，野鹿衔花上林苑。\r\n铁骑东来凤阙空，金根西狩蛾眉远。\r\n上方无复听宣召，新籍宁辞避差遣。\r\n约臂金环雨雪宽，凌波锦袜风埃蹇。\r\n星移物换得无情，复向骊山悄地行。\r\n紫禁无人芳草合，瑶阶雨过绿苔生。\r\n歌台索寞花千树，舞榭苍凉月半棂。\r\n绣阁秋阴连琐闼，铜仙清泪落金茎。\r\n高梧陨翠莲飘玉，太乙勾陈看不足。\r\n百子楼寒雾影昏，长生殿古烟光绿。\r\n宫墙瓦落见蒿莱，辇路尘生走麋鹿。\r\n舞马雕床恼梦思，花奴羯鼓惊心目。\r\n故宅新人作宴游，内家红锦列缠头。\r\n珠帘绣柱俄成梦，凤管龙笙总是愁。\r\n旧曲闻来眉自敛，盛年说着口应羞。\r\n飞蓬短鬓难禁白，老屋疏茅不奈秋。\r\n舞衫长借邻人着，同伴相呼只推却。\r\n脸玉香随翠靥消，泪珠暗逐灯花落。\r\n忧来倒插黄金凤，梦里时弹《白翎雀》。\r\n百感中来不自由，芳心一片从谁托。\r\n唐姬言语一何长，句句凄其字字伤。\r\n满座闻之声唧唧，沾巾我亦为浪浪。\r\n沧桑转瞬谁能识，富贵浮云安可常。\r\n览镜每闻悲素发，举杯长欲劝流光。\r\n唐姬亦莫怀抱恶，自古佳人多命薄。\r\n倾城西子逐鸱夷，绝代明妃嫁沙漠。\r\n尊前有酒且欢笑，身外闲愁付冥漠。\r\n皎月秋来几度圆，秾花春尽从渠落。\r\n唐姬揽涕复陈情，请作《骊山老妓行》。\r\n桃李风前霜月下，长吟亦足慰平生。\r\n不因水上琵琶语，那识江州司马名。\r\n为尔临风歌一曲，百年哀怨起秦筝。\r\n\r\n【注释】：【注释】：\r\n（余既作此诗，本戏笔吟弄，以为欢笑耳。而客有问余者\r\n，曰：“子诗浅易明白，恍惚乐天，然用事不免多误。上\r\n林苑是汉家事，《白翎雀》是世曲子，百子花萼楼恐不在\r\n骊山上，如何？”余笑曰：“那知许事，且啖蛤蜊。西山\r\n朝来，颇有爽气。”）"
        },
        {
            "title": "集句七言绝句诗（一十二首。续拗体诗三首）",
            "content": "与君别约记杭州，山外青山楼外楼。\r\n屈指别来今几载，愁心一倍长离忧。"
        },
        {
            "title": "集句七言绝句诗（一十二首。续拗体诗三首）",
            "content": "青山隐隐水迢迢，客梦都随岁月消。\r\n惟有别时今不忘，水边杨柳赤阑桥。"
        },
        {
            "title": "集句七言绝句诗（一十二首。续拗体诗三首）",
            "content": "远水寒山石径斜，宫前杨柳寺前花。\r\n红颜未老恩先断，莫怨东风当自嗟。"
        },
        {
            "title": "朝云集句诗七言律诗（十首）",
            "content": "浮云漠漠草离离，泪湿春衫鬓脚垂。\r\n秋水为神玉为骨，芙蓉如面柳如眉。\r\n钟随野艇回孤棹，蝉曳残声过别枝。\r\n青冢路边南雁尽，问君何事到天涯。¤"
        },
        {
            "title": "朝云集句诗七言律诗（十首）",
            "content": "杏花疏雨立黄昏，金屋无人见泪痕。\r\n短鬓欲星愁有效，此身虽异性常存。\r\n关门不锁寒溪水，环佩空归月夜魂。\r\n倚柱寻思倍惆怅，夜寒皴玉倩谁温。¤"
        },
        {
            "title": "访某驸马不遇题壁",
            "content": "青春驸马不还家，公主传宣坐赐茶。\r\n十二碧栏春似海，隔窗闲杀碧桃花。"
        },
        {
            "title": "寄王给事佐",
            "content": "休沐展幽眺，步出钟阜阿。\r\n卉木春气盎，淮水扬素波。\r\n泛泛波上鸥，游泳鲜羽仪。\r\n端坐愧此鸟，长游成蹉跎。\r\n安得理归楫，翩然解佩珂。\r\n扬舲过关右，鼓枻入江沱。\r\n友于事宴集，物候方阳和。\r\n酌酒南园上，与君同笑歌。"
        },
        {
            "title": "戏赠端孝思",
            "content": "君不见长安游侠儿，银鞍白马青春时。\r\n朝出呼卢夜饮酒，美人娟娟照窗牖。\r\n若为君作梅花仙，不随桃李争春妍，临流自敞书画轩。\r\n独夜可怜邀月饮，一春长是背花眠。"
        },
        {
            "title": "南园歌寄王河东彦举",
            "content": "昔在越江曲，南园抗风轩。\r\n群英结诗社，尽是词林仙。\r\n南园二月千花明，当门绿柳啼春莺。\r\n群英络组照江水，与余共结沧洲盟。\r\n沧洲之盟谁最雄？王郎独有谪仙风。\r\n狂歌放浪玉壶缺，剧余淋漓宫锦红。\r\n青山日落情未已，王郎拂袖花前起。\r\n欢呼小玉弹鸣筝，醉倚庭梧按宫徵。\r\n哀弦泠泠乐向终，忽看华月出天东。\r\n裁诗复作夜游曲，银烛飞光如白虹。\r\n当时意气凌寰宇，湖海诗声万人许。\r\n酒徒散落黄金空，独卧茅檐夜深雨。\r\n分飞几载远离群，归来城市还相亲。\r\n闲来重访旧游处，苍烟万顷波粼粼。\r\n波粼粼，日将夕。\r\n西风一叶凌虚舟，犹可题诗向青壁。"
        },
        {
            "title": "赠皇甫隐士文远",
            "content": "群英济济登庙堂，无复幽人卧空谷。\r\n胡为冠带隐廛市，有似山海遗珠玉。\r\n先生风度与人殊，面如蠙玉仍秃须。\r\n侯门不挂一步脚，厌杀人间呫嗫儒。\r\n蒋陵白下清溪曲，垂柳疏疏数椽屋。\r\n芸窗磊落一万卷，客去自倚风轩读。\r\n秦淮买竹起高楼，兴来酌酒楼上头。\r\n科头举白乱浮客，胡琴羌笛声啾啾。\r\n朋宾自饮还自散，先生醉眠忘早晏。\r\n蒲葵巨扇醉不醒，人定钟阑始知饭。\r\n沉酣本以陶性灵，有时兀坐还惺惺。\r\n屯蒙火足金母啸，卦气白白升黄庭。\r\n看君出处有妙策，为人不迁亦不激。\r\n随时无怪互隐显，意欲不遣人人识。\r\n我作初交沈逸民，卜居遂与先生邻。\r\n雪中长趿东郭履，花下时挂渊明巾。\r\n生平落落人少喜，先生一见便知己。\r\n非因性情酷相似，安得倾倒能如此？居安食饱即为家，山\r\n林未必强京华。\r\n君不见西湖处士骨已朽，至今惟有寒梅花。"
        },
        {
            "title": "代友赠别",
            "content": "金兰结深契，厚爱兄弟亲。\r\n欢娱暂相违，一日胜九春。\r\n如何舍我去，去逐衢路尘。\r\n行役冒雪霰，驱驰极宵晨。\r\n寒雀思集树，冻池念潜鳞。\r\n物微尚有托，君作岁晚人。\r\n岁晚风已寒，萧萧吹车轮。\r\n征袍弊不补，野饭新亦陈。\r\n别曲乱无腔，别酒醉失巡。\r\n私情岂遽忍，欲止知何因。\r\n落日如铜钲，远山生紫云。\r\n君去意恻恻，我留涕纷纷。\r\n王度今清夷，世途无荆榛。\r\n前期慎努力，莫用怀苦辛。"
        }
    ]
}