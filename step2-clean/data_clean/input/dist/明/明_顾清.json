{
    "dynasty": "明",
    "author": "顾清",
    "intro": "",
    "items": [
        {
            "title": "春雪敬亭用前韵再答",
            "content": "西山落日云蒸蒸，漫衍涧谷弥冈陵。\r\n晓窗梦破闻扫雪，失喜一笑披衣兴。\r\n天街大有隔岁伴，羸马前日犹凌兢。\r\n常言三白兆丰稔，民病亟矣天须矜。\r\n从风初学柳絮舞，缀树旋作梅花凝。\r\n素娥晨朝纷下女，玉龙夜战迷先登。\r\n瓦垆烟焰坐不暖，起视胆瓶胶作冰。\r\n前年冬温人苦疾，往岁雨多苗弗胜。\r\n新春得此喜可说，光景十倍鳌山灯。\r\n忘怀一任鸿寄迹，耐久正爱霜为朋。\r\n淮西剡曲总佳语，万骑孰与扁舟乘。\r\n愁来呼酒径一醉，斟酌不计斗与升。\r\n长安薪炭已如玉，又报米价江南增。\r\n闭门高卧吾岂敢，手挽沟壑嗟无能。\r\n登楼望山一舒啸，银屏玉案高崚层。\r\n何当致我此中去，看煮雪茗烧枯藤。"
        },
        {
            "title": "四月十三日同时敏送仲玉景和归途有感作",
            "content": "漠漠轻云淡淡风，御沟溶漾落花红。\r\n一番离别中年后，千里河山夕照中。\r\n垂角故人霜两鬓，关心歧路草连空。\r\n归来稚子迎门笑，何日亲交送阿翁。"
        },
        {
            "title": "乙亥元日十峰饮师邵东斋出予家桂饼师邵有诗",
            "content": "宝钿和露压金英，为趁秋光一日成。\r\n月殿有人留素影，花林无物称佳名。\r\n携来不觉乡关远，吟罢犹令客梦清。\r\n茗碗酒杯皆可意，好将新岁作传生。\r\n\r\n【注释】：【原题】：\r\n乙亥元日十峰饮师邵东斋出予家桂饼师邵有诗自墙上递至\r\n次韵奉答"
        },
        {
            "title": "夏日感事次味苓韵",
            "content": "陶翁正好北窗眠，也为闲情一怆然。\r\n水屋自应荷作盖，金貂定以玉为蝉。\r\n祥云捧日群龙拥，巨堰浮山一蚁穿。\r\n神运斡旋俄顷事，未须低首拜啼鹃。"
        },
        {
            "title": "涯翁七十寿诗（二首）",
            "content": "睿皇初运岳生贤，留付神孙秉化权。\r\n一代盛名今古绝，五朝隆眷始终全。\r\n山龙不露弥纶手，桃李都归长养天。\r\n回望玉堂趋走地，不知何以祝长年。¤"
        },
        {
            "title": "三月廿一日书事（二首）",
            "content": "只合清江坐钓矶，等闲谁遣着朝衣。\r\n绿阴门巷青绳路，心逐南云一片飞。"
        },
        {
            "title": "淑人迁柩至祖送还书感（六首）",
            "content": "长途极目四千里，往事伤心五十年。\r\n正到不禁凄断处，一声哀雁过楼前。"
        },
        {
            "title": "次石楼太史和陈时雨大行刘汝中中舍东圃联句",
            "content": "病学安心未有方，清斋聊欲寄僧廊。\r\n檐花细雨思公甚，尘海西风为底忙。\r\n檐葡定应谁共嗅，醍醐遥羡独先尝。\r\n石翁妙语清人骨，吟断东轩一缕香。\r\n\r\n【注释】：【原题】：\r\n次石楼太史和陈时雨大行刘汝中中舍东圃联句韵"
        },
        {
            "title": "宫体四首次良金韵",
            "content": "沄鹊楼深月到迟，倚阑闲弄玉参差。\r\n侍鬟记得新腔去，又向花间教雪儿。"
        },
        {
            "title": "冬至谒陵次三江送行韵",
            "content": "初阳映雪暖欲蒸，千门瑞气通诸陵。\r\n乾廷报本严奠扫，秩礼远自前王兴。\r\n秋霜春雨意惨惨，奁香篚帛心兢兢。\r\n高皇统天祀万世，奋自垅亩挥戟矜。\r\n两都并建始文祖，鼎命重为诸孙凝。\r\n传闻桥山初启邑，鸾舆玉趾几降登。\r\n小臣何幸得将事，敢论暑雨仍寒冰。\r\n经涂百里净如扫，舆夫踊跃夸力胜。\r\n回龙小憩才半道，瞬息已睹洪仁灯。\r\n入门弛担随所适，东寮西馆各有朋。\r\n山僧频见头亦白，为我载演牛车乘。\r\n寒光凌乱入窗户，起视海月摩空升。\r\n瑶宫银阙自万古，虽有晦蚀无亏增。\r\n嫦娥悄立如有恨，欲斩桂树嗟谁能。\r\n斋居元不碍酬咏，公诗险语何层层。\r\n磨崖拟刻永昭颂，挽断千仞寒谿藤。"
        },
        {
            "title": "为潘克承题林良芦雁",
            "content": "林郎花鸟今代奇，水墨到处皆天机。\r\n长缣阔幅信手挥，妙处不属丹青围。\r\n江头雨深菱荇肥，枯槎折苇纷离披。\r\n鴐鹅羽冷畏远飞，雄雌两两相猥依。\r\n灵苕翠羽不自危，鸲鹆噤语晞玄衣。\r\n依栖俯仰各有姿，乍见几欲呼鹰师。\r\n乃知此老笔不疲，市朝山林时见之。\r\n鸡林相君知白诗，君家此本吾无疑。\r\n北风渐高禾黍稀，云飞日见江南归。\r\n吴江洞庭三泖涯，天空水远无拘羁，焉得扁舟从尔嬉。"
        },
        {
            "title": "谒文山祠用杜韵（时新作三忠祠于崇文门外，",
            "content": "碧殿长松锁十寻，晚云将雪助萧森。\r\n貂蝉不改厓山制，金石疑闻孔壁音。\r\n南去星潮嗟往事，北来祠庙岂公心。\r\n春风一掬唐衢泪，几为先生湿短襟。\r\n\r\n【注释】：【原题】：\r\n谒文山祠用杜韵（时新作三忠祠于崇文门外，祀诸葛武侯\r\n、岳武穆及公）"
        },
        {
            "title": "安山待闸憩大柳下见蜣螂转丸及窟穴埋藏之状",
            "content": "蜣螂抟土丸，其智竟莫测。\r\n中包实粪秽，外裹疑橡栗。\r\n后推前复挽，圜转何捷疾。\r\n端如趁严程，又似衒巧术。\r\n趋洼真一泻，过隘亦屡兀。\r\n中途遇强暴，奋斗几撑突。\r\n归来不少暇，坎土启藏室。\r\n既以首为畚，复以股为橛。\r\n爬沙兼负戴，下上几颠越。\r\n室成拥丸下，劣隘四无隙。\r\n周旋巧斡运，每动辄有入。\r\n须臾丸尽隐，谓尔功已毕。\r\n潜身复旁搜，坯壤时臲卼。\r\n村童恶剧戏，寸筵时一搰。\r\n室开丸反流，惊救走连蹶。\r\n双趋共抚抱，有类拱珠砾。\r\n前功已尽弃，余念犹未歇。\r\n想其推挽去，行复事钻穴。\r\n物生均有智，小大理难一。\r\n蚕丝利万世，蝥网为口实。\r\n蜂房及蚁冢，致用等轩闼。\r\n尔丸独何为，久念理未彻。\r\n村童前致词，此实神所訹。\r\n转丸输鬼藏，功满蜕凡骨。\r\n飞腾作风蝉，清响哕云月。\r\n营营苟为此，蜣计诚已劣。\r\n丸也神所须，得无秽明烈。\r\n物性尔岂知，神奸我能别。\r\n纷纷讵为信，琐琐焉足说。\r\n聊戏答村童，鼓响官舟发。\r\n\r\n【注释】：【原题】：\r\n安山待闸憩大柳下见蜣螂转丸及窟穴埋藏之状甚悉村童语\r\n其故词甚鄙而近于人事戏以韵语记之"
        },
        {
            "title": "为杜庠题山水横幅",
            "content": "屋头众山森戟戟，屋下寒溪深见石。\r\n溪流循山若萦带，别馆离亭纷向背。\r\n茅堂近水景绝幽，绕檐万竹风飕飕。\r\n主人自得濠上意，终日俯槛临寒流。\r\n东寮把酒呼促席，隔屋糟床晚犹滴。\r\n清谈北馆风满衣，折梅寄远情依依。\r\n山童晨起扫落叶，不知松露沾荆扉。\r\n经营布置各有态，颇觉画者劳天机。\r\n东吴杜郎江海客，览胜搜奇遍京国。\r\n家园十亩画不如，犹向丹青爱陈迹。\r\n西风八月南雁飞，扁舟远自长安归。\r\n高堂无事兄弟乐，终日鸡黍要邻比。\r\n新图便是君家事，何必区区询画师。"
        },
        {
            "title": "六言（二首）",
            "content": "游丝将堕复举，好鸟急过遗音。\r\n总是少年光景，只多往事关心。"
        },
        {
            "title": "淑人迁柩至祖送还书感（六首）",
            "content": "三十年前二十时，小窗灯火对鞶丝。\r\n如今此意从谁语，头白伤心只自知。"
        },
        {
            "title": "送徐中行南京工部",
            "content": "瘦石亭前倚晓风，十分凉意小桥东。\r\n雨余杨柳秋仍绿，露下芙蓉晚更红。\r\n情至怕闻千里别，会疏犹喜一尊同。\r\n留都宫苑稀程作，高咏还应不负公。"
        },
        {
            "title": "诸广文饯予龙潭僧舍别后有怀味苓",
            "content": "听鹤亭前欲上潮，龙潭落木晚萧萧。\r\n愁来别酒难成醉，老去诗翁不可招。\r\n地下骚坛自旗鼓，人间博局几卢枭。\r\n翠萝金碗当时句，残月空梁独自谣。"
        },
        {
            "title": "出郊",
            "content": "小队黄衫簇绛灯，春来几度出郊行。\r\n桃花结子杨花尽，只有蘼芜满路生。"
        },
        {
            "title": "以灯圆饷陆太仆",
            "content": "三五新正忆故园，屑云糜玉闹春盘。\r\n小奴解作江南意，远客都忘岁暮寒。\r\n梅欲斗圆忙着子，雪如争巧故成团。\r\n玉厓太仆真清吏，莫认明珠按剑看。"
        },
        {
            "title": "壬申正月十九日过北野同南村访北花园废址明",
            "content": "筑堤不拟长安沙，鸣鼓已放西曹衙。\r\n夜游泾南鹤城北，随处幅巾宜看花。\r\n花林高下映丛冢，池台旧属淇水家。\r\n当时笙歌沸邻里，只今古树啼寒鸦。\r\n先生读书洞千古，过眼富贵如春葩。\r\n时人不识竞模拟，往往背痒连衣爬。\r\n消忧满贮北海酒，破闷亦有南山茶。\r\n家生小奴解新曲，时复羯鼓当轩挝。\r\n邮筒往复方此始，一倡何止三人嗟。\r\n诗成挥翰向落日，墨光绕笔飞玄霞。\r\n\r\n【注释】：【原题】：\r\n壬申正月十九日过北野同南村访北花园废址明日北野有诗\r\n仍用清虚堂韵走笔奉答"
        },
        {
            "title": "十四日雪后朝回史馆作",
            "content": "紫宸晴雪映蓬莱，独出东厢候锁开。\r\n学士履声云里下，君王鸾驾月中回。\r\n争先皓鹤羞初日，失喜遥林见早梅。\r\n坐听角门宣唤急，却思授简惧非才。"
        },
        {
            "title": "寄储丽中时京中客舍犹未售",
            "content": "浮名紫陌万风花，客舍红亭一传车。\r\n阅岁流光驹过隙，关心朋旧手抟沙。\r\n未能遗迹同寒雁，想见空庭噪晚鸦。\r\n卷却双鱼还自笑，故人秋早又星槎。"
        },
        {
            "title": "清明日遣三儿奠李文正公墓时上疏乞归未报",
            "content": "三年不拜先生墓，一滴尤伤此日心。\r\n古道曲村犹历历，旧松新桧想森森。\r\n周旋未敢遗言坠，阅历空嗟往迹深。\r\n愿乞明灵表衷素，早教藜葛返初林。"
        },
        {
            "title": "絅庵和前韵再叠",
            "content": "千舻并进一舠还，五色泉南屋数间。\r\n渐近夕阳宜少息，未先朝露敢希闲。\r\n案头缃帙茫如海，足底青鞋剩有山。\r\n最喜鲈鱼不时样，登盘依旧玉鳞斑。"
        },
        {
            "title": "戏和石潭尝酒（有引。三首）",
            "content": "不惜糟床劈作柴，已呼儿子旋安排。\r\n只愁新瓮能几榼，遂有高轩驻两阶。\r\n永夜烛光邻壁骇，他年谈苑几人偕。\r\n细君不学刘伶妇，晚出双鱼更自佳。¤\r\n\r\n【注释】：【注释】：\r\n（茅柴陈卷拟立案矣，而催札不已，聊尔破白，亦欲为糟\r\n床吐气，星运表祥而七步三缄之说，皆不可不复也。）"
        },
        {
            "title": "进之天锡舜弼有和章再用韵",
            "content": "冻指握笔如拳虬，犹有雪诗来北楼。\r\n北楼几日不一到，寒阵未许阳乌收。\r\n瑶琨鹭羽孰坚脆，往往精辩闻龙牟。\r\n长安书生四十韵，远喜不救沟中愁。\r\n颍阴禁体亦何事，雕刻但有空言留。\r\n凭高极目意颇豁，滉漾如驾虚空舟。\r\n珠宫玉宇隔人世，一暖谁为苍生谋。\r\n洛阳尽覆吾亦愿，尚恐目前无此裘。"
        },
        {
            "title": "钱思孝挽诗",
            "content": "芳草春深满绿园，王孙归去已消魂。\r\n人怀故国流风远，堂有旌书节孝存。\r\n辽鹤何年返华表，楚歌当日怨修门。\r\n惟应黄泗源头水，流得余波到子孙。"
        },
        {
            "title": "涯翁示独酌二诗序云是日饮松江酒次韵奉谢",
            "content": "城阙非长往，山林是夙期。\r\n时开问字酒，不赋解嘲诗。\r\n绿树停觞久，红阑点笔迟。\r\n奚童斟酌惯，深浅自能知。¤\r\n\r\n【注释】：【注释】：\r\n（□以襄陵为当时第一，吴宁庵谓义兴家酿可以敌之，靳\r\n介庵复以镇江五加皮为胜，众论未以为然。）"
        },
        {
            "title": "岁晚园居追忆史馆容台旧事有述（四首）",
            "content": "书生泥古自家风，曾职容台念始终。\r\n所愿朝廷有夷契，敢将休戚间穷通。\r\n纷纷尚忆盈庭语，凿凿谁收秉笔功。\r\n闻道初阳涣新命，不胜翘望五云中。"
        },
        {
            "title": "涯翁示独酌二诗序云是日饮松江酒次韵奉谢",
            "content": "左掖文书静，西亭竹树幽。\r\n几时能独醉，此日是真休。\r\n地远陶潜社，人怀庾亮楼。\r\n赏音知有在，谁复步兵求。"
        },
        {
            "title": "崔世兴宅奉次涯翁韵",
            "content": "酒敌棋朋四坐分，不知何处是东君。\r\n屏间拂石疑生雨，画里看花半作云。\r\n《白雪》词章随笔散，红尘车马隔墙纷。\r\n平生六一堂前士，到处春风挹令芬。"
        },
        {
            "title": "淑人迁柩至祖送还书感（六首）",
            "content": "长安初到忆搬家，幼女娇儿共一车。\r\n死别生离三十载，老怀争遣不成麻。"
        },
        {
            "title": "三月廿一日书事（二首）",
            "content": "小阁垂帘相对红，窄衫低帽一丛丛。\r\n归来有语那能记，坐倚东风忆梦中。"
        },
        {
            "title": "书所见（二首）",
            "content": "马首东风吹柳丝，碧桃红杏斗芳菲。\r\n游人不是金丸客，说与流莺莫乱飞。"
        },
        {
            "title": "六言（二首）",
            "content": "园林日日春风，市喧不到墙东。\r\n大卧落红篱下，莺啼新绿阴中。"
        },
        {
            "title": "斋居览菽园杂记有感呈三江",
            "content": "东观?书共几篇，南宫题草又三年。\r\n风流未敢忘前辈，名姓多应愧后贤。\r\n云里泰阶星近远，天涯歧路草芊绵。\r\n夜来梦好君知否，一棹扁舟野水边。"
        },
        {
            "title": "敬亭见和山行有李杜齐能之句虽主押韵而亦非",
            "content": "梧郤不杂中林蒸，诗人以来称杜陵。\r\n公才本高心独下，退与元白图中兴。\r\n山行一篇如见我，扪萝踏雪几凛兢。\r\n时从雅淡出奇丽，少年敛手不得矜。\r\n三阳改岁万物泰，和气上与游云凝。\r\n清河沙河柳色动，近山已有游人登。\r\n南飞六骥想回首，足底不见阴山冰。\r\n甘泉荷橐事已远，洛桥轫车材弗胜。\r\n破除寂寞赖公等，往往邮筒侵夜灯。\r\n朝来雪篇更雄富，无复珠贝论升朋。\r\n五湖烟艇未许上，灞桥驴子还堪乘。\r\n已闻羔韭毕春祀，伫见柴燎中天升。\r\n平安夜火报不绝，似有车骑来增增。\r\n兰台执简公未老，长杨奏赋吾犹能。\r\n扫妖灭怪止一笔，取青幰白应千层。\r\n眼前却有两物恼，中山狡兔剡溪藤。\r\n\r\n【注释】：【原题】：\r\n敬亭见和山行有李杜齐能之句虽主押韵而亦非所当也因歌\r\n奉答并写近怀"
        },
        {
            "title": "奠三江舟中有作（四首）",
            "content": "进退关忧乐，荣哀具始终。\r\n策名龙首重，节惠奉常公。\r\n桃径春阴遍，槐庭晚色浓。\r\n濮园初议在，天下想遗忠。"
        },
        {
            "title": "南村约庵雨中过访喜新街成饮平胃散酒是日谈",
            "content": "白云本是青云侣，今雨依然旧雨人。\r\n舆力竞夸新路稳，酒奴还说近方醇。\r\n纷粉且置人间事，皦皦谁全物外身。\r\n毕竟浮生几纟两屐，欲将泰华等游尘。\r\n\r\n【注释】：【原题】：\r\n南村约庵雨中过访喜新街成饮平胃散酒是日谈论间多可慨\r\n者别后赋此寄之"
        },
        {
            "title": "淑人迁柩至祖送还书感（六首）",
            "content": "路转河桥客欲辞，黯然东望一沾衣。\r\n来时记得停舆处，茅屋垂杨映酒旗。"
        },
        {
            "title": "宫体四首次良金韵",
            "content": "玛瑙阶边蛱蝶花，玉阑低转画廊斜。\r\n大家近日新经史，不向宫门候小车。"
        },
        {
            "title": "岁晚园居追忆史馆容台旧事有述（四首）",
            "content": "石渠严秘许观书，丈席清华选巨儒。\r\n道术孔颜留至训，文章典诰敕前谟。\r\n月毫霜札来天府，玉馔金茎出帝厨。\r\n回首十年空血泪，碧霄无路挽龙须。¤"
        },
        {
            "title": "归途再次韵",
            "content": "燎烓长烟升槱蒸，百官星拥桥山陵。\r\n鸾车龙驭想戾止，玄云郁勃中天兴。\r\n六飞南巡知近远，为感岁时还惕兢。\r\n江淮民力惟国本，先皇子育多愍矜。\r\n乌号空抱鼎湖月，血泪几与山泉凝。\r\n翻思年少上陵日，隔城望山飞欲登。\r\n来时不愁沙河涨，归路曾踏章村冰。\r\n年华不留心独在，踞鞍十里已弗胜。\r\n出山望城喜月上，骑火夹道如春灯。\r\n化人楼殿锁寥寂，金碧斩新无与朋。\r\n茫茫缘业谁为考，无乃劫运相凭乘。\r\n再吟嘉赠拟赓属，一韵费酒几盈升。\r\n我才白发梳渐短，君思川流来日增。\r\n聊将岁月纪行役，敢与斤垩论工能。\r\n尘途纷扰又三日，冈陇下上应千层。\r\n明年再到知健否，归问老韩寻赤藤。"
        },
        {
            "title": "淑人迁柩至祖送还书感（六首）",
            "content": "京华桂玉两关心，粗得心闲病已侵。\r\n伴我一生成底事，诰鸾空印紫泥深。"
        },
        {
            "title": "白燕（阁试）",
            "content": "海国年年傍社归，春来争讶羽毛非。\r\n不经乳穴移仙骨，似剪齐纨作舞衣。\r\n已化玉钗空怅望，未消红缕故依稀。\r\n月明昨夜风帘动，惊还起随白练飞。"
        },
        {
            "title": "斋居独坐寄三江",
            "content": "我马今晨已自东，入门灯火夜堂空。\r\n浮云不放中天月，古木频号别院风。\r\n梦绕白楼千里远，坐围红烛几人同。\r\n春来点检诗多少，扈宿陪祠亦有功。"
        },
        {
            "title": "十二月十八日大雪登楼作寄进之天锡时诸君方",
            "content": "酸风割耳须作虬，闻雪强起开西楼。\r\n西楼一望几十里，玉田瑶圃烂不收。\r\n两年粳稻化鱼鳖，穷计每日占来牟。\r\n眼前富贵己如此，何苦更作明年愁。\r\n书生耐冷自常事，北窗清坐端谁留。\r\n神游不到党家帐，意行屡上山阴舟。\r\n淮南山海诞莫考，吴中沟浍须精求。\r\n映雪著书堪一笑，却似五月披羊裘。\r\n\r\n【注释】：【原题】：\r\n十二月十八日大雪登楼作寄进之天锡时诸君方修府志"
        },
        {
            "title": "陪定庵过北野再用前韵",
            "content": "河洲浅水笼银沙，高柳隔岸排晨衙。\r\n湿云晴旭互吞吐，时复映空飞雨花。\r\n人间岁月总能几，三年不到先生家。\r\n诸孙迎拜肃有礼，别时稚语犹轧鸦。\r\n不知甘露何日降，亲见紫芝团玉葩。\r\n山林朝市各有适，如痛须抑痒须爬。\r\n羊羹鼋炙岂不美，陆羽独好山中茶。\r\n惜哉祢衡傲一世，营门乃作渔阳挝。\r\n先生归来万事足，耳目所及堪吁嗟。\r\n尊前有酒便一笑，不用导引吞朝霞。"
        },
        {
            "title": "戏和石潭尝酒（有引。三首）",
            "content": "城西门掩夕阳柴，剥喙寻常不用排。\r\n况是新篘方满屋，何妨曳履日登阶。\r\n愁来白发欺簪短，老去黄花有竹偕。\r\n既醉莫嫌诗晚就，行年不似丙丁佳。¤"
        },
        {
            "title": "首夏即事",
            "content": "金兽香残昼漏稀，嫩槐庭院午风微。\r\n蜜房分子蜂初静，书阁垂帘燕自飞。\r\n小碾试茶催瀹鼎，轻刀裁葛已成衣。\r\n故园遥忆三江外，梅豆青青笋过扉。"
        },
        {
            "title": "题计郎中汝和墨菊曹汝学家藏",
            "content": "郎中画菊真是菊，蒙泉蒲萄太常竹。\r\n一时能事并驰声，岂直文章难继续。\r\n狂挥急扫皆称意，不特品高机亦熟。\r\n西涯坐间生色障，一见当时已心服。\r\n不知何日到君家，净洗朱铅斗清淑。\r\n疏篁古木交映带，深浅生枯俱入态。\r\n欹风一枝惊欲折，倚竹数丛如有待。\r\n飞鸾坠羽时自压，老蛟蜕骨令人骸。\r\n张颠草圣久寂寞，何意兹晨忽倾盖。\r\n郎中郎中今有无，后来尚远眼中疏。\r\n柔肌脆骨争媚妩，不然蔓草纷黄垆。\r\n颓波一去谁与返，把卷抚玩增长吁。\r\n君不见近时淮海上，亦有菊花一派往往传京都。"
        },
        {
            "title": "宫体四首次良金韵",
            "content": "水殿凉多梦易醒，昭阳歌吹隔青冥。\r\n绛纱还有同来伴，奉帚金门候晓星。"
        },
        {
            "title": "游鹤泾田舍过黄耳祠",
            "content": "山灵应道我归来，一径新添雨后苔。\r\n高柳直从江路见，细花还傍竹丛开。\r\n百年天际云千变，万事林间酒一杯。\r\n记得吾家老开府，当年曾劝陆郎回。"
        },
        {
            "title": "涯翁与二汪饮襄陵酒闻清来留一尊见待已而尽",
            "content": "黄阁归来绿野宽，诸生时得奉清欢。\r\n吴泉晋水皆名胜，正要先生次第看。\r\n\r\n【注释】：【原题】：\r\n涯翁与二汪饮襄陵酒闻清来留一尊见待已而尽之赋一醉二\r\n首清至首以见示敬和"
        },
        {
            "title": "四月十二日定庵先生过访诵东坡过清虚堂诗用",
            "content": "夜窗急雨鸣撒沙，晨鼓不辨州官衙。\r\n村童晏眠蓬户闲，榆荚一径交残花。\r\n经年不及长者室，泥水真作田农家。\r\n高轩何自匆戾止，豁若暝雾腾金鸦。\r\n清容穆穆峙霜柏，妙语郁郁飞天葩。\r\n尘埃塞胸不自理，次第一一烦梳爬。\r\n盘餐菲恶愧草草，幸有杞枿供春茶。\r\n此时天公亦助喜，列缺卷焰雷停挝。\r\n骚坛夙昔愿奔走，世事八九堪咨嗟。\r\n酒阑公去倚江阁，遥见一鹤冲高霞。\r\n\r\n【注释】：【原题】：\r\n四月十二日定庵先生过访诵东坡过清虚堂诗用韵奉谢"
        },
        {
            "title": "戏和石潭尝酒（有引。三首）",
            "content": "无问登龙与叩柴，酒魔诗祟要人排。\r\n不冲京兆行春马，便踏先生系马阶。\r\n桂屑捣残犹自辣，雪儿歌后许谁偕。\r\n逃虚避俗吾何敢，正若君言也复佳。"
        },
        {
            "title": "宫体四首次良金韵",
            "content": "领得银环奈别何，更烦同伴画双蛾。\r\n一般昨夜龙池雨，偏有垂杨叶上多。"
        },
        {
            "title": "次晚风雪又作用前韵",
            "content": "玉龙飞天从万虬，下与白凤窥红楼。\r\n天人剪水碧霄上，幻作万宝无人收。\r\n晚来疾风振林谷，时复乱牛同一牟。\r\n蒋生扁舟泊何处，纵有美酒还堪愁。\r\n进之病骨近始苏，旅食岂为鱼羹留。\r\n炉灰拨残红烛短，谁与再倾双玉舟。\r\n一夫失所是予责，二气迭胜非人谋。\r\n夜阑寒甚欲就枕，解带却愧狐重裘。"
        },
        {
            "title": "时雨用东圃韵写怀兼惠柳木壶矢",
            "content": "束矢形裁出蓟方，几陪陈榻署东廊。\r\n争枭解夺由基巧，失笑曾闻玉女忙。\r\n分遗却随诗并至，试投谁合酒先尝。\r\n春风有约应非远，拍瓮新醅夜已香。"
        },
        {
            "title": "岁晚园居追忆史馆容台旧事有述（四首）",
            "content": "玉堂排日趋经幄，丹地分行拱御筵。\r\n龙跃九渊屏隔座，凤回三殿阙中天。\r\n祥云丽日瞻尧表，金尺瑶签启舜编。\r\n长忆讲辰当国忌，素袍玄带俨终篇。¤"
        },
        {
            "title": "涯翁七十寿诗（二首）",
            "content": "午桥长夏日如年，吏散瀛洲聚锦筵。\r\n黄阁衣冠诸老外，清时钟鼓百花前。\r\n闲情好鸟鸣深树，往事浮云澹远天。\r\n惟有老人南海上，祥光夜夜绕台躔。"
        },
        {
            "title": "明日师邵有墙上传诗之作次韵",
            "content": "似有虹光射屋头，不知人语夜堂幽。\r\n呼墙忽得渊明信，能赋真同子建流。\r\n便拟续貂嘘冻笔，却惭烧蜡变更邮。\r\n玉堂本与兰台近，珠璧寻常岂外求。"
        },
        {
            "title": "腊月廿三日饮德卿宅用涯翁斋居联句韵",
            "content": "良游集南园，秉烛向深夜。\r\n盟寻旧雨余，坐想重茵藉。\r\n墙阴有残雪，邻酒友索价。\r\n西瞻太行峰，皓白欺二华。\r\n兹惟藏春坞，岂伊凌风榭。\r\n洪炉赫彤霞，余香袅檀麝。\r\n窗明疑若空，檐短不留罅。\r\n吟苦愁后成，棋劲斗先下。\r\n翻思前夕里，高宴久已罢。\r\n远钟送深更，疲仆催早驾。\r\n顾兹蚓窍鸣，试我蝇头写。\r\n得隽豪屡挥，沉思首频亚。\r\n忽看山月高，顾影独惊诧。\r\n情兼宾主忘，气已芝兰化。\r\n诸公信自贤，此夕颇堪讶。\r\n招要入拘牵，窘迫自闲暇。\r\n词非石鼎工，酒罄金罍泻。\r\n明朝逐余欢，此榻宁许借。"
        },
        {
            "title": "岁晚园居追忆史馆容台旧事有述（四首）",
            "content": "周官六典肇升平，《鲁策》、《春秋》并五经。\r\n彤管后先参记载，黄麻郑重入丁宁。\r\n氓编不落涪陵险，米传羞闻晋史腥。\r\n独卧烟江霜雪鬓，尚余幽恨在丹青。¤"
        },
        {
            "title": "师邵出意作纶竿于墙上以便递诗名曰诗钓首倡",
            "content": "巧心文思孰兼长，诗钓诗成又几章。\r\n千里浮沈谢江路，一竿风月共邻墙。\r\n君如缘木求鲂鲤，我正怀砖想珮璜。\r\n毕意两无名利念，五湖烟水旧同乡。\r\n\r\n【注释】：【原题】：\r\n师邵出意作纶竿于墙上以便递诗名曰诗钓首倡一篇词意兼\r\n美依韵奉酬"
        },
        {
            "title": "奠三江舟中有作（四首）",
            "content": "浅碧娄江水，蘼芜被两涯。\r\n平生到曾未，此日看成悲。\r\n怅望云龙会，淹留絮酒期。\r\n中冈知近远，烟树郁参差。¤"
        },
        {
            "title": "奠三江舟中有作（四首）",
            "content": "忆昔曹园别，公西我自东。\r\n竟成千载恨，犹幸一尊同。\r\n往事鸿飞外，浮生蝶梦中。\r\n有怀知莫问，梁月瀍帷空。¤"
        },
        {
            "title": "书所见（二首）",
            "content": "垂杨十里拂金堤，走马东来不记谁。\r\n飞虎两鞬摇玉带，盘雕双袖蹙金丝。"
        },
        {
            "title": "奠三江舟中有作（四首）",
            "content": "多暇推南省，公来日纠纷。\r\n执经辞断断，尊王意勤勤。\r\n盐鼎虚黄阁，飚车已白云。\r\n向来庭左辨，列柏想犹闻。¤"
        },
        {
            "title": "杜竹泉六十二寿诗",
            "content": "竹林娟好石泉纡，林下幽人六十余。\r\n裹药岁烦红印纸，画容新试碧霞裾。\r\n尧年舜历资延引，二竖三彭待扫除。\r\n慎勿求仙想遗世，羡门依旧海滨居。"
        },
        {
            "title": "淑人迁柩至祖送还书感（六首）",
            "content": "此路同君两度归，归时长是泪沾衣。\r\n如今不减当时泪，湿尽麻衣君不知。"
        },
        {
            "title": "东园饯别太守酒酣剧论至于得失宠辱之际听之",
            "content": "人间万事真握沙，黄堂昨日犹早衙。\r\n春风留人苦无计，漫天扑路飞杨花。\r\n杨花飘扬泊何处，碧山梦绕先生家。\r\n邯郸已为鲁酒误，忧喜更足凭晨鸦。\r\n东园雨余绿满树，犹有青子粘残葩。\r\n抚时惜别万感集，飘萧短发手屡爬。\r\n众宾微酣我轻汗，论功莫计酒与茶。\r\n花奴羯鼓不解事，落日猛向红阑挝。\r\n盛时会须有代谢，末俗正尔堪吁嗟。\r\n归舟安稳足春梦，梦抱玉燕吞流霞。\r\n\r\n【注释】：【原题】：\r\n东园饯别太守酒酣剧论至于得失宠辱之际听之洒然是夕被\r\n酒齿痛不寐辄用苏长公过清虚堂韵歌以扬之卒章颂言为将\r\n来世讲之张本也（三月廿一日）"
        },
        {
            "title": "获稻用分秧韵",
            "content": "负郭园池带宅田，老晴天气太平年。\r\n获来黍稻丛高廪，散出牛羊满近川。\r\n膋启甑山腾雾霭，蚁香醅瓮起沦涟。\r\n斜阳一枕西窗梦，纵有丹青不与传。"
        },
        {
            "title": "涯翁与二汪饮襄陵酒闻清来留一尊见待已而尽",
            "content": "江湖无地著心宽，梦里尊前一笑欢。\r\n来晚尚余三日恨，春风只得半醒看。\r\n\r\n【注释】：【原题】：\r\n涯翁与二汪饮襄陵酒闻清来留一尊见待已而尽之赋一醉二\r\n首清至首以见示敬和"
        }
    ]
}