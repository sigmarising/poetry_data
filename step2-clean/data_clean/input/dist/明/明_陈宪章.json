{
    "dynasty": "明",
    "author": "陈宪章",
    "intro": "",
    "items": [
        {
            "title": "社西村（四首）",
            "content": "君家里社西，我家里社东。\r\n平分社公雨，不隔马牛风。\r\n瓜地妻能种，衣巾俗与同。\r\n云边采芝径，高尽玉台风。¤"
        },
        {
            "title": "和陶移居",
            "content": "留连晡时酒，吟咏古人诗。\r\n夕阳傍秋菊，采之复采之。\r\n采之欲遗谁，将以赠所思。\r\n所思在何许，千古不同时。\r\n四海倘不逢，吾宁独去兹。\r\n愿言秉孤贞，勿为时所欺。"
        },
        {
            "title": "元夕",
            "content": "村南村北此宵同，好景难消一老翁。\r\n在处恐妨年少乐，踏歌归去月明中。"
        },
        {
            "title": "月夜与何子有饮梅村社（二首）",
            "content": "人日今年又共君，他人交态白头新。\r\n开怀一夜梅村酒，时复停杯问故人。"
        },
        {
            "title": "西南驿晚望",
            "content": "晚来花雨湿诗囊，独上邮亭望大荒。\r\n南尽海邦诸郡浅，西来天上一江长。\r\n渔歌落日还孤艇，树隔啼莺背短墙。\r\n料理凭□非一事，尊前谁与共平章。"
        },
        {
            "title": "宿云卧轩（三首）",
            "content": "了无意绪向诸缘，到处茅斋可借眠。\r\n白日与人同在梦，不应疑我是神仙。"
        },
        {
            "title": "偕一之世卿诣楚云台偶作呈世卿",
            "content": "小立三人静楚云，水田漠漠向秋分。\r\n千峰笑指来时路，黄鹤楼前月是君。"
        },
        {
            "title": "悦城",
            "content": "山作旌幢拥，江絣镜面平。\r\n舟航乘晓发，云物入冬晴。\r\n鼓到江心绝，槎冲石角横。\r\n经过悦城曲，无语笑浮生。"
        },
        {
            "title": "厓山大忠祠",
            "content": "天王舟楫浮南海，大将旌旗仆北风。\r\n世乱英雄终死国，时来胡虏亦成功。\r\n身为左衽皆刘豫，志复中原有谢公。\r\n人众胜天非一日，西湖云掩岳王宫。"
        },
        {
            "title": "次韵定山先生种树",
            "content": "花时风日美新晴，北沜南垞迤逦行。\r\n春色酣酣熏我醉，年光衮衮叹人生。\r\n竹林背水题将遍，石笋穿沙坐欲平。\r\n客问定山何所有，满山红紫数声莺。"
        },
        {
            "title": "玉枕山和南安太守张汝弼",
            "content": "一枕秋横碧玉新，金鳌阁上见嶙峋。\r\n使君得此元无用，卖与江门打睡人。"
        },
        {
            "title": "漫题",
            "content": "日月逝不处，奄忽几华颠。\r\n华颠亦奚为，所希在寡愆。\r\n韦编绝《周易》，锦囊韬虞弦。\r\n饥餐玉台霞，渴饮沧溟渊。\r\n所以慰我情，无非畹与田。\r\n提携众雏上，啼笑高堂前。\r\n此事如不乐，它尚何乐焉。\r\n东园集芋本，西岭烧松烟。\r\n疾书澄心胸，散满天地间。\r\n聊以悦俄顷，焉知身后年。"
        },
        {
            "title": "秋中寄兴同前感事韵录递东所兼呈云谷老隐",
            "content": "山人无外事，白首稚儿同。\r\n弄水溪堂背，争棋纸局中。\r\n盆池秋见月，竹院夜呼风。\r\n触事成唐句，狂歌向碧空。"
        },
        {
            "title": "绝句",
            "content": "墙角经春卧短筇，千秋塔骨不如公。\r\n科头坐转茅檐日，闲看蛛丝荡午风。"
        },
        {
            "title": "春日偶成",
            "content": "蛱蝶飞飞花映窗，流莺恰恰柳垂江。\r\n出墙老竹青千个，泛浦轻鸥白一双。\r\n暖日暄风酣独卧，来牛去马乱相撞。\r\n江山指点非无句，谁致先生酒百缸。"
        },
        {
            "title": "闻东山先生奉都宪之命修理黄河",
            "content": "疏凿纷更日已多，乾坤无奈一黄河。\r\n天生会有龙门手，人世空传《瓠子歌》。"
        },
        {
            "title": "有怀世卿（四首）",
            "content": "仙鹤去不归，黄鹂向人语。\r\n空馆忽相思，云山杳何许。\r\n出门望东海，默默空廷伫。\r\n月出潮复来，鸣桡下沧渚。¤"
        },
        {
            "title": "赠钓伴",
            "content": "短短蒌蒿浅浅湾，夕阳倒影对南山。\r\n大船鼓枻唱歌去，小艇得鱼吹笛还。"
        },
        {
            "title": "送客",
            "content": "浓绿新春酒，疏红隔水花。\r\n官人坐马醉，江路绕山斜。\r\n桃李成春径，牛羊散暮沙。\r\n林泉无宿客，兴尽且还家。"
        },
        {
            "title": "鸲鹆育雏于贞节堂东壁壁高且危二雏堕砌下乃",
            "content": "将雏无力上榱题，声断残阳翅忽低。\r\n高栋托身君亦误，鹪鹩安稳只卑栖。\r\n\r\n【注释】：【原题】：\r\n鸲鹆育雏于贞节堂东壁壁高且危二雏堕砌下乃就而哺之悲\r\n鸣徬徨如在无人之境予怜之取雏纳之巢纪以一绝"
        },
        {
            "title": "月夜与何子有饮梅村社（二首）",
            "content": "溪北溪南踏月游，梅花村落似罗浮。\r\n东风夜卷残潮去，留得何郎半日舟。"
        },
        {
            "title": "对酒",
            "content": "半开半谢花相催，江水东流不复回。\r\n扶杖江头看花树，不知笑向酒家来。"
        },
        {
            "title": "晚步",
            "content": "水国秋先至，江村晚更幽。\r\n泥筌收郭索，山网落禋旂。\r\n凉入社门树，阴连渡口舟。\r\n独怜经略地，吾得放歌游。"
        },
        {
            "title": "南归途中先寄诸乡友",
            "content": "不分宾主共林塘，脱下朝衫作道装。\r\n酒为老夫开瓮盎，茗和春露摘旗枪。\r\n津头水满鸳鸯下，墙背风来枳壳香。\r\n何处与君扌弃坐久，万株花里小藜床。"
        },
        {
            "title": "春日江村（二首）",
            "content": "时候花先觉，阴晴鸟自知。\r\n登山嫌避客，得句乐呼儿。\r\n蔓草披香径，垂杨覆浅漪。\r\n美人期未至，江月几盈亏。¤"
        },
        {
            "title": "社中（四首）",
            "content": "社日年年会饮同，东原西埭鼓冬冬。\r\n无人不是桃花面，笑杀河阳树上红。"
        },
        {
            "title": "和陶归田园（三首）",
            "content": "我始惭名羁，长揖归故山。\r\n故山樵采深，焉知世上年。\r\n是名鸟抢榆，非曰龙潜渊。\r\n东篱采霜菊，两渚收菰田。\r\n游目高原外，披怀深树间。\r\n禽鸟鸣我后，鹿豕游我前。\r\n泠泠玉台风，漠漠圣池烟。\r\n闲持一觞酒，权饮忘华颠。\r\n逍遥复逍遥，白云如我闲。\r\n乘化以归尽，斯道古来然。¤"
        },
        {
            "title": "古有所思",
            "content": "采采红芳日欲斜，盈盈珠泪落天涯。\r\n东风忽见篱前树，恼乱春愁不为花。"
        },
        {
            "title": "古揶寄周京",
            "content": "西来何处水，千里不平流。\r\n入海鱼龙喜，怀山草木愁。\r\n雨边明落日，石角上孤舟。\r\n寄语周京道，劳生不自由。"
        },
        {
            "title": "桃花",
            "content": "云锁千峰雨未开，桃花流水更天台。\r\n刘郎莫记归时路，只许刘郎一度来。"
        },
        {
            "title": "有怀世卿（四首）",
            "content": "烦嚣谢人境，抱膝山台居。\r\n奈此枝上鸟，交交春雨余。\r\n少年耳目冗，衰老不能虚。\r\n安得鲁连子，从之泛江湖。"
        },
        {
            "title": "次韵李子长至白沙",
            "content": "山转黄云信脚行，西风吹袂五铢轻。\r\n胜游自喜多闲日，衰病还堪逐后生。\r\n白发我因何事笑，黄河人见几回清。\r\n看君合伴庐冈睡，不独能诗一技成。"
        },
        {
            "title": "和柳渡头韵答乡友",
            "content": "饭罢雕胡坐石矶，白云闲与鹤同飞。\r\n神仙若道吾无分，那得身轻减带围。"
        },
        {
            "title": "送刘方伯东山先生",
            "content": "未别情何如，已别情尤邈。\r\n岂无尺素书，远寄天一角。\r\n江门卧烟艇，酒醒蓑衣薄。\r\n明月照古松，清风洒孤鹤。"
        },
        {
            "title": "喜梁文冠至",
            "content": "驻桨梅村夜，风光胜早春。\r\n直知花是路，不觉月随身。\r\n草木皆知旧，江湖多贱贫。\r\n短蓑来往数，等是最闲人。"
        },
        {
            "title": "歇马大径山",
            "content": "数家烟火隔林塘，一树寒花晚自香。\r\n黄叶冢头聊歇马，鹧鸪声里见斜阳。"
        },
        {
            "title": "赠李世卿（二首）",
            "content": "采菊复采菊，严霜下庭木。\r\n岂无桃李颜，畏此天地肃。\r\n落落枝上英，未伤飡者独。\r\n持赠楚人归，投之江鱼腹。¤"
        },
        {
            "title": "和陶怀古田舍",
            "content": "君子固有忧，不在贱与贫。\r\n农事久不归，道路竟徒勤。\r\n青阳动芳草，白日悲行人。\r\n沮溺去千载，相知恒若新。\r\n出门转穷厄，得已聊一欣。\r\n甘雨濡夕畛，繁花幂春津。\r\n独往亦可乐，耦耕多近邻。\r\n百年鼎鼎流，永从耕桑民。"
        },
        {
            "title": "与谢胖",
            "content": "风波来往十年身，旧事凄凉不可陈。\r\n当道岂非钩距手，青山不问打眠人。\r\n酒腥旅馆城南月，梦破茅茨海角春。\r\n何日定携妻子去，水田稼好最娱亲。"
        },
        {
            "title": "送李刘二生还江右用陶韵（二首）",
            "content": "中年见二子，楚楚西江英。\r\n问讯徐苏里，千年有余情。\r\n开尊对溟月，高歌亦心倾。\r\n胡为别我去，感此秋蛩鸣。\r\n赠处各有言，慨然尽平生。"
        },
        {
            "title": "赠李世卿（二首）",
            "content": "青青墙下竹，冬后色如是。\r\n灿灿月中花，岁寒香不匮。\r\n新知语未足，远别情难置。\r\n独上江门舟，北风日凌厉。"
        },
        {
            "title": "题新村书斋壁（二首）",
            "content": "日色催江渡，潮痕上石梯。\r\n趁墟村妇出，索哺襁儿啼。\r\n树接黄村坞，船移白石溪。\r\n落花谁省记，何必武陵迷。¤"
        },
        {
            "title": "蒋韶州书至代简答之",
            "content": "相别何悠悠，梅花十寒整。\r\n音尘中断绝，窅若堕深井。\r\n忽枉尺素书，开读喜不定。\r\n庾岭秋正高，扬旌下松径。\r\n君才足理郡，韶民日延颈。\r\n古来水火喻，子产功在郑。\r\n岁计谅有余，愿闻下车令。"
        },
        {
            "title": "和陶归田园（三首）",
            "content": "近来织畚徒，城市售者希。\r\n朝从东皋耕，夕望西岩归。\r\n贫妇业纺绩，灯下成岁衣。\r\n但令家温饱，不问我行违。"
        },
        {
            "title": "午睡起",
            "content": "道人本自畏炎炎，一榻清风卷昼帘。\r\n无奈华胥留不得，起凭香几读《楞严》。"
        },
        {
            "title": "南归寄乡书（七首）",
            "content": "省事除烦恼，端居养静虚。\r\n栽花终恨少，饮酒不留余。\r\n山径儿吹笛，村田妇把锄。\r\n殷勤谢闾里，胜事莫相疏。¤"
        },
        {
            "title": "社中（四首）",
            "content": "社酒开颜一百家，春风先动长官衙。\r\n东君也解游人意，红白交开树树花。"
        },
        {
            "title": "对酒",
            "content": "竹杪风轻瓦雀哀，葛巾萧散步阶苔。\r\n放怀自对溪花笑，好事谁撑酒舫来。\r\n白发惊看今日老，青春刚到隔年回。\r\n壮心被酒如飞鹤，又逐红云上玉台。"
        },
        {
            "title": "新年田家",
            "content": "古田同井今同村，同坐杯盘到子孙。\r\n合是田家爱元日，白头拄杖拜人门。"
        },
        {
            "title": "题马默斋壁",
            "content": "屋后青山屏翳合，檐前绿树烟花匝。\r\n主人闭门履不纳，跏趺明月光绕榻。\r\n客来问我笑不答，但闻山莺啼恰恰。\r\n橙橘盈园野芳杂，门外一江深映閤。\r\n四时八风谁管押，树飞雾走龙腾甲。\r\n拙者孤舟持酒榼，成化十年甲午腊。"
        },
        {
            "title": "病疥用后山韵写怀",
            "content": "病枕愁更永，笼灯对夜长。\r\n千年无鲍叔，一懒有柴桑。\r\n儿请栽瓜地，妻评作曲方。\r\n花时逢酒伴，酩酊出扶墙。"
        },
        {
            "title": "用韵寄廷实",
            "content": "无才慵作吏，有酒喜留宾。\r\n老更耽高卧，时还近俗人。\r\n钟鸣山寺远，月出土床亲。\r\n何处期吾子，笙歌玉洞春。"
        },
        {
            "title": "赠张叔亨侍御",
            "content": "天下元无事，劳劳我有心。\r\n相携沙上语，山月二更深。"
        },
        {
            "title": "晚酌示藏用诸友（四首）",
            "content": "丹青不写武陵溪，只记桃花也著迷。\r\n芳草独行山路僻，白云相送洞门低。\r\n笑呼竹笠前头拜，交付诗囊右手提。\r\n风月满山关不住，他时须用一丸泥。"
        },
        {
            "title": "宿云卧轩（三首）",
            "content": "世间何喜复何悲，风雨萧萧过短篱。\r\n小睡正酣童子问，公今是梦是醒时。"
        },
        {
            "title": "即事",
            "content": "照眼春光烂不收，江亭一雨欲成秋。\r\n道人不是闲莺蝶，肯为阴晴一日愁。"
        },
        {
            "title": "社西村（四首）",
            "content": "结茅依里社，村以社西名。\r\n客至惟谈稼，年衰不入城。\r\n邻鸡上树宿，水鹤傍人鸣。\r\n向晚寻牛去，前冈笛又轰。¤"
        },
        {
            "title": "自伍光宇墓还登蓬莱绝顶",
            "content": "故人坟前浇我酒，白日欲西回马首。\r\n嶝危道险不可跻，下马长须扶两肘。\r\n三步一噫五步停，引吭出舌肺肠鸣。\r\n此时平地虑颠踣，仰首十丈梯峥嵘。\r\n以手捉仆肩，以足踏崖颈。\r\n跻攀欲上分寸难，又恐翻身落深阱。\r\n山北鸣鸺鹠，山南叫禋旂。\r\n豹虎伏莽狐狸游，天地衮衮令人愁。\r\n小童鱼贯上复休，绝顶始得岩峦幽，开颜一望隘九州。\r\n弱水涓涓扶桑樛，中覆一杯沧溟流。\r\n穹然青者吾罗浮，神仙葛白俱蜉蝣。\r\n湖西先生去十秋，五羊诗客徒淹留。\r\n数公陈迹或可搜，死者已矣吾何忧。\r\n后来诸生继前修，努力莫倦蓬莱游。"
        },
        {
            "title": "秋兴（三首）",
            "content": "西风振庭木，虚堂夜萧萧。\r\n搅衣起步月，归雁双飘飖。\r\n天地岂予独，知音不可招。\r\n冥心祈有合，怅望空云霄。¤"
        },
        {
            "title": "悼周镐",
            "content": "里巷三年六七坟，老年无泪哭交亲。\r\n数声愿借辽阳鹤，唤醒人间未死人。"
        },
        {
            "title": "故两广总制朱公归葬彬阳宪使陶公遣生员陈谏",
            "content": "铭旌前日别金台，故吏门生安在哉。\r\n黄叶孤村荆桂老，青山连骑越香来。\r\n人思旧德闻吹笛，乌避新阡下啄苔。\r\n欲了平生功德状，到时须打墓碑回。¤\r\n\r\n【注释】：【原题】：\r\n故两广总制朱公归葬彬阳宪使陶公遣生员陈谏往祭赋诗赠\r\n之（二首）"
        },
        {
            "title": "春日江村（二首）",
            "content": "草带篱腰绿，花簪石顶红。\r\n林园开昼景，莺燕语春风。\r\n山霭霏霏合，江流渺渺东。\r\n独来桥畔路，高拄过眉筇。"
        },
        {
            "title": "送李刘二生还江右用陶韵（二首）",
            "content": "夜闻桂树芳，晨起山鸟喧。\r\n客从远方来，历我阶西偏。\r\n手持诸侯书，征会在匡山。\r\n我愿结其人，遂往不复还。\r\n滞形宇宙内，俯仰独何言。¤"
        },
        {
            "title": "有怀世卿（四首）",
            "content": "时雨日夕来，郊原蔼新绿。\r\n白云被重崖，下映寒塘曲。\r\n情结竹上言，魂消井边躅。\r\n三年隔潇湘，书至不可读。¤"
        },
        {
            "title": "社西村（四首）",
            "content": "社西逢酒伴，埭北有花枝。\r\n讵识愚公意，聊回牧竖嬉。\r\n围棋松崦久，度马板桥迟。\r\n袖有葳蕤草，还家不告饥。"
        },
        {
            "title": "访客舟中",
            "content": "船中酒多少，船尾阁春沙。\r\n恰到溪穷处，山山枳壳花。"
        },
        {
            "title": "至陈冕家",
            "content": "远树晴堪数，孤云暝欲遮。\r\n自怜江海迹，能到友生家。\r\n落日明江色，轻风动麦花。\r\n相看吾鬓白，不必间年华。"
        },
        {
            "title": "秋江唤渡",
            "content": "何处渡头风浪喧，隔波仙景似桃源。\r\n瘦藤倦向人间去，唤得船来便上船。"
        },
        {
            "title": "邀马玄真用前韵",
            "content": "闲眠闲坐或闲行，身老溪云病亦轻。\r\n客至正当秋酿熟，船来莫待晚潮生。\r\n江山偶得三人对，风月还添一榻清。\r\n昨日书来张主事，头颅空讶老无成。"
        },
        {
            "title": "元旦试笔（二首）",
            "content": "天上风云庆会时，庙谟争遣草茅知。\r\n邻墙旋打娱宾酒，稚子齐歌乐岁诗。\r\n老去又逢新岁月，春来更有好花枝。\r\n晚风何处江楼笛，吹到东溟月上时。"
        },
        {
            "title": "悼彦昭",
            "content": "泪尽西风草木间，游魂暗逐《薤》歌残。\r\n千秋只有无情月，遍照松楸处处山。"
        },
        {
            "title": "元旦试笔（二首）",
            "content": "六载虚劳供奉恩，白头吾亦两朝臣。\r\n闾阎击壤今弘治，简册编年又戊申。\r\n日色小薰秾李昼，风光欲醉乳莺春。\r\n庐冈此景谁分付，也到江门不属人。¤"
        },
        {
            "title": "南归寄乡书（七首）",
            "content": "碧草东西埭，黄鹂远近山。\r\n岩春花气足，檐日鸟声闲。\r\n文字虚堆几，园林不设关。\r\n一条烟际路，朝往暮来还。¤"
        },
        {
            "title": "社中（四首）",
            "content": "桑林伐鼓酒如川，秋社钱多春社钱。\r\n尽道升平长官好，五风十雨更年年。"
        },
        {
            "title": "秋夕偶成明日乡试揭榜",
            "content": "缺月不满帘，南窗聊隐几。\r\n犹闻户外舂，断续秋风里。\r\n犬子试初毕，老妻浪惊喜。\r\n滔滔中夜心，四海皆名利。"
        },
        {
            "title": "宿云卧轩（三首）",
            "content": "不妨到处与人群，借宿山斋酒半曛。\r\n我得五龙传睡法，枕痕犹带华山云。"
        },
        {
            "title": "晚酌示藏用诸友（四首）",
            "content": "四人把手过龙溪，一路梅花了不迷。\r\n沧海月明三岛近，白龙天迥众山低。\r\n客携卷子抄诗草，儿上松枝挂酒提。\r\n尽日醉眠岩石上，莓苔茵厚不沾泥。¤"
        },
        {
            "title": "秋兴（三首）",
            "content": "盛时不得意，衰老徒伤悲。\r\n志士曷为尔，载籍多见之。\r\n翘首面昆仑，白龙有遗池。\r\n振衣一千仞，高咏秋风谁。¤"
        },
        {
            "title": "晚酌示藏用诸友（四首）",
            "content": "东溪牵犬过西溪，短屐冲烟步步迷。\r\n秋竹苔深人语静，古坛松冷鹤巢低。\r\n山花折去空盈把，春酒沽来不满提。\r\n笑把长竿弄江月，草间郭索尚蟠泥。¤"
        },
        {
            "title": "中秋拨闷（二首）",
            "content": "晚有悲秋意，秋来此夜分。\r\n可怜清夜酌，尽是白头人。\r\n紫盖终携病，朱陵愿卜坟。\r\n谁能天地外，别去觅乾坤。"
        },
        {
            "title": "藤蓑（二首）",
            "content": "一蓑费几藤，南冈砺朝斧。\r\n交加落翠蔓，制作类上古。\r\n吾闻大泽滨，羊裘动世祖。\r\n何如六尺蓑，灭迹芦花渚。\r\n举俗无与同，天随梦中语。\r\n今夜不须归，前溪正风雨。¤"
        },
        {
            "title": "南归寄乡书（七首）",
            "content": "江边逢野叟，叉手问官名。\r\n立雀黄牛近，衔鱼白鹭腥。\r\n西田余故宅，北崦多新茔。\r\n驻马斜阳外，凄然感废兴。¤"
        },
        {
            "title": "旌节亭瓦雀",
            "content": "瓦雀喜亭栖，丹青意自迷。\r\n雨余穿丽日，花底香泥。\r\n并语声全碎，追飞羽忽低。\r\n悠悠去缯缴，款款恋榱题。\r\n卵育非无地，儿群或引梯。\r\n惯行书案上，渐满井阑西。\r\n不羡雕笼养，真堪画卷携。\r\n由来亲白首，那更避青藜。\r\n狎久如私昵，喧多类滑稽。\r\n行藏非社燕，饮啄混家鸡。\r\n度岭千回歇，排风几寸跻。\r\n冥鸿于汝辈，沧海一涔蹄。"
        },
        {
            "title": "次庄定山清江杂兴韵",
            "content": "家学华山一觉眠，图书亦在枕头边。\r\n傍花随柳我寻句，剩水残山天赐年。\r\n竹径傍通沽酒市，桃花乱点钓鱼船。\r\n平生我爱孙思邈，自古高人方又圆。"
        },
        {
            "title": "秋坐碧玉楼偶成",
            "content": "造次中秋过，商量九日来。\r\n诗将秋景澹，菊共老人开。\r\n时节陶潜醉，江山宋玉哀。\r\n平生沧海意，不受白鸥猜。"
        },
        {
            "title": "得世卿永兴书",
            "content": "山堂见月自钩帘，一榻秋光中酒眠。\r\n何处博舟来岳下，晚摇山影过湘川。"
        },
        {
            "title": "喜晴",
            "content": "西林收雨鹁鸠灵，卷被开窗对晓晴。\r\n风日醉花花醉鸟，竹门啼过两三声。"
        },
        {
            "title": "初晴",
            "content": "初晴楼上燕飞飞，楼下歌人白苎衣。\r\n一曲未终花落去，满林啼鸟送春归。"
        },
        {
            "title": "南归寄乡书（七首）",
            "content": "山童呼犬出，狂走信诸孙。\r\n乳鸭争嬉水，寒牛不出村。\r\n墟烟浮竹杪，田水到桑根。\r\n邻叟欣相遇，笑谈忘日曛。"
        },
        {
            "title": "林张何诸生先后过访既而别去",
            "content": "春水江门一叶舟，几人来此看垂钩。\r\n浮云一散无踪迹，飞尽桃花江水流。"
        },
        {
            "title": "谒邓家山墓",
            "content": "掷谷莺声向此沉，绕坟春色为谁深。\r\n纸钱灰冷桐花落，已被愁风卷到心。"
        },
        {
            "title": "次韵秋兴感事寄东所",
            "content": "醉眠山影里，恨不与君同。\r\n松下泉来冷，鸡鸣日过中。\r\n就床梳白发，开户纳清风。\r\n起视沧溟暮，孤鸿没远空。"
        },
        {
            "title": "悼陈冕",
            "content": "不饮亦狂饮亦狂，醒中说梦醉中忘。\r\n乾坤早晚蜉蝣化，不是芙蓉不耐霜。"
        },
        {
            "title": "南归寄乡书（七首）",
            "content": "居士旧茅斋，萧然倚玉台。\r\n独寻寺里去，每倒日西回。\r\n鱼跃水萍破，风推岩户开。\r\n小桥残板在，长讶有人来。¤"
        },
        {
            "title": "四月",
            "content": "四月阴晴里，山花落渐稀。\r\n雨声寒月桂，日色暖酴醾。\r\n病起初持酒，春归尚掩扉。\r\n午风吹蛱蝶，低逐乳禽飞。"
        },
        {
            "title": "南归寄乡书（七首）",
            "content": "自爱愚公谷，谁过野老家。\r\n时依当户竹，闲数上墙花。\r\n鸟立溪槎静，牛争崦路斜。\r\n怀中娇小女，学语解呼爷。¤"
        },
        {
            "title": "社西村（四首）",
            "content": "社主对诸阡，居庐散百烟。\r\n共来乡社会，同乐帝尧年。\r\n折花潮没屐，吹笛月随船。\r\n偶寻社西去，又赋社西篇。¤"
        },
        {
            "title": "社中（四首）",
            "content": "社屋新成燕子来，山丹未落野棠开。\r\n三三两两儿童戏，弄水扳花日几回。"
        },
        {
            "title": "荼跼花开有怀同赏",
            "content": "看花何处发孤吟，墙角荼跼又破金。\r\n紫艳照人今日态，香风吹梦隔年心。\r\n多情酒伴来何晚，得意游蜂入每深。\r\n病起南窗坐终日，独怜涓滴未成斟。"
        },
        {
            "title": "冬夜",
            "content": "长夜气始凄，木绵被重裘。\r\n端坐思古人，寒灯耿悠悠。\r\n是时病初间，背汗仍未收。\r\n学业坐妨夺，田芜废锄耰。\r\n高堂有老亲，遍身无完?。\r\n丈夫庇四海，而以俯仰忧。\r\n口腹非所营，水菽吾当求。\r\n明旦理黄犊，进我南冈舟。"
        },
        {
            "title": "春阴偶作寄定山",
            "content": "浩浩川流疾，冥冥岭树阴。\r\n共怜春错莫，更觉老侵寻。\r\n宿雨衰花气，朝阳绝鸟吟。\r\n谁能尽天道，俯仰此怀深。"
        },
        {
            "title": "和陶饮酒",
            "content": "木犀冷于菊，更后十日开。\r\n清风吹芳香，芳香袭人怀。\r\n千回咽入腹，五内无一乖。\r\n虽靡鸾凤吟，亦有鹪鹩栖。\r\n昔者东篱饮，百榼醉如泥。\r\n那知此日花，复与此酒谐。\r\n一曲尽一杯，酩酊花间迷。\r\n赤脚步明月，酒尽吾当回。"
        },
        {
            "title": "故两广总制朱公归葬彬阳宪使陶公遣生员陈谏",
            "content": "黄金谁问买端溪，羊祜残碑我解题。\r\n一饭可忘公吐握，千秋遗爱广东西。\r\n寒泷急雨飞涛恶，夜峡啼猿哭月低。\r\n不为高堂兼卧病，天涯絮酒肯教携。\r\n\r\n【注释】：【原题】：\r\n故两广总制朱公归葬彬阳宪使陶公遣生员陈谏往祭赋诗赠\r\n之（二首）"
        },
        {
            "title": "有怀世卿（四首）",
            "content": "伏枕庐山下，春怀惨不舒。\r\n哀弦久去耳，风韵今何如。\r\n灼灼花自媚，嘤嘤鸟相娱。\r\n高台夕流盼，古道行人疏。¤"
        },
        {
            "title": "题新村书斋壁（二首）",
            "content": "茅栋依岩静，柴门洗竹通。\r\n桑榆巷南北，烟火埭西东。\r\n一径渔樵入，孤村井臼同。\r\n邻家得美酒，吹笛月明中。"
        },
        {
            "title": "中秋拨闷（二首）",
            "content": "疏星围碧玉，秋气正平分。\r\n共持今夕酒，又减去年人。\r\n白发来千丈，青山忽数坟。\r\n年光付流水，万物信乾坤。¤"
        },
        {
            "title": "和陶归田园（三首）",
            "content": "高人谢名利，良马罢羁鞅。\r\n归耕吾岂羞，贪得而妄想。\r\n今年秋又熟，欢呼负禾往。\r\n商量大作社，连村集少长。\r\n但忧村酒少，不充侬量广。\r\n醉即拍手歌，东西卧林莽。¤"
        },
        {
            "title": "南归寄乡书（七首）",
            "content": "家在桃源里，龙溪是假名。\r\n蕉衫溪女窄，木屐市郎轻。\r\n生酒鲟鱼脍，边炉蚬子羹。\r\n行窝堪处处，只少邵先生。¤"
        },
        {
            "title": "古耶道中有怀",
            "content": "翠烟浮垅麦初齐，社树青青独鸟啼。\r\n何处相思不相见，木绵花下水门西。"
        },
        {
            "title": "晚酌示藏用诸友（四首）",
            "content": "何处氤氲到此溪，香林高树望中迷。\r\n瘦藤拄月秋山远，破褐随风晚袖低。\r\n庐阜亦开新洞府，玉台还是古招提。\r\n黄柑白酒谁宾主，不放今朝醉似泥。¤"
        },
        {
            "title": "六十一自寿",
            "content": "世间甲子是何年，母鬓双皤子亦然。\r\n十数曾孙罗膝下，两三杯酒笑灯前。\r\n寻僧野寺花迷路，吹笛江门月满船。\r\n圣主万年歌不足，黄河清了凤翩跹。"
        },
        {
            "title": "藤蓑（二首）",
            "content": "新蓑藤叶青，旧蓑藤叶白。\r\n新故理则然，胡为浪欣戚。\r\n扁西舟浦口，坐望南山石。\r\n东风吹新蓑，浩荡沧溟黑。\r\n须臾月东上，万里天一碧。\r\n安得同心人，婆娑共今夕。"
        },
        {
            "title": "梅花下感事",
            "content": "桃李村村待发蒙，孤芳憔悴不成丛。\r\n天涯一寸肠如结，吹断江城晓角风。"
        },
        {
            "title": "饮酒",
            "content": "君莫停杯我为歌，我今忘我是谁何。\r\n避人懒弄船头笛，对影非无月下蓑。\r\n庐阜春云眠华岳，江门秋水钓银河。\r\n竹弓挽住闲人手，渐觉年来射鸭多。"
        },
        {
            "title": "寄马默斋",
            "content": "倒载轻軿驾，徒行谢众扶。\r\n无钱欺老社，失策问长须。\r\n山雨酴醾弱，林风枳壳疏。\r\n待君君不至，春尽又何如。"
        },
        {
            "title": "闻方伯彭公荐剡",
            "content": "当时尊孔孟，用世必诗书。\r\n夫我何为者，先生非过与。\r\n长歌扶晚醉，短发向秋疏。\r\n坐惜篱前水，持竿试钓鱼。"
        },
        {
            "title": "感事",
            "content": "平生交态如兄弟，此日悲歌闻路人。\r\n欲寄秋风两行字，九原无雁独怜君。"
        },
        {
            "title": "秋兴（三首）",
            "content": "海上有一士，来往不知年。\r\n或就胥靡饭，或投上方眠。\r\n游处各有徒，孰谓世情然。\r\n饮酒不在醉，弄琴本无弦。\r\n借问子为谁，得非鲁仲连。"
        },
        {
            "title": "春中杂诗",
            "content": "小雨如丝落晚风，东君无意驻残红。\r\n野人不是伤春客，春在野人杯酒中。"
        }
    ]
}