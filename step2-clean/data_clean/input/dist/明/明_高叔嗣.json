{
    "dynasty": "明",
    "author": "高叔嗣",
    "intro": "",
    "items": [
        {
            "title": "文水县驿壁读王司仆德徵诗因和其韵",
            "content": "长涂无骥足，短发有渔舟。\r\n感叹如同日，羁牵自去秋。\r\n寒灯知客意，鸣柝乱人愁。\r\n屏上山川记，何因认汴州。"
        },
        {
            "title": "再过紫岩寺",
            "content": "受事方从北，持车还向西。\r\n青林含日影，赤坂造天倪。\r\n宦味同鸡肋，官程任马蹄。\r\n苍崖摩遍认，随岁几行题。"
        },
        {
            "title": "驾出",
            "content": "帝出南郊日，言观黄屋尊。\r\n选神役风伯，徙乐具《云门》。\r\n驰道青阳丽，斋宫紫气屯。\r\n九朝祠礼秘，归待从臣论。"
        },
        {
            "title": "行至车骑关河南界尽处与亲知别",
            "content": "山河未可尽，行处与春长。\r\n驿路沙俱白，关门柳欲黄。\r\n亲知还自反，离别各相望。\r\n且缓征车发，中心恋故乡。"
        },
        {
            "title": "晚出都门登寺閤",
            "content": "柳叶桃花雨夜干，今年寒食在长安。\r\n淹留不为依双树，蹭蹬合应笑一官。\r\n行出都门常日暮，到来客舍已春阑。\r\n芳菲满眼心无奈，祇上毗卢閤上看。"
        },
        {
            "title": "送陈永和钧改官之真定学曩府君教处",
            "content": "厌事尝疑抛县印，之官又见向儒宫。\r\n城临沱水新桥在，路绕恒山旧驿通。\r\n乍到士人应认姓，试询父客几成翁。\r\n经中更废蓼莪讲，坐处青毡恨颇同。"
        },
        {
            "title": "十一月朔孝义道",
            "content": "山城风物岁将阑，行县初因问俗安。\r\n授历漫惊违一载，趋朝尚记逐千官。\r\n烟钟动阙天微曙，火树熏庭夜不寒。\r\n久忝恩私今始悟，簿书催急驿程难。"
        },
        {
            "title": "生日",
            "content": "年往望空除，时来循虚至。\r\n明两无留晷，吹万有逸气。\r\n我行淹一周，辰适再值。\r\n束发岁更七，算齿纪将二。\r\n少怀沧洲心，壮损青霞志。\r\n淮禽终异化，魏瓠始同弃。\r\n五游存予欢，三费亡吾忌。\r\n达生庶不疚，乘流随所寄。"
        },
        {
            "title": "灵石山行",
            "content": "长路天俱远，高山日易昏。\r\n强余疲马意，垂首恋君恩。"
        },
        {
            "title": "吕潭境",
            "content": "连山望不极，况复楚云长。\r\n万树含春色，孤村带夕阳。\r\n解鞍当古戍，投袂及空堂。\r\n去国日方远，怀君意敢忘。"
        },
        {
            "title": "移树道上",
            "content": "春园就芜秽，杂树生蒙密。\r\n不知雨露功，长养何多术。\r\n娑婆使人怜，斩伐终余恤。\r\n乘时聊徙植，于以托吾室。\r\n交生两相当，列映直如一。\r\n转令门巷新，遂放鸡豚出。\r\n修修原上风，团团村边日。\r\n纷吾本蹇劣，兼尔抱忧疾。\r\n敢学成都桑，而谋荆州橘。\r\n愿及垂阴成，初志傥此毕。"
        },
        {
            "title": "秋情",
            "content": "凉风吹庭树，萧然已暮秋。\r\n岁运空云往，客行胡久留。\r\n良时每易失，微志果难求。\r\n余光傥可积，但恐成山丘。"
        },
        {
            "title": "和汝南见过",
            "content": "晚日留仙辔，凉风劝客尊。\r\n偶然击筑伴，依旧抱关门。\r\n树落千重叶，蓬吹万里根。\r\n病身一如此，谁念在孤村。"
        },
        {
            "title": "晚步",
            "content": "出门还自笑，复此欲谁亲。\r\n惆怅村头树，归来路口人。\r\n风声兼乱叶，日气抱游尘。\r\n岂不躬耕苦，东看是有莘。"
        },
        {
            "title": "春日行",
            "content": "大堤花欲然，芳郊草不歇。\r\n冶服谁家子，良辰争驰突。\r\n宝剑本侯家，金鞭自侠窟。\r\n共矜百金装，相夸千里骨。\r\n云散欢未终，月明还城阙。\r\n朱门徒御稀，青楼歌管发。\r\n倡女尽朱唇，贵主俱鬒发。\r\n衣向车中更，烛从坐上没。\r\n谁论墙东生，白面羞干谒。"
        },
        {
            "title": "归途大名晚行",
            "content": "客心冀早安，川涂争晚涉。\r\n水宿阻风湍，宵行问舟楫。\r\n时见远村明，月出荒城堞。\r\n良时余幸遭，青琐官常摄。\r\n已多绛灌毁，而无金张业。\r\n来往路将疲，出入心独怯。\r\n夜梦守旧闾，劳怀先已惬。\r\n\r\n【注释】：【注释】：\r\n（晋阳稿《自叙》曰：“嘉靖癸巳，余始出为山西参政。\r\n春去都，繇漕河溯汳归，上苏门山，以其秋杪乃履官。属\r\n岁饥，奉役往来辽、沁、汾、潞之间，无宁日。逾年冬，\r\n朝京师。其明年归，复自汳入晋，轨辙所临殆遍焉，亡不\r\n再至者。复逾年，乃转为湖广按察使，可谓久矣。余本农\r\n夫，每造山田林壑，蓄志所感，慨然太息，归心萌作，发\r\n为篇咏。又多戎马边陲之警，其诗率著于驿壁，吏从旁书\r\n之，都为一卷，略无去取，观之可以考岁月动定所繇。自\r\n余之出，友朋亡省记余在山西者，纵记之，岂复知其劳且\r\n久者乎？虽余亦且忘其久，何则？居间亡事，优游暇豫，\r\n则视日舒长，今卒卒簿书，朝也疲于应事，夕则偃卧于室\r\n，扰扰不知梦所之，少暇不过玩日自解，如此而岂复知时\r\n久速耶？夫吾且忘我，而又谁之求。取观所作篇，恍不自\r\n忆。虽然，苟书是以视同游，庶尝有省记余者。诗凡九十\r\n首。是岁丁酉仲夏望日。”）"
        },
        {
            "title": "初去都夜",
            "content": "泛舟当日落，解佩及春归。\r\n病比相如是，情方叔夜非。\r\n暖云蒸海气，残月吐洲晖。\r\n今夕孤怀客，谁云伴少微。\r\n\r\n【注释】：【注释】：\r\n（《读书园稿·自叙》曰：“《老子》有言：‘知我者希\r\n则我贵。’夫人不期于世之知，而何较贵贱邪？余素弗攻\r\n于辞，戊子以吏部郎中谢病归于家，开封当郡县孔道，应\r\n接称烦，余于是徙之城东田中，依旧庐稍葺治以居。家贫\r\n，遂力农事，月裁三四至城而已。当是时，李空同先生方\r\n盛，邑子之属出其门，撰为文辞，模放古人，若宋苏轼、\r\n唐韩愈薄不为也。余私心不能无慨慕，时时窃撰一二篇。\r\n庚寅岁，所著独多。逾年，余既上京师，斯事乃罢。夫本\r\n非所长，而强力慕之，度必取袴于众，然其篇笥中。甲午\r\n，余分守冀南，将按县。晚出文水、方初冬，新雨已，车\r\n行村虚，景色如故园，余恍然太息。其夕宿汾州，烧烛披\r\n取笥中诗，事历历在目，低回久之，夜不能寐，非特感于\r\n诗也。曩者不能取容，故退而耕于野，丘园之乐，使人忘\r\n老。而余不自持，复日苟焉干禄，淟于今，犯诗人胡颜之\r\n诟，其知于人也盖希矣。然则余岂贵邪？老子之言明其玩\r\n世也已。”）"
        },
        {
            "title": "汉江春日",
            "content": "汉皋微雨点人衣，江路南冲雁北归。\r\n寓目不堪愁远涉，投身方自愧高飞。\r\n缆牵蘅杜多春气，船泊云霞变夕晖。\r\n未许笠蓑同楚父，来逃荣禄守渔矶。\r\n轶 稿"
        },
        {
            "title": "再次权店",
            "content": "摄官强四月，被役乃三来。\r\n把炬寻山路，传餐就水隈。\r\n忧荒早头白，忍事竟心灰。\r\n客姓途人记，官程驿吏催。\r\n梁园即此路，何恋不南回。"
        },
        {
            "title": "被言后作",
            "content": "高材多负忧，洁身易招累。\r\n余生本顽疏，何取当年忌。\r\n守官郎署间，恒若临高坠。\r\n分过每自惊，名微久知愧。\r\n中岁反故丘，三载甘斥弃。\r\n秉操苟不坚，出处成二致。\r\n复此还京邑，长路果颠踬。\r\n赫赫明圣朝，贤俊骈足次。\r\n悬爵待天庭，但非通时器。\r\n人言敢谁尤，默默伤夙志。"
        },
        {
            "title": "再调考功作",
            "content": "引疾三上书，微愿不克谐。\r\n徙官复在兹，心迹一何乖。\r\n轩裳日待旦，阊阖凌云排。\r\n入属金马籍，出与群龙偕。\r\n积贱讵有基，履荣诚无阶。\r\n但惜平生节，逾久浸沉埋。\r\n既妨来者途，谁明去矣怀。\r\n鸟迷思故林，水落存旧涯。\r\n唯当寻素业，归卧守荆柴。"
        },
        {
            "title": "三月二日交城大雪",
            "content": "建辰开此月，上巳预今朝。\r\n柳絮寒应未，雪花晚故飘。\r\n轻盈对山榭，点缀爱芳条。\r\n若伴边愁客，经春总不消。"
        },
        {
            "title": "秋郊雨后",
            "content": "空阔容秋望，虚徐步晚曛。\r\n夷门新夜雨，太室半晴云。\r\n犊放前王地，身野闲客群。\r\n鸟来幽兴惬，谁语遣相闻。"
        },
        {
            "title": "晓出前林",
            "content": "理栉听鸣禽，搴帷望朝旭。\r\n快然登前林，烟芳纷满瞩。\r\n秋晴带余阴，夜雨生新绿。\r\n道胜绝纷华，情惬关幽独。\r\n在天羡白云，凌风慕黄鹄。\r\n赏心久已违，感此劳中曲。"
        },
        {
            "title": "逢李淮安",
            "content": "怅别各千里，忽逢指寸心。\r\n明镫不自意，故国乃相寻。\r\n寒馆鸣秋雨，高城结暮阴。\r\n胡为畴昔愿，江海尚如今。"
        },
        {
            "title": "量移湖南用文谷韵",
            "content": "岁暮边隅客，归来见此身。\r\n马蹄穿欲尽，虎穴到为邻。\r\n漳水经涂旧，湘潭去路新。\r\n我生岂断梗，逐处任飘沦。"
        },
        {
            "title": "题东门壁",
            "content": "试走夷门道，徘徊念此身。\r\n抱关空有客，虚左竟何人。"
        },
        {
            "title": "阳曲湾作二首",
            "content": "闲庭芳草日分长，疏雨高槐夏转凉。\r\n一片乡心千里目，青山无数晚苍苍。"
        },
        {
            "title": "毗卢閤上同伍畴中诸公西望",
            "content": "客来常一上，对此西山平。\r\n向夕檐楹立，凭空閤道行。\r\n杨花飞暮野，雨色动春城。\r\n却恋同携手，都忘羁旅情。"
        },
        {
            "title": "病起偶题",
            "content": "空斋晨起坐，欢游罢不适。\r\n微雨东方来，阴霭倏终夕。\r\n久卧不知春，茫然怨行役。\r\n故园芳草色，惆怅今如积。"
        },
        {
            "title": "夏夜同袁德延骑出宿村家",
            "content": "景落息炎氛，轻策稍相试。\r\n微风送林木，皓月临平地。\r\n路远忘前期，情惬随所至。\r\n田父止我宿，茅屋劝客醉。\r\n起步叩天空，仰对明星次。\r\n一贪鸡黍筵，三叹前贤意。\r\n轩冕愁束缚，江海伤憔悴。\r\n且愿为老农，敢谓辞高位。\r\n明发返故墟，努力看身事。"
        },
        {
            "title": "春夕同李考功道旧",
            "content": "下马春庭夕，明灯夜雨深。\r\n人多新岁感，日有故园心。\r\n磨灭名题柱，凄凉卖赋金。\r\n十年同省旧，谁念各如今。"
        },
        {
            "title": "酬左舜齐林中冬夕见寄之作（二首）",
            "content": "携手自京都，归心乃畴昔。\r\n岂不恋明恩，久持金门戟。\r\n今日故园身，残岁空堂夕。\r\n含情亦何言，尘耒挂东壁。"
        },
        {
            "title": "寄亳州薛考功",
            "content": "少年不识字，持戟仕金门。\r\n万事蹉跎岂自料，一官憔悴与谁言。\r\n上书昨日辞天子，还从阙下归田里。\r\n束缚始自重为人，激昂尚欲酬知己。\r\n不悟名轻世果然，翻嫌计晚身如此。\r\n便尔深林学遁栖，家贫那免伏耕犁。\r\n腰镰暮向夷门北，倚仗朝过莘野西。\r\n伐木手营一茅宇，披榛力灌几药畦。\r\n箧中笔砚无时把，肘后诗书坐懒题。\r\n往往顽痴众所疑，悠悠端合困明时。\r\n闻君解语五千字，宅畔仙窟定所知。\r\n此日低头应笑我，平时开口却为谁？"
        },
        {
            "title": "至苏门山",
            "content": "空山暑气少，临水夏云多。\r\n照影人将老，愁心在夕波。"
        },
        {
            "title": "少年行",
            "content": "死士结剑客，生年藏博徒。\r\n里中夷门监，墙外酒家胡。\r\n有时事府主，无使击匈奴。\r\n虎颈一侯印，猿臂两雕弧。\r\n誓使名王侍，羞闻边吏诛。\r\n长驱随汗马，转斗出飞狐。\r\n蒲类遂破灭，莎居不支吾。\r\n甲第起北阙，蛮邸开东都。\r\n岂学骠姚将，椒房仗子夫。"
        },
        {
            "title": "偶题",
            "content": "久为南亩客，况此北窗时。\r\n翻笑陶元亮，应多归去辞。\r\n凉风昨夜起，残雨夕阳移。\r\n坐卧身无事，茫然生远思。"
        },
        {
            "title": "东郊雨中柬士量",
            "content": "闲居甘绝迹，疏雨对芳原。\r\n念欲开青眼，谁还共绿尊。\r\n林烟旁舍午，野色远村昏。\r\n自笑平生意，无人空闭门。"
        },
        {
            "title": "星轺驿雨中别林八南还",
            "content": "驿外阴云合，窗中宿雨含。\r\n深岩龙自斗，险路马能谙。\r\n短发星星甚，长愁日日堪。\r\n休将南望泪，归傍二亲谈。"
        },
        {
            "title": "送别永之",
            "content": "怜君方迁戍，况我婴愁疾。\r\n一别若流云，相从竟何日。\r\n生平托交游，弱冠弄篇帙。\r\n书愿藏名山，功期铭石室。\r\n安知事不就，跌宕情如一。\r\n已矣复谁陈，今亦反蓬荜。"
        },
        {
            "title": "子脩侍御见过时谢病",
            "content": "郊扉临巨壑，野日照晴空。\r\n柳色春衣上，波光晓镜中。\r\n当轩留驷马，出户倚双童。\r\n欲问朝簪懒，人今卧病同。"
        },
        {
            "title": "送别德兆武选放归",
            "content": "燕郊秋已甚，木叶乱纷纷。\r\n失路还为客，他乡独送君。\r\n罢归时共惜，弃置古常闻。\r\n莫作空山卧，令人望白云。"
        },
        {
            "title": "送皇甫博士重补曲周",
            "content": "辞邑初耽寂，攻诗每晏居。\r\n贫家满坐客，闭户一床书。\r\n襆被情何忝，腰章意已疏。\r\n问君趋府处，高兴复何如。"
        },
        {
            "title": "东原晚望答李鸿渐",
            "content": "东原晚望草烟齐，久卧无心出路迷。\r\n闲立秋风看木落，独行斜日听乌啼。\r\n一官已谢於陵后，百亩才开莘野西。\r\n此地故人应念我，逢人昨有数行题。"
        },
        {
            "title": "岁暮答许武部廷议怀归",
            "content": "掩閤日愁晚，他乡岁已深。\r\n未能逃世网，岂是恋朝簪。\r\n以我不如意，怜君同此心。\r\n故园春事及，归路傥相寻。"
        },
        {
            "title": "沁州张源铺",
            "content": "去国三年意，还家此日心。\r\n天寒客路永，日暮众山深。\r\n沙塞人偏老，风霜马不禁。\r\n如何更万里，投迹楚江阴。\r\n入楚稿"
        },
        {
            "title": "雨后柏井同方体易",
            "content": "疏馆余晴片日晖，阴移高树晚凉微。\r\n自窥水槛人将老，转念山扉客未归。\r\n天畔绿虹临户映，风回白雨过村稀。\r\n荒庭一醉拚君共，呼取村醪兴莫违。"
        },
        {
            "title": "褫亭闻边事用壁间李川甫韵川甫大梁人",
            "content": "北来烽火震边州，春兴无聊客鬓秋。\r\n得丧此身真是马，姓名与世任为牛。\r\n晴天乱雪吹空壑，落日黄云暗道周。\r\n但有乡心随处似，题诗人满驿前楼。"
        },
        {
            "title": "太安阻雨有怀都下诸友",
            "content": "苍苍云木变川原，黯黯客愁独掩门。\r\n卧听远舂白日静，起看阴壁绿苔繁。\r\n官名薄劣惭新侣，郎署迟回念旧恩。\r\n强欲题诗报同舍，便应投劾去乡园。"
        },
        {
            "title": "友人设饮病不赴",
            "content": "荒村犹病卧，空愧故交深。\r\n复有高堂宴，无如伏枕心。\r\n寒郊悬日影，平楚带秋阴。\r\n向夕东城望，宁知伫立吟。"
        },
        {
            "title": "与客集和氏园",
            "content": "惟君游每接，自余居多暇。\r\n留连上客筵，款曲中园驾。\r\n赋诗芳泉侧，举爵茂阴下。\r\n放心安知忧，携手不能罢。\r\n日气淡将夕，云影垂方夏。\r\n为农信可欢，世自薄躬稼。"
        },
        {
            "title": "霍开府载酒见过",
            "content": "列坐青郊映，容门画戟雄。\r\n晴原猎骑外，春草舞筵中。\r\n玉珮邀皆至，金尊狎与同。\r\n无将灌园意，错讶楚三公。"
        },
        {
            "title": "岁暮作",
            "content": "旦夕兹岁改，萧条旅思多。\r\n云物媚晴宇，气候属妍和。\r\n峥嵘新阳至，故景实蹉跎。\r\n感时岂不怀，二纪倏焉过。\r\n栖身惭择木，望道叹伐柯。\r\n如匏吾自系，匪玉孰为磨。\r\n有发日就长，心短独若何。\r\n但云毕夙志，唯力岂知他。"
        },
        {
            "title": "送别萧司勋",
            "content": "柴门夜语罢，惆怅出前林。\r\n晓日孤村映，秋风落木深。\r\n别来生白发，归去换思心。\r\n还复茅檐下，朝朝鸟雀吟。"
        },
        {
            "title": "简袁永之狱中",
            "content": "本同江海人，俱为轩冕误。\r\n子抱无妄忧，余有多言惧。\r\n昔来始青阳，今此已白露。\r\n岂乏速进阶，苟得非余慕。\r\n罪至欲何言，直以愚慵故。\r\n众女竞中闺，独退反成怒。\r\n追诵古时人，蒙冤谁能诉。\r\n皇心肯照微，与子齐归路。"
        },
        {
            "title": "南关晚行",
            "content": "笳声入晚不堪闻，驿路山腰向此分。\r\n洞壑空濛秋雨雪，岩崖突兀石生云。\r\n愁心胡马方频入，寓目冥鸿定几群。\r\n归兴转从今日尽，将因沙塞著微勋。"
        },
        {
            "title": "阳曲湾作二首",
            "content": "胡天杳杳夏吹风，凉雨濛濛夜已空。\r\n梦入梁园樵采路，觉来身在戍楼中。"
        },
        {
            "title": "秋夕忆兄",
            "content": "一树秋风落渐多，高天窥鸟莫双过。\r\n欲将远字愁难送，正把新诗闷自歌。\r\n云外楚山移使节，雨中梁苑对耕蓑。\r\n柴门此日谁怜病，情极湘江万里波。"
        },
        {
            "title": "元日同谷子延赋",
            "content": "雄都盛宾客，车马争驰骛。\r\n芳辰启初年，宴饮多所务。\r\n不知灌园身，何为迷方误。\r\n郊馆抗空壑，山扉启峻路。\r\n良朋平生欢，就我今朝步。\r\n城因并舍登，径为穿林度。\r\n微阴原上明，片日云中露。\r\n青霞照深池，白雪停幽树。\r\n共贪岁欲新，不厌日旋暮。\r\n农田方在兹，君岂数能顾。"
        },
        {
            "title": "奉酬姜侍御见赠之韵",
            "content": "探奇曾禹穴，能赋岂天台。\r\n长自羞知己，徒言谢上材。\r\n忧加年近老，名在毁重来。\r\n欲去犹增恋，归心寄草莱。"
        },
        {
            "title": "九日登城楼宋故都门",
            "content": "佳节倚秋城，朋曹晚相逐。\r\n窃怜坎廪心，暂寓登临目。\r\n日落故乡杯，霜寒游子服。\r\n百里览山河，千年看陵谷。\r\n生欣盛时康，追叹亡王促。\r\n帝功颓九五，霸气消百六。\r\n犹能识宫观，但见登樵牧。\r\n纵酒在高楼，悲歌对乔木。\r\n身同司马病，怀异步兵哭。\r\n举头望长天，万里来鸿鹄。\r\n默寻阶除降，独去归茅屋。"
        },
        {
            "title": "至日晋府拜朝同曹仲礼",
            "content": "王庭肃穆映朝晖，圭景才长暖力微。\r\n此日预沾新岁酒，同时应认旧朝衣。\r\n暂开宫殿陪仙仗，端望云霄拜帝闱。\r\n不到边城时作吏，向来恩遇未知稀。"
        },
        {
            "title": "雨后有怀子延",
            "content": "骤雨新秋晚，微晴墟落间。\r\n悠然抱藜杖，率尔倚柴关。\r\n空壑才容水，流云故满山。\r\n遥知城市里，应羡此身闲。"
        },
        {
            "title": "晓起",
            "content": "惆怅空堂晓，萧条秋气阴。\r\n悬窗对疏雨，落叶满重林。\r\n长往怀仙事，端居养道心。\r\n谁知岁复晚，高志莫能寻。"
        },
        {
            "title": "权店晚行",
            "content": "孤城吹角罢黄昏，归马萧萧向驿门。\r\n衰柳更添霜后色，残流初耗雨余痕。\r\n求田未果青山愿，出守仍衔紫禁恩。\r\n转入乱峰行不进，投身空馆寂无言。"
        },
        {
            "title": "送管平田先生颁封秦府归省",
            "content": "五等周分国，三王汉世家。\r\n日闻敦帝族，时见遣皇华。\r\n剪土仍鹑首，疏邦自犬牙。\r\n秦关通使节，灞水渡征车。\r\n过邑恩难屡，堂登礼更嘉。\r\n何如北山客，行役动长嗟。"
        },
        {
            "title": "寄忆茂钦员外",
            "content": "闲居已可欢，况复乘嘉月。\r\n山莺日自鸣，园树皆争发。\r\n出从草际归，行傍村头歇。\r\n临流或嗽齿，倚仗乃散发。\r\n此时正忆汝，振珮趋丹阙。"
        },
        {
            "title": "次韵田水南见过之作",
            "content": "夜雪连穷巷，朝来片日晖。\r\n故人停驷马，问我掩双扉。\r\n自出知谁是，相看能尔稀。\r\n家僮酿酒熟，猎伴射禽归。\r\n草具成宾馔，木绵对客衣。\r\n岁寒心不浅，日暮意难违。\r\n客兴催花发，农功候鸟飞。\r\n期君前浦泮，预指钓鱼矶。"
        },
        {
            "title": "壬辰生子",
            "content": "客贺当长至，渠生履岁和。\r\n更衣起自庆，醉酒坐同歌。\r\n身世浮沉甚，田园芜秽多。\r\n吾今只若此，知尔复如何。"
        },
        {
            "title": "酬蔚士量见过",
            "content": "勿以归来早，其如疾病何。\r\n朝朝故园里，寂寂古城阿。\r\n自入深林牧，闲当大道歌。\r\n知非蒋生径，求仲尔来过。"
        },
        {
            "title": "定州道",
            "content": "夹岸新杨映广津，客行无绪独愁人。\r\n故园亦有千头树，二月中旬汳水滨。"
        },
        {
            "title": "得张子家书",
            "content": "晚日照余晴，荒亭暗复明。\r\n归云度深树，飞雨过高城。\r\n蹇劣惭当代，栖迟笑此生。\r\n空持一书札，长叹故人情。"
        },
        {
            "title": "斋居偶题",
            "content": "自免知何病，重来尚此身。\r\n愁多长畏客，官拙竟随人。\r\n日销空庭印，风添满儿尘。\r\n山田薄亦好，不去岂关贫。"
        },
        {
            "title": "送别家兄张掖门时谪开州",
            "content": "垂泣一相送，临途无限情。\r\n功名何物是，流落此心惊。\r\n梦里窥乡树，愁边滞帝城。\r\n终朝谁复语，犹去恋尘缨。"
        },
        {
            "title": "交城县壁",
            "content": "汲黯匡君意，颜延出守情。\r\n凭高无处语，寒日下孤城。"
        },
        {
            "title": "酬左舜齐林中冬夕见寄之作（二首）",
            "content": "霜叶落渐空，暝鸟飞俱罢。\r\n出门岁已阑，倚树人方暇。\r\n映月眺烟郊，了自见茅舍。\r\n下有饭牛朋，商歌满初夜。¤"
        },
        {
            "title": "避雨五巉山",
            "content": "鸣雨断还续，连山下复高。\r\n疏慵元自惯，登顿为谁劳。\r\n问馆投身促，防崖著足牢。\r\n客程怜若此，终念反林皋。"
        },
        {
            "title": "晚趋忻口",
            "content": "云峰聊极目，立马独愁心。\r\n岂直关山远，其如雨雪深。\r\n笳声先入夜，边气迥生阴。\r\n畴昔长征意，蹉跎力不禁。"
        },
        {
            "title": "与客游宋戴楼城门九老泉上",
            "content": "草郤相携处，田家水郭间。\r\n林风动衣带，泉色照容颜。\r\n软草留堪坐，芳花折与还。\r\n春城一散罢，车马更难攀。"
        },
        {
            "title": "襄县城东即事",
            "content": "春晴汝岸曲，夜雨襄祠东。\r\n日出冥濛雾，天垂断续虹。\r\n关梁临水闭，驰道与山通。\r\n旦夕龙舆度，千城望幸中。"
        },
        {
            "title": "宿香山僧房",
            "content": "遽愁春草歇，驱马春山中。\r\n夜宿香深处，闲谭梦复同。\r\n风生近谷满，月照前湖空。\r\n明日西行去，回望此寺东。"
        },
        {
            "title": "至日省中",
            "content": "惯逐官僚后，欣逢郊礼嘉。\r\n蒙恩赐冬假，拜手庆年华。\r\n暂亦休朝马，闲唯待暮鸦。\r\n人言郎署好，毕竟未如家。"
        },
        {
            "title": "观游人",
            "content": "大道通游游，倾邑出车马。\r\n玉管移高堂，金鞭临旷野。\r\n尽踏芳草中，时歌花树下。\r\n浩荡春思盈，留连莫愁写。\r\n回看岩石间，憔悴躬耕者。"
        },
        {
            "title": "晚出曹门北道",
            "content": "晚日郊关迥，寒冬筋骨劳。\r\n不知临旷野，何事走平皋。\r\n斜路孤村引，空园乱木高。\r\n岁阑今去卧，谁认在蓬蒿。"
        },
        {
            "title": "安肃县寺病居汉阳董玄亮见过时董奉使还阙",
            "content": "门前易水路，下马汉阳人。\r\n野寺天晴雪，他乡日暮春。\r\n相逢一尊酒，久别满衣尘。\r\n不惮王程急，应怜伏枕身。"
        },
        {
            "title": "归自萧氏园作",
            "content": "到来日已暮，归去恋柴门。\r\n空自山当舍，其如酒满尊。\r\n心知柳叶长，愁见桃花繁。\r\n立马一回首，令人思故园。"
        },
        {
            "title": "西园再酬谷子延",
            "content": "茅屋还相见，冬郊那可闻。\r\n荒城连冻浦，落照与寒云。\r\n远树行时倚，归途到处分。\r\n留君终日语，犹自日思君。"
        },
        {
            "title": "与王庸之饮",
            "content": "旅舍背都门，春风酒一尊。\r\n坐看芳草路，回忆故山村。\r\n为客谁称意，逢人未敢言。\r\n留君须醉倒，无奈日黄昏。"
        },
        {
            "title": "扬州门主人",
            "content": "空林一叶落，茅屋几家秋。\r\n对酒凉风至，开帘古树幽。\r\n相看还自笑，欲去为谁留。\r\n正此夷门下，休猜姓是侯。"
        },
        {
            "title": "简子阳廷评",
            "content": "终日祇缘此，微官奈若何。\r\n世情堪叹息，身计任蹉跎。\r\n客鬓凉风早，乡心夜雨多。\r\n故交谁复在，无厌数来过。"
        },
        {
            "title": "始至读书园",
            "content": "疲薾违时好，归来践夙欢。\r\n田园深自托，朋旧肯相宽。\r\n挂壁寻耕耒，刈林选钓竿。\r\n亦知身寂寞，长冀赏心观。"
        },
        {
            "title": "仲春山行",
            "content": "春事殆过半，客行殊未闲。\r\n流云开白日，微雨点青山。\r\n身世本迟钝，林皋当早还。\r\n烟郊草色长，感此奈愁颜。"
        },
        {
            "title": "谷司仆田黄门诸公见过",
            "content": "山林高士驾，鸡黍野人心。\r\n不避家贫馔，难忘岁暮寻。\r\n寒城云际拥，晴树雪中深。\r\n谁念平生意，幽栖独至今。"
        },
        {
            "title": "答谷司仆见问",
            "content": "幸自返中园，非关逃微禄。\r\n方因疾病余，黾勉供樵牧。\r\n春至东郭田，夏来北林木。\r\n时从远原上，日纵平郊目。\r\n野老逢与言，道书间能读。\r\n何为共世人，无事相追逐。\r\n劳君问出处，日暮掩茅屋。"
        },
        {
            "title": "晓还城休左氏庄",
            "content": "与君枕堤口，共结东城庐。\r\n日出苍林背，回看十里馀。\r\n柴门通大道，村巷隔平墟。\r\n主人心无事，见客头未梳。\r\n累言惟农务，一饭但园蔬。\r\n方当数来往，肯为容篮舆。"
        },
        {
            "title": "寒食定兴雪中",
            "content": "二月莺花少，千家雨雪霏。\r\n可怜值寒食，犹未换春衣。\r\n积水生空雾，高城背落晖。\r\n忍看杨柳色，从此去王畿。"
        },
        {
            "title": "再次真定城别陈秉中时自京西还",
            "content": "经途雨雪涉冬春，仓卒重过奈此身。\r\n客舍留人酒瓮熟，官桥系马柳枝新。\r\n河山半折北来路，烽火全惊西望尘。\r\n别去定知头白尽，边隅谁念一征轮。"
        },
        {
            "title": "宿八角",
            "content": "严更金柝起，杪岁玉关寒。\r\n行侣时相问，边城进更难。\r\n归心惟日夜，客鬓已星残。\r\n仰悟中林羽，投枝亦未安。"
        },
        {
            "title": "送抑之侍御谪兴国",
            "content": "别离无奈客心烦，直道南迁荷主恩。\r\n临路加餐好自爱，平居握手更何言。\r\n连山楚雨迷官舍，隔县乡音认故园。\r\n君到江州定回首，同游霄汉几人存。"
        },
        {
            "title": "初秋谷司仆杏山别业",
            "content": "田庐元自接，谈笑竟相从。\r\n是日当农暇，秋风动客容。\r\n开尊临积水，解带挂常松。\r\n欲去城东陌，留连听暮钟。"
        },
        {
            "title": "星轺驿",
            "content": "万山诘曲此孤亭，远客西行暂所经。\r\n生事不堪头早白，世情无赖眼常青。\r\n深林落日凭轩望，乱叶吟风隔坐听。\r\n寄谢蔚罗当日者，高飞今已入冥冥。"
        },
        {
            "title": "秋夜直省中",
            "content": "鹊绕瞻阶树，鸡栖入省台。\r\n蒙烟仙署合，悬月琐闱开。\r\n伏枕南天远，听笳北地哀。\r\n潘生应发变，司马倍肠回。\r\n为木同先伐，积薪异后来。\r\n无言秋夜永，申旦自徘徊。"
        },
        {
            "title": "寓居慈仁寺游览",
            "content": "终日仙宫掩，青松绕殿遮。\r\n到来长春草，行坐落天花。\r\n閤上王城尽，门前官路斜。\r\n微身随处是，何敢叹无家。"
        },
        {
            "title": "中秋同栗梦吉饮",
            "content": "罢酒俱不乐，开帘望北轩。\r\n寒星出户少，秋露坠衣繁。\r\n散步怜新咏，平居想故园。\r\n空庭今夜月，客思岂堪言。"
        },
        {
            "title": "送大宗伯介溪公南都十二韵",
            "content": "露板承欢渥，天书拜宠灵。\r\n春官典邦礼，风后佐王庭。\r\n出入登三事，遭逢起一经。\r\n持衡人莫眩，讲殿帝亲听。\r\n妙思黄华句，雄篇绣补铭。\r\n龙文生赤汗，鸾翮奋青冥。\r\n暂枉神都远，同追祖帐停。\r\n二京分化理，八座备仪形。\r\n仙棹花催发，官途柳为青。\r\n微生荷剪拂，孤迹困飘零。\r\n空谢伸眉日，多愁短发星。\r\n公还众所祝，强饭念朝廷。"
        },
        {
            "title": "再移居",
            "content": "僦居屡傍禁垣西，曲巷重渠路转迷。\r\n万事无能心尽懒，一官何补首常低。\r\n行冲落日时驱马，起伺朝天每听鸡。\r\n跼迹自伤非宦业，纶竿终有故山溪。"
        },
        {
            "title": "夏日雨后步至白石冈冈人争迎致知余卧前村姓",
            "content": "落日长原独客行，郊园暑歇正新晴。\r\n林悬宿雨千村似，禾入凉飙四野平。\r\n尊酒笑从田父饮，柴门静识古人情。\r\n翻愁人拟陶元亮，前径初无五柳名。\r\n\r\n【注释】：【原题】：\r\n夏日雨后步至白石冈冈人争迎致知余卧前村姓名"
        },
        {
            "title": "赴晋渡黄河",
            "content": "王程不可缓，去此故园难。\r\n晚日临晴渚，秋风动早寒。\r\n山田十亩废，蓬鬓几丝残。\r\n顾影真成笑，驰驱为一官。"
        },
        {
            "title": "东壁偶题",
            "content": "皂帽辽东客，青门汉代瓜。\r\n宁知汴水上，更有野人家。\r\n巾服临秋换，壶觞自远赊。\r\n闲身与逸兴，并向物情夸。"
        },
        {
            "title": "古歌",
            "content": "荆和当路泣，良璞为谁明。\r\n茫然大楚国，白日失兼城。\r\n燕石十袭重，鱼目一笑轻。\r\n古来共感叹，今予益吞声。"
        },
        {
            "title": "寒食日毗卢閤上寄茂钦",
            "content": "高楼晴出帝城南，杨柳千家夜雨含。\r\n欲换春衣惊客久，况逢寒食思谁堪。\r\n门前归路愁心绕，槛外群峰僻性耽。\r\n凭报故人应相笑，微身何事恋朝簪。"
        }
    ]
}