{
    "dynasty": "明",
    "author": "王恭",
    "intro": "",
    "items": [
        {
            "title": "客中见新燕",
            "content": "可怜江上燕，几日到乌衣？欲向谁家去，多应旧主非。\r\n落花深巷小，乔木画梁稀。\r\n自笑天涯别，秋风想未归。"
        },
        {
            "title": "山楼对酒",
            "content": "楼前积水映苍苔，卷幔孤云落酒杯。\r\n更尽一樽秋雨外，故山曾有几人回。"
        },
        {
            "title": "投诗",
            "content": "重帘空见月昏黄，络纬啼来也断肠。\r\n几度系书君不答，雁飞应不到衡阳。"
        },
        {
            "title": "塞下曲",
            "content": "登埤望烽火，落日烟尘紫。\r\n百战久不归，空闺泪如水。\r\n汉兵十万余，尽没长城死。\r\n城下有精灵，啾啾月明里。"
        },
        {
            "title": "夏夜曲",
            "content": "初月照回廊，鸣榼出洞房。\r\n竹清残暑气，荷泛小池香。\r\n雪腕宫罗润，云鬟夜玉凉。\r\n庭前有梧叶，早晚落银床。"
        },
        {
            "title": "挽方山阐维那（二首）",
            "content": "双树花飞送断香，六时经梵转凄凉。\r\n青山何处堪垂泪，残月疏钟下影堂。"
        },
        {
            "title": "题彭韫玉秋山行旅图",
            "content": "闲门秋晚叶皆飞，征路逢霜客渐稀。\r\n独树断猿愁远骑，隔林残烧映行衣。\r\n西风一饭人烟少，落日千峰夕鸟微。\r\n莫向他乡留滞久，故园山水候君归。"
        },
        {
            "title": "九日",
            "content": "落叶满秋山，亲朋杳霭间。\r\n江村多雨外，世难几人还。\r\n白发偏能长，黄花好是闲。\r\n聊将一杯酒，渐尔解离颜。"
        },
        {
            "title": "送友人流西凉",
            "content": "凤林关路远悠悠，惆怅行人过陕州。\r\n渭水寒流秦塞晚，灞陵残雨汉原秋。\r\n玉门壁垒看应遍，白苇黄榆梦亦愁。\r\n江海同人今已尽，南冠何事到君头。"
        },
        {
            "title": "寒村访隐者",
            "content": "谷口微霜度，寒村独见君。\r\n西风正萧索，落叶不堪闻。\r\n古路无行客，闲门有白云。\r\n为怜幽处好，不忍便离群。"
        },
        {
            "title": "挽方山阐维那（二首）",
            "content": "禅心无住复无依，何处飘飘只履归。\r\n想是石桥西畔去，寒林空葬旧僧衣。"
        },
        {
            "title": "道人延翠轩",
            "content": "山水婵娟扫黛屏，清晖迢递到柴扃。\r\n云归独树天边小，雪罢孤峰鸟外青。\r\n寒藓带花侵卷幔，野泉流叶近闲庭。\r\n浮生只解人间事，未得从师种茯苓。"
        },
        {
            "title": "梅江送林泽中还屿南",
            "content": "卖药偏成隐，相逢但布衣。\r\n梅江秋外别，花屿雨中归。\r\n远火千峰夕，遥钟独雁飞。\r\n自言今白首，此去故人稀。"
        },
        {
            "title": "送张少府朝觐",
            "content": "闽州少尹家何处？梦里青山溧阳树。\r\n讼庭无事独哦松，走马金陵看花去。\r\n青绳御路连青天，五陵侠少黄金鞭。\r\n红桥青幔多买醉，少尹囊中无酒钱。\r\n朝回道过乡山口，春风又发秦淮柳。\r\n溧水芹边二校文，相逢为问平安否。"
        },
        {
            "title": "舟次镡津",
            "content": "木落川气凉，鸿飞水容夕。\r\n微灯射远沙，夜榜邻幽石。\r\n月色栖处寒，霜花坐来白。\r\n遥见九华峰，苍苍但萝薜。"
        },
        {
            "title": "初秋同叔弢彦时游崇山兰若",
            "content": "习静厌纷扰，幽寻给孤园。\r\n倏然香林下，似得桃花源。\r\n一鸟落天镜，千花秀禅门。\r\n纷吾道机浅，谬接甘露言。\r\n月色隐秋思，荷香清夜魂。\r\n终希偶缁锡，永矣超尘喧。"
        },
        {
            "title": "衰柳",
            "content": "西风昨夜灞陵秋，千树萧条带驿楼。\r\n莫道离人空有恨，暮蝉寒雀也关愁。"
        },
        {
            "title": "东山留别林良箴寓舍（二首）",
            "content": "凤林溪上见秋风，客里相看欲转蓬。\r\n鸿雁萧萧霜渐冷，别离况是叶声中。"
        },
        {
            "title": "挽道士",
            "content": "云卧山房秋草青，步虚声断月冥冥。\r\n凄凉行到空坛上，拾得松间旧鹤翎。"
        },
        {
            "title": "春雁",
            "content": "春风一夜到衡阳，楚水燕山万里长。\r\n莫怪春来便归去，江南虽好是他乡。"
        },
        {
            "title": "胡儿吹笛",
            "content": "雪净阴山片月孤，数声羌笛起单于。\r\n不堪吹作《梅花》调，少多中原客在胡。"
        },
        {
            "title": "初秋寄清江林崇高先辈",
            "content": "十年沧海寄萍踪，迢递乡山思万重。\r\n鸟外明河秋一叶，天涯凉月夜千峰。\r\n心知久别魂应断，生事中年梦亦慵。\r\n无限相思何处着，越山仙岛树蒙茸。"
        },
        {
            "title": "鸡公垄",
            "content": "荒岗古墓鸡垄边，蔓草离离生野烟。\r\n狐狸养子隐荆棘，乌鸢作巢衔纸钱。\r\n石麟埋沈土花湿，雕砖剥落樵人拾。\r\n天阴萤火暗复明，月下精灵语还泣。\r\n此坟未必无子孙，夙昔传闻皆宦门。\r\n浮荣一去不复盛，空余古木啼清猿。\r\n谁家新冢高数尺，又买西家坟上石。\r\n忆过秦中北邙路，丧车辚辚家无数。\r\n黄金买山葬死灰，昨日官军斫坟树。\r\n崩茔断圹襟苔痕，髑髅无声眠草根。\r\n生前意气动山岳，身后凄凉邈九原。"
        },
        {
            "title": "虚白子水墨图为陈思孝题（二首）",
            "content": "鹖冠饭雕胡，分与时人浅。\r\n道存心自玄，岂必泉萝远。\r\n绿水净鸣琴，空林对虚馆。\r\n山中春桂枝，倏尔飞霜满。\r\n寄语青云人，投簪事应晚。"
        },
        {
            "title": "妾薄命",
            "content": "玉钗堕地无全股，双凤蟠龙两分去。\r\n虽藏匣底终弃捐，欲卖傍人不直钱。\r\n轳辘宛转黄金井，手挽铜瓶系纤绠。\r\n谁知绠断瓶堕泉，千尺深沉不窥影。\r\n铜瓶堕泉钗堕地，君心何得生离异。"
        },
        {
            "title": "闻子规",
            "content": "枝上声声怨落晖，居人闻此也沾衣。\r\n啼时莫近湘山路，更有长沙客未归。"
        },
        {
            "title": "海上送别林崇高先辈",
            "content": "海上新晴野水春，烟村花鸟送行尘。\r\n十年客路堪惆怅，况复今朝别故人。"
        },
        {
            "title": "赋得白雁送人之金陵",
            "content": "燕山榆叶望秋稀，雪羽潇潇向楚微。\r\n夜雨芦花看不定，夕阳枫树见初飞。\r\n影随汉骑营边落，梦绕胡儿笛里归。\r\n君到石城霜渐冷，莫云声断欲沾衣。"
        },
        {
            "title": "鹧鸪",
            "content": "绿树残春外，双飞锦翼齐。\r\n长沙有迁客，莫向雨中啼。"
        },
        {
            "title": "沙堤燕集次韵答王介轩黄嗣杰",
            "content": "沧洲沙馆共欢携，红烛青尊月易西。\r\n孤客独怜萍尚泛，幽期那似鹤同栖。\r\n霜飘败叶催残腊，雁引寒声入夜溪。\r\n何事故人俱断酒，风流佳句若为题。"
        },
        {
            "title": "长信宫落花",
            "content": "深宫花谢使人愁，片片随风满御沟。\r\n妾命自怜花共薄，君恩那似水东流。"
        },
        {
            "title": "去妇词",
            "content": "刺促何刺促，东家迎鸾西家哭。\r\n哭声休使东家闻，东家新妇嫁郎君。\r\n满堂笑语看珠翠，夹道风传兰麝薰。\r\n浮云上天花落树，君心一失无回悟。\r\n明知遣妾何所归，饮泪行寻出门路。\r\n青铜镜面无光采，苦心尚在容华改。\r\n东家新妇倾城姿，似妾从前初嫁时。"
        },
        {
            "title": "山窗夜雨",
            "content": "深涧垂萝暗竹房，半枝残烛雨声凉。\r\n萧条树叶千峰里，不独啼猿断客肠。"
        },
        {
            "title": "闻笛歌送人之塞上",
            "content": "横笛对离亭，扁舟越江口。\r\n月下何人最断肠，天涯怨别吹《杨柳》。\r\n《杨柳》繁音愁复愁，梧桐萧瑟江枫秋。\r\n长林半夜叶皆脱，积水三江云不流。\r\n长夜漫漫听未了，变羽回宫犹袅袅。\r\n越海天边鸟不飞，闽关月暗猿声小。\r\n须臾一曲更凄清，零落梅花满楚城。\r\n楚城迢迢接沙碛，边客闻之泪俱滴。\r\n黄埃积雪暗长关，绝域穷荒草根白。\r\n此夜愁心独对君，明朝怅别又离群。\r\n单于城上吹羌管，知尔相思不忍闻。"
        },
        {
            "title": "虚白子水墨图为陈思孝题（二首）",
            "content": "开图见嵩少，妙趣忽已领。\r\n濛濛花源阴，窈窕多灵境。\r\n石洞掞苔纹，天窗逗云影。\r\n迎秋鹖冠凉，先雪荷衣泠。\r\n长夜何所闻，龙鸣在西顶。¤"
        },
        {
            "title": "东山留别林良箴寓舍（二首）",
            "content": "秋原千树叶初飞，夜火遥村听捣衣。\r\n莫向他山倍惆怅，家林犹恐未堪归。"
        },
        {
            "title": "送别林彦时之建上",
            "content": "黄叶纷纷秋满天，故人今夜惜离筵。\r\n他乡见月长为客，别路逢霜半在船。\r\n剑浦绿芜连晚烧，幔亭荒树带寒烟。\r\n明朝碧水丹山下，知尔相思若个边。"
        },
        {
            "title": "书香山九老图",
            "content": "唐家名臣白居易，暮年脱略青云器。\r\n抗节羞趋当路门，拂衣起谢人间事。\r\n以兹疏散爱香山，洛下群公亦遂闲。\r\n玉堂金马俱残梦，流水孤云同去还。\r\n石楼烟树胧胧见，八节回滩泻秋练。\r\n云衣落落古松姿，鹤发皤皤冻梨面。\r\n人生宦达应如此，岂必浮名絓青史。\r\n楚国三生少见机，竹林七子徒为尔。\r\n名遂身闲古所稀，洛阳山水又清晖。\r\n青山何处无佳赏，白首湮沉空布衣。"
        },
        {
            "title": "寒夜宿张藻宅偶赋",
            "content": "旅人眠不安，抱剑夜中弹。\r\n月映花林白，霜凄画壁寒。\r\n澹云孤梦远，流水半生残。\r\n想是平原馆，萋萋草正繁。"
        },
        {
            "title": "题梨花班鸠图",
            "content": "绣颈斓斑锦翼齐，梁园春树好飞栖。\r\n乐游年少偏嫌雨，莫向花间自在啼。"
        },
        {
            "title": "筝人劝酒",
            "content": "新丰美人青楼姬，绛裙素腕娇双眉。\r\n暂歇秦筝劝郎酒，西凉葡萄金屈卮。\r\n郎君但饮休辞醉，百年悠悠梦中是。\r\n神血朝凝不复知，日暮青山北邙里。\r\n回身更整十三弦，金雁离离绕钿蝉。\r\n十二阑干月将坠，锦筵红烛浮青烟。\r\n人生欢乐那能久，岂悟星躔条奔走。\r\n妾容未改君少年，日日尊前劝君酒。"
        },
        {
            "title": "梅江送林中州归龙塘",
            "content": "清时尚不官，道在任家寒。\r\n夜梦梅花帐，朝吟苜蓿盘。\r\n鱼风吹鬓冷，蚌月照衣残。\r\n归去乡林下，横塘竹万竿。"
        },
        {
            "title": "挽词（二首）",
            "content": "湿云如醉护轻尘，黄蝶东风满四邻。\r\n新绿只疑销晓黛，落红犹记掩歌唇。\r\n舞楼春去空残日，月榭香飘不见人。\r\n欲觅梨云仙梦远，坐临芳沼独伤神。"
        },
        {
            "title": "送陈自立游古田",
            "content": "孤舟何处兴堪携，红树千山野水西。\r\n别路鸿声天外小，荒江帆影望中迷。\r\n到楼残笛兼秋听，向壁新诗倚醉题。\r\n我有相思寄流水，寒潮唯到白沙溪。"
        },
        {
            "title": "咏秋风",
            "content": "青摐江上响潇潇，吹得林间万叶飘。\r\n何处凄凉最关别，数株残柳灞陵桥。"
        },
        {
            "title": "村居",
            "content": "草径茅扉带软沙，隔林鸡犬几人家。\r\n青山尽日垂帘坐，落尽棕榈一树花。"
        },
        {
            "title": "行次海上",
            "content": "晓风吹酒动离颜，别路萧条草树间。\r\n积水乱流疑梦渚，一峰中断似君山。\r\n鸡鸣海曙寒潮小，雁引秋声落叶间。\r\n行李飘飘何处往，暮云飞鸟倦知还。"
        },
        {
            "title": "月下闻筝",
            "content": "愁心不见薛琼琼，何处银筝半夜声。\r\n肠断十三弦上月，一弦一柱总关情。"
        },
        {
            "title": "望秋月",
            "content": "望秋月，在家见月如等闲。\r\n几度天涯望秋月，明月虽同非故山。\r\n举头问明月，古往今来几圆缺？明月如有言，问我少年今\r\n白发。\r\n君不见汾水秋风鸿雁来，邺中歌舞尽苍苔。\r\n忧欢只问今时月，曾照离宫与露台。\r\n今月应将古月同，古人今在九泉中。\r\n谁言金粟西陵下，不见流光到梓宫。"
        },
        {
            "title": "梅江送林中洲归",
            "content": "不羡鱼羹饭，宁甘苜蓿香。\r\n小斋邻蟹舍，曲几近蛟房。\r\n别路分沙堰，行衣受海霜。\r\n到家看旧竹，凉月满横塘。"
        },
        {
            "title": "赋易水送人使燕",
            "content": "燕山北起高峨峨，东流易水无停波。\r\n北风萧萧筑声切，昔人于此送荆轲。\r\n图中匕首非良计，堪叹燕丹无远器。\r\n髑髅空死樊将军，日莫秦兵满燕市。\r\n往事空余易水寒，白翎飞下地椒干。\r\n经过此地对流水，知尔踟蹰马上看。"
        },
        {
            "title": "吴城怀古",
            "content": "姑苏城下刺兰桡，却忆吴王古市朝。\r\n香辇路边春寂寂，馆娃宫外草萧萧。\r\n千年往事空啼鸟，半夜疏钟自落潮。\r\n明发不堪回首处，暝烟秋雨过枫桥。"
        },
        {
            "title": "海城秋晚",
            "content": "西风一雁海城头，羌笛声中水乱流。\r\n枫叶萧萧山月下，戍楼残火几家秋。"
        },
        {
            "title": "春雁",
            "content": "春风一夜别衡阳，楚水燕山万里长。\r\n莫怪春来便归去，江南虽好是他乡。"
        },
        {
            "title": "梅城小景",
            "content": "沧江湛回流，荒城出花屿。\r\n海色明远洲，岚光过新雨。\r\n渔家孤笛秋，烟火疏林暮。\r\n漠漠天际帆，苍苍鸟边树。\r\n若人静者流，持竿得真趣。\r\n取乐非取鱼，日斜忘归去。"
        },
        {
            "title": "老马",
            "content": "百战沙场老此身，长楸宫草几回春。\r\n只今弃掷寒郊路，犹自悲鸣恋主人。"
        },
        {
            "title": "渔笛",
            "content": "扁舟吹笛度横塘，颖乃声中也断肠。\r\n莫道渔郎无别恨，武陵虽好是他乡。"
        },
        {
            "title": "三山朱孔周南楼伟观",
            "content": "飞楼轶浮埃，迥绕三峰翠。\r\n楼中十二曲栏干，下瞰苍苍但鳞次。\r\n七闽重镇旧繁华，九陌三衢十万家。\r\n连营国步军容盛，法宇仙台鸟道斜。\r\n遥天塔影回孤雁，何限清晖卷虚幔。\r\n洗马濠头过雨香，钓鲈矶下春潮满。\r\n白云飞上越王山，忆昔豪华午梦间。\r\n城池百战今谁在，草色千门几度闲？玉章绘衮分秦土，雕\r\n弓白马空陵树。\r\n羁气荣光共渺然，屠龙射鳄知何处。\r\n登临怀古兴悠悠，酌酒弹弦醉不休。\r\n博陵才子能歌咏，灵武词人解唱酬。\r\n门外金羁多上客，独怜王粲未销忧。"
        },
        {
            "title": "梅城夜泊",
            "content": "泽国秋风旅雁飞，海天愁思正依依。\r\n孤城背岭闻吹笛，白露横江卧湿衣。\r\n砧杵远村寒事早，市桥残火夜渔归。\r\n兴来且醉梅江月，遮莫乡原落梦微。"
        },
        {
            "title": "古镜",
            "content": "宝镜何年铸，龙纹积暗尘。\r\n非关磨洗倦，恐照白头人。"
        },
        {
            "title": "偶书醉樵扇头",
            "content": "幽谷夜来雨，遥岑积鲜云。\r\n山光与潭影，清晖并在君。\r\n佳期发琴兴，念尔鸾鹤群。\r\n何为解萝薜，怅然坐离分。"
        }
    ]
}