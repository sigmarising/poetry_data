{
    "dynasty": "明",
    "author": "祝允明",
    "intro": "",
    "items": [
        {
            "title": "无题",
            "content": "再降微之与牧之，依然记得转轮时。\r\n玭珠作性收圆业，银粉流香畅艳辞。\r\n紫凤占祥群玉府，金莺栖尽好花枝。\r\n宜公正是青春日，两鬓光华未染丝。"
        },
        {
            "title": "钱选水仙",
            "content": "八斗才中画雒神，翠罗轻扬礻末尖尘。\r\n霅溪老子真能事，更比陈王写得亲。"
        },
        {
            "title": "宝剑篇",
            "content": "我有三尺匣，白石隐青锋。\r\n一藏三十年，不敢轻开封。\r\n无人解舞术，秋山锁神龙。\r\n时时自提看，碧水苍芙蓉。\r\n家鸡未须割，屠蛟或当逢。\r\n想望张壮武，揄扬郭代公。\r\n高歌抚匣卧，欲哭干将翁。\r\n幸得留光彩，长飞星汉中。"
        },
        {
            "title": "秋宵不能寐",
            "content": "官街彻夜鼓声悲，万古浑无至静期。\r\n百事生来酒醒处，七情伤向梦回时。\r\n红颜交代将人误，青史升沉与世移。\r\n独起挑灯映窗坐，秋光月色共参差。"
        },
        {
            "title": "广州戏题",
            "content": "生世投闲四十年，瘴江班顶试鸣弦。\r\n今朝也是为官日，白日青天闭户眠。"
        },
        {
            "title": "别唐寅",
            "content": "长河坚冰至，北风吹衣凉。\r\n户庭不可出，送子上河梁。\r\n握手三数语，礼不及壶觞。\r\n前辕有征夫，同行竟异乡。\r\n人生岂有定，日月亦代明。\r\n毛裘忽中卷，先风欲飞翔。\r\n南北各转首，登途勿徊徨。"
        },
        {
            "title": "边文进来禽画眉",
            "content": "巫峡朝云隔翠波，仙禽无奈晚来多。\r\n风流只爱张京兆，日日章台走马过。"
        },
        {
            "title": "一把",
            "content": "仙魄迷花不自持，花伤难藉草头医。\r\n争禁一把东阳骨，消得春风日日吹。"
        },
        {
            "title": "见仙",
            "content": "宝月香云万烛红，玉容当面出帘栊。\r\n仙人也爱人间乐，只是人间无路通。"
        },
        {
            "title": "夜归",
            "content": "雨洗秋光万井明，风高云破月微生。\r\n还家莫道长酣寝，才听鸡声又出行。"
        },
        {
            "title": "田家",
            "content": "溪流浸茅宇，短檐挂犁锄。\r\n柔桑交午阴，幽禽时相呼。\r\n稚子跨犊眠，梦归候朝驩。\r\n稼翁择其劳，暂往携陶壶。\r\n老妻督少妇，择茧停辟纑。\r\n轻雨日日零，群苗尽怀苏。"
        },
        {
            "title": "闲居秋日",
            "content": "逃暑因能暂闭关，未须多把古贤攀。\r\n并抛杯勺方为懒，少事篇章恐碍闲。\r\n风堕一庭邻寺叶，云开半面隔城山。\r\n浮生只说潜居易，隐比求名事更艰。"
        },
        {
            "title": "禅林",
            "content": "泥洹金为地，祇园宝作坊。\r\n莲猊两足尊，天龙亿万王。\r\n灯存千岁焰，垆腾百种香。\r\n精舍坐苾刍，屈曲蜂联房。\r\n又如拘陀叶，处处荫清凉。\r\n暂栖蕴已空，弘慈不可量。"
        },
        {
            "title": "寄谢雍",
            "content": "谢家兰树有清芬，每诵澄江却忆君。\r\n想得山庄长夏里，石床眠看度墙云。"
        },
        {
            "title": "述行言情诗（六首）",
            "content": "雅尚穷阔览，迩踪愧卑缠。\r\n卧游空能赋，道观多历年。\r\n终南华岳接，峨眉太白连。\r\n九疑元无地，太行非有天。\r\n岱宗日华浴，祝融星汉悬。\r\n朝餐赤城霞，夕拂匡庐烟。\r\n洪河春裂壤，横江秋劲弦。\r\n因过洞庭水，自棹潇湘船。\r\n东海本吾宅，太湖襟舄前。\r\n龙宫多宝药，洞穴锁禹编。\r\n灵期似当值，旦暮相付传。¤"
        },
        {
            "title": "戴进风雨归舟图",
            "content": "黄陵庙下潇湘浦，西风作寒东作雨。\r\n鹧鸪啼舌到无声，谁管行人望家苦。\r\n柳州刺史幸不违，长沙太傅音尘非。\r\n翠蛾斑管在何处，万古重华呼不归。"
        },
        {
            "title": "秋香便面",
            "content": "晃玉摇银小扇图，五云楼阁女仙居。\r\n行间著过秋香字，知是成都薛校书。"
        },
        {
            "title": "杂题画景（四首）",
            "content": "花满百花潭北庄，无人同出碧鸡坊。\r\n因风竹叶浮巾翠，落地松花上屐香。"
        },
        {
            "title": "宫观",
            "content": "青霞抱琳馆，萝阴络深径。\r\n龟游烟沼暖，鹤立天坛净。\r\n微香拂幽洞，欲觅风不定。\r\n云房并悬帘，昼日锁虚静。\r\n琪殿临高台，时闻落瑶磬。\r\n循除步周匝，遍扣无人应。"
        },
        {
            "title": "忆神妃",
            "content": "不见瑶姬八载遥，依稀闻说返丹霄。\r\n灵云秀雨今何在，留与人间做寂寥。"
        },
        {
            "title": "早春江行",
            "content": "五十六年行役身，又漂萍叶及初春。\r\n柏灯向壁吟残句，江雨敲窗梦故人。\r\n莺啭上林空倚醉，月生南浦几伤神。\r\n还家想得儿童笑，毛发苍浪绿绶新。"
        },
        {
            "title": "杂题画景（四首）",
            "content": "江曲柴门日自关，夕阳舟楫断萍间。\r\n寒流远近长如玉，流过渔矶便不闲。"
        },
        {
            "title": "题汤三城南庄子",
            "content": "嘉树夹茅堂，城南十亩庄。\r\n竹窗遥列岫，花树密围墙。\r\n兔捷罝施路，鱼肥笱在梁。\r\n每来无世事，只觉道心长。"
        },
        {
            "title": "秋宵苦雨",
            "content": "井上梧桐阁上钟，林间乌鸟草间虫。\r\n与君尽是凄凉伴，若伴愁人最是侬。"
        },
        {
            "title": "龙川山中早行",
            "content": "磻磻左山影，横截右山腰。\r\n辨色鸟欢翔，微光漾晴朝。\r\n浮云若中断，蔚蔚方行遥。¤"
        },
        {
            "title": "友人郊墅",
            "content": "孤墅倚高原，扁舟晚到门。\r\n琴声虚草阁，月色满江村。\r\n霜落鱼虾出，烟收花竹繁。\r\n不须灯下坐，临水好开尊。"
        },
        {
            "title": "无题",
            "content": "亭角楼窗取次凭，东风不送笑歌声。\r\n山村水郭城西路，却放朝云此处行。"
        },
        {
            "title": "述行言情诗（六首）",
            "content": "七世美仁里，八叶通德门。\r\n五教植本始，百行郁华文。\r\n仁义日可见，金玉作庸言。\r\n鸡鸣绳准出，举足宫徵存。\r\n厚趾靡颠丘，长津从冽原。\r\n何为末受者，卑垢辱华先。¤"
        },
        {
            "title": "无题",
            "content": "强笑争禁别恨牵，病容憔瘦性依然。\r\n梨花小院留人坐，罗帐灯昏梦二年。"
        },
        {
            "title": "宿金山寺",
            "content": "窗中一抹海门焦，珠贝鱼龙共此宵。\r\n枕得善财参后石，洗来天汉转时潮。\r\n神游会解灵妃佩，耳静能传少女箫。\r\n况是梵王宫阙里，莲花叶上暂逍遥。"
        },
        {
            "title": "伤春",
            "content": "东风吹骨软于绵，病沈愁潘煞有权。\r\n较绿量红花债负，斟浓酌淡酒因缘。\r\n三更坐月蟾妃觉，十日衔花蝶使怜。\r\n短帽轻衫休拟罢，西山蹋遍柳枝烟。"
        },
        {
            "title": "静女眠春晓",
            "content": "陈月元非璧，荆云本是人。\r\n抱衾辞永夜，失枕卧娇春。\r\n嘶马应南陌，流莺在北邻。\r\n城隅如可俟，无事梦含颦。"
        },
        {
            "title": "侠少",
            "content": "三游本豪武，七贵原骄惰。\r\n腰间血匕燿，头上金丸过。\r\n艳妓掌列盘，娈童口承唾。\r\n高楼沸歌钟，王侯日盈座。\r\n杀人不须仇，睚眦家立破。\r\n郭氏族尽灭，铜山死犹饿。"
        },
        {
            "title": "京馆闻莺",
            "content": "天风吹出掖垣声，浏亮缑山午夜笙。\r\n错认阊门折杨柳，一时飞梦满江城。"
        },
        {
            "title": "宫闺",
            "content": "十五事君王，三十色未接。\r\n醝空近羊，蔫花不集蝶。\r\n昔惭鸱夷泛，今免呼韩挟。\r\n夭夭东邻子，看星诵桃叶。\r\n涂黄断横云，流红渍团靥。\r\n金微几千里，一夜去来叠。"
        },
        {
            "title": "循州春雨",
            "content": "物候逢春好，春来闷转深。\r\n山城十日雨，家国百年心。\r\n海吹饶生冷，蛮云易结阴。\r\n循州本谪地，何待此愁吟。"
        },
        {
            "title": "漂母祠",
            "content": "子胥逢击絮，遂为鞭尸人。\r\n淮阴遇漂母，终亦去亡秦。\r\n豪杰与婵媛，万年共一尘。\r\n清淮映古庙，月明空沄沄。\r\n安能闾市上，复问哀王孙。"
        },
        {
            "title": "为黄应龙姬人史凤翔题扇上景",
            "content": "绰绰轻红广袖垂，远山移翠上蛾眉。\r\n阑干倚到春深处，雨暖云香日正迟。"
        },
        {
            "title": "金台",
            "content": "东南控瀛海，西北压胡尘。\r\n召公上辅周，文侯方用秦。\r\n子丹养君子，不惜如花人。\r\n昭王礼郭生，崇台悬黄金。\r\n齐方入驺衍，梁邦来剧辛。\r\n从来燕好士，强国尚功勋。"
        },
        {
            "title": "依韵奉和（四首）",
            "content": "栖凤须当碧玉枝，秋娘偏爱少年时。\r\n兰香慕俊寻张硕，桃叶怜才事献之。\r\n\r\n【注释】：【注释】：\r\n小住祝郎三百岁，为他重作（去声）挽春工。¤"
        },
        {
            "title": "军戎",
            "content": "西北羽书急，半夜渡湟水。\r\n上将受钺出，壮士把弓起。\r\n天王跪进毂，四海尽雪耻。\r\n杀气入匈奴，万里地色紫。\r\n雕戈插犀甲，铁勒封马齿。\r\n平生百战身，常拟一日死。"
        },
        {
            "title": "次韵表弟蒋烨及门生翁敏见赠喜予归田之作（",
            "content": "高眠不怕唤当关，一月华胥游未还。\r\n意在可兼无可处，身居材与不材间。\r\n琼敷玉藻六七子，金雀雅头十二鬟。\r\n愧有金陵无李白，栖霞即是虎丘山。\r\n\r\n【注释】：【原题】：\r\n次韵表弟蒋烨及门生翁敏见赠喜予归田之作（四首）"
        },
        {
            "title": "戏题秉叔燕月之什（二首）",
            "content": "无限香云不断霞，凤凰台下谪仙家。\r\n丹山碧水桃千树，不遇刘郎未是花。"
        },
        {
            "title": "己卯春日偶作韩致光体",
            "content": "亡羊何日返初岐，失马由来未用悲。\r\n灵药不消心底火，世情犹恶梦中棋。\r\n三年紫陌长虚屐，一纽铜章只碍诗。\r\n好景好将闲领取，淡烟明月两参差。"
        },
        {
            "title": "和陶饮酒（二首）",
            "content": "然烛能为月，摇翣能为风。\r\n手有造化能，身在造化中。\r\n顺时以道用，天人乃相通。\r\n如何负折鼎，而欲求张弓。¤"
        },
        {
            "title": "暮岭归樵图",
            "content": "吴山岭头风萧萧，吴山落日红抹腰。\r\n蜿蜒鸟道自能认，只在山中非市朝。\r\n烧薪暖酒换鱼煮，五十行歌气如虎。\r\n朱翁侧足金马门，吾侬未舍无媒路。"
        },
        {
            "title": "想得",
            "content": "斜阳流影入房栊，复绿重红掩映中。\r\n想得那人新睡起，倚床闲啮绣残绒。"
        },
        {
            "title": "悲秋（二首）",
            "content": "荏苒来鸿去燕期，骚人切切有相宜。\r\n汉宫新调初翻叶，素女哀音半破丝。\r\n欲赋心怀无那意，少咨时事未能痴。\r\n长风短雨时时过，为暑为凉不可知。¤"
        },
        {
            "title": "徵明画草",
            "content": "光风轻泛绿迢迢，气暖烟和未尽销。\r\n想得美人帘底坐，月华斜漾翠裙腰。"
        },
        {
            "title": "赠安愚柳大中",
            "content": "章甫玄端行秘书，穹窿山下竹林居。\r\n淫如玄晏道不远，愚似龙城乐有余。\r\n皮几丹黄朝砚杂，烟窗铅素夜灯虚。\r\n人间幸有云龙遇，惭愧无因屡命车。"
        },
        {
            "title": "夏日林间",
            "content": "空林坐远暑，松盖载炎日。\r\n重阴集凉气，薄吹扬亦及。\r\n幽禽时度语，遥涧泛清瑟。\r\n厨人列斋素，稚子来共食。\r\n援琴弄山海，颇复似加适。\r\n牛羊下前山，自入后檐息。\r\n余亦杖策回，今辰兹已夕。"
        },
        {
            "title": "丙子重九戏题",
            "content": "行年五十壮游肠，几把他乡作故乡。\r\n万里一身南海畔，客窗独看雨重阳。"
        },
        {
            "title": "一曲",
            "content": "一曲娇歌酒一觞，难醒难醉又难忘。\r\n争知一别还非易，满地月明归路长。"
        },
        {
            "title": "秋晚由震泽松陵入嘉禾道中作（二首）",
            "content": "湖尾横波急，船头转港频。\r\n几家危傍水，一木老存身。\r\n黄菊看如客，青山坐送人。\r\n空舟随处泊，不用择行邻。"
        },
        {
            "title": "长途",
            "content": "长途只是水连天，好景惟应月带烟。\r\n独有流莺与飞絮，见来浑似绿窗前。"
        },
        {
            "title": "忆青娥",
            "content": "云窗梦破十年春，浅笑深颦隔一春。\r\n时节风光浑似旧，灯花一颗照愁人。"
        },
        {
            "title": "县斋",
            "content": "县斋孤坐暂澄怀，未觉飞光两矢催。\r\n夜雨乡关归梦久，夕阳门巷壮心回。\r\n非因傲吏偏违俗，且喜微邦称不才。\r\n坐起忽惊诗景入，西南山色隔城来。"
        },
        {
            "title": "述行言情诗（六首）",
            "content": "高闳众祥集，泰日百美具。\r\n丰屋陵飞霄，崇楼临大路。\r\n高斋敞华器，芳皋罗嘉树。\r\n良畴经迩郭，丽舫泛妍溆。\r\n绅杖旦日临，星曜时夕聚。\r\n群公鬯威仪，百彦尽能赋。\r\n图书恣雠核，琴瑟铿在御。\r\n崇议每征今，幽求竞稽古。\r\n卮言蔼兰馥，雄辩激水怒。\r\n觞咏富章什，弦吹畅情素。\r\n西园继清夜，何愁白日暮。¤"
        },
        {
            "title": "寓黄轻车宅雨夜禁直归因戏赠",
            "content": "黄昏冷雨湿金鞍，鞮箙提巡绕禁銮。\r\n星散羽林霜气肃，天临华盖夜光寒。\r\n鄂君去后衾犹薄，京兆归来黛已残。\r\n知有游人卧斋阁，一般飞梦出长安。"
        },
        {
            "title": "三月初峡山道中",
            "content": "春阴春雨复春风，重叠山光湿翠濛。\r\n一段江南好图画，不堪人在旅途中。"
        },
        {
            "title": "杂题画景（四首）",
            "content": "历乱茅堂草树深，隐居踪迹杳难寻。\r\n只应独自携琴去，小答松篁太古音。\r\n祝氏集外诗"
        },
        {
            "title": "醉（断酒二年，偶复一醉，为此壬申季夏十七",
            "content": "醉来中岁里，那复有童心。\r\n只觉忘人我，何为更古今。\r\n山河秋兀兀，星露夜愔愔。\r\n惆怅惟陶阮，悬知磊磈襟。\r\n\r\n【注释】：【原题】：\r\n醉（断酒二年，偶复一醉，为此壬申季夏十七日也）"
        },
        {
            "title": "大概",
            "content": "绿水兰桡泛雒神，隔阑遥唤送情亲。\r\n匆匆不记仙人号，大概知同色界人。"
        },
        {
            "title": "秋晚由震泽松陵入嘉禾道中作（二首）",
            "content": "晚发西南郭，秋深雨气偏。\r\n人家低似岸，湖水大于天。\r\n日崦长如阁，风樯不用牵。\r\n辞燕还入越，才费半流年。¤"
        },
        {
            "title": "次韵表弟蒋烨及门生翁敏见赠喜予归田之作（",
            "content": "荷锄欣种渊明田，坦腹还如懒孝先。\r\n登山自蜡平生屐，载酒时过远近船。\r\n焉知鱼鸟升沉性，齐得椿菌小大年。\r\n却笑人间心尚在，欲将青史订愚贤。¤\r\n\r\n【注释】：【原题】：\r\n次韵表弟蒋烨及门生翁敏见赠喜予归田之作（四首）"
        },
        {
            "title": "足梦中句",
            "content": "远公莲作社，陶令柳为门。\r\n止酒用卿法，攒眉吾不言。\r\n白云时或出，黄菊故应存。\r\n二老皆寂寞，千秋谁共论。"
        },
        {
            "title": "庚辰二月廿七日晓官窑舟中口号",
            "content": "世棋年矢两相催，绝岭春深与雁回。\r\n无限胸中未酬事，篷窗灯枕酒醒来。"
        },
        {
            "title": "汉室",
            "content": "汉室咸阳建，山河百二开。\r\n甘泉芝草出，天马大宛来。\r\n宣室宵衣问，长杨献赋回。\r\n宁知天禄閤，不用子云才。"
        },
        {
            "title": "述行言情诗（六首）",
            "content": "绩勋惟在力，获应非缘劬。\r\n每当纷纭间，倏忽发灵虚。\r\n皇枢一纳牖，神明随冏如。\r\n其来眇亡岐，须臾克九区。\r\n犹操独茧纶，一引盈车鱼。\r\n又若陟春囿，万荣一时敷。\r\n研核皆可食，百实皆甘腴。\r\n由来自不识，只觉本所储。¤"
        },
        {
            "title": "自末春入初夏归舟即事",
            "content": "往往花移色，交交鸟换鸣。\r\n云将京国远，水别卫河清。\r\n高啸迎风转，低眠看树行。\r\n殷勤吴郡酒，还得此时情。"
        },
        {
            "title": "昆福寺",
            "content": "坏阁尚岧峣，寒房绕寂寥。\r\n木撑危殿角，草出断碑腰。\r\n门钥凝尘灭，香垆火气销。\r\n竟空惟佛观，亦自有荣雕。"
        },
        {
            "title": "秋夜曲",
            "content": "明月深穿辘轳井，蕉梧戍削藏石影。\r\n房帷萤火入还出，绡被轻围明玉冷。"
        },
        {
            "title": "依韵奉和（四首）",
            "content": "谪下司花小吏身，芳菲国里散精神。\r\n轻红重绿争妍媚，少个蜂王未当春。"
        },
        {
            "title": "赠承公",
            "content": "墙外西林是宝坊，林间高卧有支郎。\r\n定回斜日云穿衲，吟断寒更月满床。\r\n妙梵远通潮隐隐，清阴分与柏苍苍。\r\n何时为取无生话，共了趺蒲一夜长。"
        },
        {
            "title": "尚书内相毛文简公挽辞",
            "content": "休辰盛文化，畿吴富登庸。\r\n蝉联首四方，蔼蔼来毛公。\r\n翼翼宝玉执，桓桓岱山崇。\r\n翊亮总王礼，启沃谐王衷。\r\n三朝补阙衮，百辟詹清风。\r\n职思谨诏相，不絿亦不竦。\r\n公薨后吊恤，哀荣天壤终。"
        },
        {
            "title": "绝句",
            "content": "忽见银河水倒倾，森森毛发不胜清。\r\n悟来只在空山顶，卧听松风夹雨声。"
        },
        {
            "title": "述行言情诗（六首）",
            "content": "璇穹积重霄，回运迅不停。\r\n曜灵烁神烛，望舒循九行。\r\n三垣列君臣，万纬流物形。\r\n河汉夜半转，四时各财成。\r\n灵宪炳乾文，至精存吾征。"
        },
        {
            "title": "怨诗",
            "content": "繁霜陨衰秋，万物无一欢。\r\n后稷苦望岁，仲尼唱猗兰。\r\n东海有憨龙，西崖有惸鸾。\r\n文王旧时操，极古无人弹。"
        },
        {
            "title": "送苏瑾",
            "content": "柳枝不折折梅花，带去吴中旧物华。\r\n白雪黄云迷雁影，片帆明日是长沙。"
        },
        {
            "title": "赠道士",
            "content": "龙子遗将海上方，换除烟火世间肠。\r\n三花树顶千秋雪，七宝宫中万杵霜。\r\n琼管绿箫通廓落，碧文金检佩琳琅。\r\n松门昼掩烟萝合，独在峰头侍紫阳。"
        },
        {
            "title": "唐寅画山水歌",
            "content": "杜陵一匹好东绢，韦郎上植松两瑽。\r\n唐寅今如曹不兴，有客乞染淞江绫。\r\n前山如笑后如怒，疏林如风密如雾。\r\n黯黯浑疑隔千里，蜿蜿忽辨缘溪路。\r\n黑云沍苍梧，丹霞标赤城。\r\n壮哉画工力，九州通尺屏。\r\n两崖远立觢两角，一道空江浸寥廓。\r\n吴绫本自淞水剪，谁把淄渑辨清浊。\r\n茅斋傍江绝低小，羡尔高居长自好。\r\n今年吴地几鱼鳖，看画转觉心热恼。\r\n黄金壶中一斗汁，我欲濡毫映手湿。\r\n莫教童子误褰翻，忽使痴龙携雨出。"
        },
        {
            "title": "何时",
            "content": "曾是春楼有好期，幽欢曾遣别人知。\r\n一团羞颤惟愁慢，万种妖娇不定疑。\r\n玉穴精神迷肺腑，花房春味逗腰肢。\r\n何年更作朝云梦，一日悬情十二时。"
        },
        {
            "title": "闲题",
            "content": "锦翼文翎处处逢，彩云随月任西东。\r\n琼浆醉骨三千岁，玉颗联情一万重。\r\n狂蝶不曾离宝苑，好花都愿嫁东风。\r\n醉斜小杜吴王国，错认扬州十里红。"
        },
        {
            "title": "丹阳晓发",
            "content": "京邑到来熟，晓行如赴家。\r\n月明人渡水，星散树惊鸦。\r\n灯影依依店，茶声远远车。\r\n萧骚两秋鬓，无处定生涯。"
        },
        {
            "title": "法驾",
            "content": "蔚蓝天上郁萧台，五色云旌雉尾开。\r\n法驾几多牛马走，不教凡世一夫来。"
        },
        {
            "title": "遥看隔水倚窗钓鱼",
            "content": "芳原落日里，织女夜临河。\r\n灼灼呈红玉，盈盈隔绿波。\r\n金环约柔腕，玉体挂轻罗。\r\n谩自倾银海，无因化水梭。\r\n承伊纤手弄，深浅任如何。"
        },
        {
            "title": "尧民小笔",
            "content": "隐者高居不在城，闲来搦笔写平生。\r\n藤枝策策从何去，葑水东头吊古行。"
        },
        {
            "title": "戏为口号（四月三日苦竹派道中）",
            "content": "远人羁客古今悲，昔日慵看惜别诗。\r\n六口一家分五处，争教不作断肠词。"
        },
        {
            "title": "彩云东飞月向西效李绅相公莺莺歌",
            "content": "彩云东飞月向西，分光换景双凄凄。\r\n月华再与行云遇，人间有情谁是主。\r\n障红掩绿心色幽，欢情不满哀怨稠。\r\n伤鸾恨鹄如何许，两声嘈嘈向归路。"
        },
        {
            "title": "王右丞山水真迹歌",
            "content": "生烟漠漠中有树，树外田家几家住。\r\n重峦复坞随不断，茅舍时时若菌附。\r\n两人并向鱼梁涉，一鸟遥从翠微度。\r\n行云淡映荒水陂，似有斜阳带微昫。\r\n傍筿白沙明，青林滃沉雾。\r\n乍明乍晦景万变，想当夏尽秋初处。\r\n石墙短缘隈，隈水浅萦回。\r\n宽平一亩敞层屋，板扉犬卧无人开。\r\n书堂树深昼寂寂，主人应是王摩诘。\r\n清晨骑鹿看田出，行过柴沜日向夕。\r\n会招高適与裴迪，共赋辋川佳事毕，图成兴尽诗未笔。"
        },
        {
            "title": "次韵表弟蒋烨及门生翁敏见赠喜予归田之作（",
            "content": "忙是挥毫静弈棋，雕阑日转梦回迟。\r\n时从王右军临帖，戏学张京兆画眉。\r\n傍水近开三益径，停车徐咏《四愁诗》。\r\n新来最满平生意，楼上看山独坐时。¤\r\n\r\n【注释】：【原题】：\r\n次韵表弟蒋烨及门生翁敏见赠喜予归田之作（四首）"
        },
        {
            "title": "春日醉卧戏效太白",
            "content": "春风入芳壶，吹出椒兰香。\r\n累酌无劝酬，颓然倚东床。\r\n仙人满瑶京，处处相迎将。\r\n携手观大鸿，高揖辞虞唐。\r\n人生若无梦，终世无鸿荒。"
        },
        {
            "title": "龙川山中早行",
            "content": "朝云山腰生，我在云中行。\r\n只恐云载我，飞上白玉京。\r\n世尘邈己隔，天鸡犹未鸣。\r\n须臾微风发，东极金乌升。"
        },
        {
            "title": "依韵奉和（四首）",
            "content": "风情拟我杜樊川，惭愧秋娘拥两边。\r\n俗眼从渠浪开合，生来粘在十三弦。"
        },
        {
            "title": "戏题秉叔燕月之什（二首）",
            "content": "一饮琼浆骨不尘，五陵才子笔通神。\r\n帘前队队红妆坐，谁识当年姓沈人。"
        },
        {
            "title": "沈愤",
            "content": "烛龙奔天衢，不照云下人。\r\n阳货盗玉弓，仲尼粮绝陈。\r\n笔绝春秋成，乘桴泛洪津。\r\n莫食汨罗鱼，肠中有灵均。\r\n青天上无路，黄泉下无门。\r\n漫漫长夜中，万古齐一尘。"
        },
        {
            "title": "前缓声歌",
            "content": "瑶川遵穆晏，汾水从轩游。\r\n玄王启灵会，道官亦交酬。\r\n苍禽唳金攴，琼鸾翥绛帱。\r\n灵宾戛韵石，子登引空讴。\r\n圣日丽万舞，祥吹振清球。\r\n川后迎皓蜺，波臣趋翠虬。\r\n湘姬偶瑶席，巫女行玉羞。\r\n天老献秘文，圣年无时秋。"
        },
        {
            "title": "葛隐居汝敬",
            "content": "独承华绪振芳尘，想见先公气魄新。\r\n开口只传前辈事，存心不共此时人。\r\n城中紫陌藏巢许，门外青山是主宾。\r\n布褐一逢埃土尽，谁言叔度贱还贫。"
        },
        {
            "title": "顾明府荣夫",
            "content": "鸡山燕市每依依，此日都抛入洛衣。\r\n家近郁林公旧隐，门如彭泽令初归。\r\n空怜旧社惟君密，却笑无车访我稀。\r\n最爱沧浪池水好，几时同坐一方矶。"
        },
        {
            "title": "悲秋（二首）",
            "content": "野老今年齐骑省，不从今日见毛斑。\r\n行过日月知多暇，坐爱星河不可攀。\r\n俯仰随时看物易，寻常谈事到身难。\r\n登登两屐江南阁，蒿目西风望子山。"
        },
        {
            "title": "禁省",
            "content": "彤华燿芝盖，初旭浮绛缬。\r\n紫殿切五云，螭表双螮嵲。\r\n千门洞阴阴，天光互明灭。\r\n英英凤翼拥，肃肃羽旗列。\r\n仙《韶》忽然奏，鸟兽咸应节。\r\n皂囊上玉陛，丹书出金阙。"
        },
        {
            "title": "赠邻院深上人",
            "content": "竹院名童子，茅斋坐已公。\r\n亦如王舍内，却愧鲁家东。\r\n共味井泉接，分阴树影中。\r\n闲眠时唱和，律吕隔墙通。"
        },
        {
            "title": "依韵奉和（四首）",
            "content": "自从元白去寰中，重色轻情妙法空。\r\n小住祝郎三百岁，为他重作（去声）"
        },
        {
            "title": "和陶饮酒（二首）",
            "content": "青天恒高高，欲上不可得。\r\n文成食马肝，汉武知复惑。\r\n狂念如推澜，滔天不容塞。\r\n坐此弊其躯，亦复几丧国。\r\n吾有升天方，难言姑缄默。"
        },
        {
            "title": "秋月",
            "content": "铢衣犹是旧霓裳，带得清虚府里香。\r\n今日轻分三万斛，乞他人世绿衣郎。"
        },
        {
            "title": "皓月",
            "content": "玉田金界夜如年，大地人间事几千。\r\n万籁萧萧微不辨，露繁霜重月盈天。"
        },
        {
            "title": "己巳闰九月十三夜梦中为游山诗",
            "content": "春观入西岫，区名意自别。\r\n松岚结幽赏，虫鸟弄余悦。\r\n花气韵苍沈，树肤落翠雪。\r\n天行无尘染，丘卧自云洁。\r\n心在道不违，未觉万物裂。\r\n三爵已余酣，清心写泉月。"
        },
        {
            "title": "卧病",
            "content": "鞅掌思将适野情，偶缘风火便相婴。\r\n悬知智鄙同为虐，且喜闲忙总不行。\r\n服饵转令谙物性，静思因得检长生。\r\n医经士典都余策，一卷《南华》万物平。"
        },
        {
            "title": "小景",
            "content": "浓云压岭雨初至，密叶障林风更多。\r\n只有渔翁能了事，一枚圆笠半肩蓑。"
        },
        {
            "title": "广州别表弟赵二",
            "content": "海边三载试琴才，省问烦君两度来。\r\n天阔风鹏嗟转徙，秋深霜雁独飞回。\r\n计程驿路过江棹，属买渔蓑挂钓台。\r\n别酒多倾也能醉，欢情不似故园杯。"
        },
        {
            "title": "太行歌",
            "content": "上客坐高堂，听仆歌太行。\r\n六岁从先公，骑马出晋阳。\r\n遥循厚土足，忽上天中央。\r\n但闻风雷声，不见日月光。\r\n狐兔绕马蹄，虎豹嗥树旁。\r\n衡跨数十州，四面殊封疆。\r\n童心多惊栗，壮气已飞扬。\r\n自来江南郡，佳丽称吾乡。\r\n邈哉雄豪观，寤寐不可忘。\r\n人生非太行，耳目空茫茫。"
        },
        {
            "title": "危机",
            "content": "世途开步即危机，鱼解深潜鸟解飞。\r\n欲免虞罗惟一字，灵方千首不如归。"
        },
        {
            "title": "再挽子畏",
            "content": "少日同怀天下奇，中来出世也曾期。\r\n朱丝并绝桐薪韵，黄土生埋玉树枝。\r\n生老病余吾尚在，去来今际子先知。\r\n当时欲印枢机事，可解中宵入梦思。"
        },
        {
            "title": "神游篇赠黄勉之",
            "content": "帝遣河上公，下来赤县游。\r\n采真金庭房，漫衍三十秋。\r\n禹书眇一策，讵几穷沉幽。\r\n兰香帨亦感，安能久绸缪。\r\n回首视泰元，紫烟覆神州。\r\n垒落结五丸，杼轴冥交钩。\r\n内笈千神钤，星云表沉浮。\r\n猿鹿总千岁，桂姿无年休。\r\n雨露黯在下，日月环轮流。\r\n忆昨鹤上客，招邀玩沧丘。\r\n子既夙遘之，飘然蹑霞旂。\r\n长歌我劝驾，神偕足孤留。\r\n金乌鸣日观，玉女呼洗头。\r\n三壶风帆迅，弱水不容舟。\r\n随风唾珠玉，空遍□□收。\r\n闻有金光草，窈墨无所投。\r\n升攀星辰宫，忽恍垂前旒。\r\n长跪问宝章，八荒极探搜。\r\n一餐换尘骨，万品皆蜉蝣。\r\n与子无往来，逍遥齐所求。"
        },
        {
            "title": "次韵表弟蒋烨及门生翁敏见赠喜予归田之作（",
            "content": "中条不改旧王官，犹喜书淫共士安。\r\n汉女红颜非自误，阮公白眼向谁看。\r\n农人问稼教多秫，道士裁筠赠作冠。\r\n自喜车来皆长者，只应亲旧倍添欢。¤\r\n\r\n【注释】：【原题】：\r\n次韵表弟蒋烨及门生翁敏见赠喜予归田之作（四首）"
        },
        {
            "title": "杜兰香再通玉期",
            "content": "墉城冥约久茫茫，半夜飙轮送远香。\r\n月堕云中千里易，玉生田下十年长。\r\n榆花会结填河驾，琼液寻倾止渴汤。\r\n何日秦楼缘事了，一声横玉两文凰。"
        },
        {
            "title": "述行言情诗（六首）",
            "content": "檿榆樊石扉，垝垣卑四周。\r\n前楹舒广场，后宇环澄流。\r\n微沦带山趾，半覆花竹幽。\r\n长夏且游浴，高荫终日休。\r\n岂必商丘开，点尔聊同游。¤"
        },
        {
            "title": "怀表弟蒋烨允晖",
            "content": "风雨床空坐烛阑，分襟两见岁华残。\r\n萧条鸥鹭江湖阔，寂寞宫商草树寒。\r\n王谢风流吾子在，武功中外老夫单。\r\n怀君有句君应笑，不向沧浪共钓竿。"
        },
        {
            "title": "壬申闰五廿六晓纪怀",
            "content": "庞葛空闻有凤姿，仲谋聊可道佳儿。\r\n病身日对干戈卧，别泪时看尺素垂。\r\n半夜鸡声犹慷慨，平生骥足竟驱驰。\r\n无因便把渔竿去，羞向斜阳弄鬓丝。"
        },
        {
            "title": "隐者",
            "content": "白石薜萝房，青山云水乡。\r\n琴传雷氏斫，书是汲丘藏。\r\n鹿友同无我，蜂分亦让王。\r\n枕中藏雅道，一卧即羲皇。"
        },
        {
            "title": "绝句",
            "content": "白眼青天万里心，门前世事正浮沉。\r\n日斜睡起无聊甚，独倚阑干看树阴。"
        },
        {
            "title": "与吴大饮酒",
            "content": "世事浮云几变更，邻居长听鸟嘤嘤。\r\n缃编俯仰闲今古，青眼摩挲老弟兄。\r\n树下送阄高啸饮，水边联袂细吟行。\r\n胸中三十年来气，终不销沉负友生。"
        },
        {
            "title": "暮春山行",
            "content": "小艇出横塘，西山晓气苍。\r\n水车辛苦妇，山轿冶游郎。\r\n麦响家家碓，茶提处处筐。\r\n吴中好风景，最好是农桑。"
        },
        {
            "title": "杂题画景（四首）",
            "content": "柳风欺水细生鳞，山色浮空澹抹银。\r\n总道江南风景好，从来都让罱泥人。"
        },
        {
            "title": "渔钓",
            "content": "幸非城市住，不舍烟波宅。\r\n白鸟丽金沙，苍莓绕黄石。\r\n凉阴木涧青，平远水天碧。\r\n梁寒鱼尽落，稻晚蟹犹瘠。\r\n修纶倚笭箵，败笠盖袯襫。\r\n沽酒自易醉，枫根忽终夕。"
        },
        {
            "title": "清溪宫梦仙吟",
            "content": "都邑声色区，此有蓬萝风。\r\n黄埃不入门，十月清溪宫。\r\n幽阁掩竹牖，舒足眠高舂。\r\n隔林羽衣人，焚香鸣槁桐。\r\n微火萦屑沉，绿尘婉空濛。\r\n凄弦泛寒飙，引声入云中。\r\n吾不解世曲，聊与神明通。\r\n思借大鲲翼，小戏沧海东。\r\n微暝已复来，客调犹未终。"
        },
        {
            "title": "赠朱孝廉性甫",
            "content": "百年贞白旧高楼，傲兀风埃六十秋。\r\n楚聘寻常来北郭，鲁呼前后只东丘。\r\n书抄满箧皆亲手，诗草随身半在舟。\r\n前辈风流惟此老，天公多为后生留。"
        },
        {
            "title": "梦唐寅徐祯卿（亦有张灵）",
            "content": "唐生白虹宝，荆砥夙磨磷。\r\n江河鲲不徙，鲁野遂戕麟。\r\n徐子十□周，邃讨务精纯。\r\n遑遑访魏汉，北学中离群。\r\n伊余守初质，温故以知新。\r\n谁出不由户，貌别情还均。\r\n浊世二三子，厌弃犹为人。\r\n相逢靡幽明，隔域岂不亲。\r\n兹涂无尔我，相泯等一真。\r\n昔亦念张儒，犹能逐冥尘。"
        },
        {
            "title": "江行",
            "content": "渡口人争发，出江舟已微。\r\n钟声离岸小，帆影逐星稀。\r\n朔雁连云度，寒潮伴月归。\r\n苍然山一带，隐隐伏长围。"
        },
        {
            "title": "春游虎丘杂题（一首）",
            "content": "春光满郊野，吾独爱西丘。\r\n碧水一池定，白云千顷流。\r\n散人歌小海，幼伎拨箜篌。\r\n远著谢公屐，高登王粲楼。\r\n人生一杯酒，又是一年游。\r\n醉扶红袖上飞楼，又是新年第一游。\r\n欲拨诗肠重进酒，误将纤笋触箜篌。"
        },
        {
            "title": "武帝传",
            "content": "柞宫凭几画成王，泪落铜仙月似霜。\r\n王母不来方朔死，茂陵松柏自斜阳。"
        },
        {
            "title": "将归行",
            "content": "老龙渡头秋欲归，炎州霜轻叶不飞。\r\n江东游客未授衣，罗衾支枕歌《式微》。\r\n自余之来日三北，燕吴万里稀消息。\r\n高堂梦转眼冥冥，山围蛋船天泼墨。\r\n南溟有龙不可屠，北山有虎不可诛。\r\n鸳鸯相望怀慈乌，况有岭南多鹧鸪。"
        },
        {
            "title": "溧水官舍",
            "content": "皇州本丛丽，倅府亦多暇。\r\n高木停车盖，白石砥根下。\r\n鸡犬寂不闻，明窗晃低亚。\r\n涧奏不弦琴，山横无笔架。\r\n流云过檐牖，斜照荡书画。\r\n岩居固同此，此寓未税驾。"
        },
        {
            "title": "知山堂雅集",
            "content": "小山不妨宦，中隐从近阙。\r\n无论车马色，幸共禽鱼悦。\r\n风泉夕韵敻，霜月冬气洁。\r\n醒醉齐一襟，心赏方兹结。"
        },
        {
            "title": "董烈妇行",
            "content": "大壑松不雕，高山石不朽。\r\n覆载无改易，世有董烈妇。\r\n烈妇王氏名桂芳，十七嫁与董家郎。\r\n董郎卧瘵一年死，烈妇呕血手敛藏。\r\n当时信誓对日月，谁能上掩日月光。\r\n死生契阔志不违，老姑无依老母嫠。\r\n母与烈妇伯父期，他年徐与重结褵。\r\n为言：“汝婿昔僦居，婿死居停主人将夺之。\r\n汝曷来归与汝栖，与汝伯父相因依。\r\n”烈妇闻命志益悲：“未闻太行王屋曾为愚公移？天地生\r\n我死我自有处，何有一撮茅土为瀍帷？”啼眠风洒洒，母\r\n日护之不少舍。\r\n后数日母去，谓：“汝送我而后返，吾不汝诈。\r\n”妇勉从母归，稍进一饭喀喀哽塞不能下，长号浪浪泪满\r\n把。\r\n投匕曰：“我去。\r\n”母复送之野。\r\n烟云惨淡日一抹，宣公桥下水泼泼。\r\n妇云：“母乎！河水清且沦漪，吾往从之，乐不可遏。\r\n”母闻惊绝色惨怛，大呼褰裳不可脱。\r\n渐台水深濑水阔，断萍芒芒强令活。\r\n去矣还复入君门，抱君灵主哭诉君：“君神在木闻不闻，\r\n肉摧血裂魂纷纶。\r\n母去儿解防，儿身终自妨。\r\n儿有十尺麻，为君系三纲。\r\n”粗粗髽绖移在脰，玉质高悬几筵右。\r\n手持元气还乾坤，青天增高地增厚。\r\n是时妇年才十八，英风烈烈塞宇宙。\r\n呜呼！十五国风一共姜，南朝惟见李侍郎。\r\n忠节不但臣节庆，为尔君夫何独幸。\r\n岂弟君子洪嘉兴，二年一日风教行。\r\n为尔成坟敕埋玉，彤管有绎光荧荧。\r\n岂徒肇家声，岂徒信乡俗。\r\n歌谣长吏泽，爱戴国家福。\r\n慰存尽封恤，树劝望旌复。\r\n呜呼！天下多美人，人百其身倘可赎。"
        },
        {
            "title": "济阳登太白酒楼却寄施湖州（聘之）",
            "content": "昔闻董糟丘，尝为李白天津桥南造酒楼。\r\n人见二子不可见，唯有杰句挂余心肺烂烂珊瑚钩。\r\n长安风沙住不得，南归再卧苏台秋。\r\n泊舟济阳城，买酒销客愁。\r\n登楼拜先生，进爵浇黄流。\r\n知章不语先生笑，飞花乱扑过楼头。\r\n金陵更无凤凰游，岳阳莫将黄鹤留。\r\n乡关浮云蔽落日，题诗却寄施湖州。\r\n余为先生牛马走，湖州乃是贺老俦。\r\n西塞山，杜若洲，与尔相期钓鳌去，千年江海同悠悠。"
        },
        {
            "title": "题画",
            "content": "季冬雪重积，十日奇寒沍。\r\n啁啾阒不闻，葱蒨失其故。\r\n客子欲何归，中林犹独步。\r\n幸有苍苍松，为辨去来路。"
        },
        {
            "title": "山窗昼睡",
            "content": "身在云房梦亦闲，松头鹤影枕屏间。\r\n一声隔谷鸣华雉，信手推窗满眼山。"
        },
        {
            "title": "钱唐玄妙道院夜赋",
            "content": "枕席钱唐馆，更时未北还。\r\n每当身作客，转觉意能闲。\r\n雨气横秋海，潮声入夜山。\r\n道人看默坐，应笑鬓轻斑。"
        },
        {
            "title": "赠楞伽院老僧",
            "content": "庭前柏树手摩挲，世寿宁如僧腊多。\r\n何物与师相伴住，楞伽山色石湖波。"
        }
    ]
}