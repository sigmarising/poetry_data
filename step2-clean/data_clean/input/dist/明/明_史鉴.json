{
    "dynasty": "明",
    "author": "史鉴",
    "intro": "",
    "items": [
        {
            "title": "送王静深还合州",
            "content": "风波才定日，舟楫又归程。\r\n月冷猿猨啸，人悲蜀道行。\r\n阵图依旧垒，山势接孤城。\r\n最是临歧别，秋高断雁鸣。"
        },
        {
            "title": "哭何以高",
            "content": "少日才名重，平生分义亲。\r\n酒多应是病，金尽未为贫。\r\n往事成春梦，残花逐市尘。\r\n天涯为位哭，零落转伤神。"
        },
        {
            "title": "题僧扇（二首）",
            "content": "湖水泠泠山日低，上方台殿古城西。\r\n春游记得前年事，醉卧竹房听鸟啼。"
        },
        {
            "title": "秋林会友图",
            "content": "青山巃嵸凝紫霞，飞泉如虹饮渥洼。\r\n枫林接叶红于花，上有鸾鹤下麏麚。\r\n玉楼珠箔仙人家。\r\n仙人颜色长美好，瑶池桃花得春早。\r\n门前石楠秋叶香，满地绿云风不扫。\r\n有客来远方，驱车涉羊肠。\r\n车声到门止，揖让升高堂。\r\n高堂奕奕凌云汉，瑶爵金盘青玉案。\r\n华灯煌煌照宴嬉，汉女湘妃出帷幔。\r\n浮云不行天欲低，回风动地飞花乱。\r\n悲欢离合乐未央，起视明星夜将半。\r\n夜将半，舞且歌。\r\n发激楚，奏阳和。\r\n巧笑两颊生微涡，蛾眉曼雰光腾波。\r\n平生乐事良蹉跎，对此转觉哀情多。\r\n明朝忽惊双鬓皤，其奈流光如箭何！"
        },
        {
            "title": "和汝其通见寄",
            "content": "雨后蒲芽绿满池，出门闲望莫归迟。\r\n小娃不道人伤别，自炙银簧对月吹。"
        },
        {
            "title": "观潮歌",
            "content": "鸡声喔喔天未明，大家尽说观潮行。\r\n骑舆徒步相遝，袨服靓妆街市盈。\r\n江头日高潮未生，秋风猎猎笳鼓鸣。\r\n美人狎坐临前楹，娇歌宛转调鸣筝。\r\n须臾欢呼笑相指，一线遥从海门起。\r\n潮头崛起高于城，万雷齐轰骇人耳。\r\n排山倒海天欲倾，回波激射奇态生。\r\n两阵合战兵力劲，戈甲晃晃秋空明。\r\n群儿弄水夸巧捷，撇旋蹙踏如浮萍。\r\n人言潮来信有时，我言潮来不可期。\r\n君不见胡马营沙人有待，潮乎此时信何在。\r\n徒劳日后来不休，万古莫洗钱唐羞。"
        },
        {
            "title": "舟中偶成（二首）",
            "content": "抱琴循水路转，曳杖看山日斜。\r\n短屐蹑残莎草，小桥流出桃花。"
        },
        {
            "title": "悼轩公（三首）",
            "content": "青山无数海无涯，城郭逶迤带岸斜。\r\n宿草寒云迷望眼，不知何处葬袈裟。"
        },
        {
            "title": "悼轩公（三首）",
            "content": "东风吹雪沁春泥，曾借吴僧半榻栖。\r\n惆怅重来不相见，野禽飞上曲阑啼。"
        },
        {
            "title": "将游金陵夜泊震泽",
            "content": "朝饮平湖酒，宵停震泽航。\r\n从兹登远道，犹未出吾疆。\r\n月隐星光烂，花秾露气香。\r\n路人初不识，笑问客何方。"
        },
        {
            "title": "刻丝牡丹",
            "content": "中原新尚女真黄，姚魏含羞怨夕阳。\r\n谁挽春风上机杼，又随番使过钱唐。"
        },
        {
            "title": "狐绥绥",
            "content": "狐绥绥，鬼为侣。\r\n夜啸丛祠作神语，戏舞跳梁从社鼠。\r\n云凝月黑天昏昏，尾摇阴火光如炬。\r\n兴妖作孽天不知，指顾氵虢氵虢雷风随。\r\n社公土伯望尘拜，白望横行九州界。\r\n万民皇皇讹且惊，市肆昼闭空其城。\r\n群巫四出假神命，搜括逮捕何纵横。\r\n巫言神君去天咫，民命由来主张是。\r\n神今下界来求珍，敢有不共随殛死。\r\n明月珠，夜光璧，玛瑙之盘大逾尺。\r\n婆律旃檀苏合香，珊瑚琅玕亚姑石。\r\n此物何由在山泽，巫传神言许输直。\r\n厚估高评动千万，破产倾家责难塞。\r\n黄龙大舶行迷津，柜帛囊金无纪极。\r\n江南真宰哀民穷，封章上奏天皇宫。\r\n天教六丁摄狐鼠，贯以大索囚铁笼。\r\n断狐头，斮狐趾，磔鼠之皮肆诸市。\r\n妖巫殄灭厉鬼亡，四海清宁万邦喜。\r\n真宰之功一言耳，回格天心正人纪。\r\n\r\n【注释】：【注释】：\r\n（中使与妖人相为表里，毒流海内，司马太原公奋不顾身\r\n，抗章上陈，卒能感悟君心，诛戮凶党，以谢天下。因托\r\n物引谕，以颂万一云。）"
        },
        {
            "title": "断桥分手（二首）",
            "content": "近水人家半掩扉，两山楼阁尚斜晖。\r\n断桥无数垂杨柳，总被游人折渐稀。"
        },
        {
            "title": "寄吴鸣翰湖上",
            "content": "红尘不到三山远，家住蓬壶镜里天。\r\n隔浦落花双屐雨，过门流水一溪烟。"
        },
        {
            "title": "归经觉王寺憩敷公房",
            "content": "湖上归来日向斜，相随瓶锡访烟霞。\r\n秋声在树疑天乐，桂子零空像雨花。\r\n午供乍修能共饭，朝酲未解更煎茶。\r\n闲身便欲从师住，又被旁人笑出家。"
        },
        {
            "title": "挽吴都督四十韵",
            "content": "文皇临御日，震怒灭残胡。\r\n下诏求名将，惟君冠武夫。\r\n扬旗频扈从，略地效驰驱。\r\n左广兼追蓐，前茅特虑无。\r\n交绥斩当户，围合走单于。\r\n马骤黄砂碎，膏涂白草枯。\r\n穷兵逾遬濮，喋血度余吾。\r\n入塞长歌凯，还京促献俘。\r\n成功由力战，制胜叩神谟。\r\n爵禄初行赏，山河拟剖符。\r\n丽城分甲第，报宴出宫壶。\r\n倭寇侵辽碣，妖尼煽益都。\r\n徂征连得隽，元恶尚逋诛。\r\n荆楚重防守，江淮更转输。\r\n登台躬讲武，鸣鼓榜衔舻。\r\n叔子风流远，公孙政绩殊。\r\n散金周下士，枉驾礼寒儒。\r\n画壁悬犀甲，华裾被鹿卢。\r\n精光腾闪?龠，尘土暗模糊。\r\n受命南中讨，麾军陇右趋。\r\n瘴云披立帜，蛮鸟避弯弧。\r\n铎鞘难施巧，罗罝喘未苏。\r\n罪人斯授首，获丑放为奴。\r\n郡县斜通海，雷霆直过泸。\r\n浪夷来铸剑，越睒贡调驹。\r\n帝念勤劳久，才宜翊赞须。\r\n禁垣留宿卫，督府管机枢。\r\n盈满常思惧，挥谦每自图。\r\n封章陈老病，舟楫渺江湖。\r\n鄂主园林旧，蘋溪水石俱。\r\n花枝迎舞袖，香月照吹竽。\r\n暮景优游乐，浮生奄忽殂。\r\n庙堂咸悼惜，部曲尽惊呼。\r\n赐葬恩偏厚，星移冢易芜。\r\n冈形侔伏虎，宰树集啼乌。\r\n惨淡悲风起，凄凉落日晡。\r\n爪牙嗟已矣，边鄙属多虞。\r\n往事于今异，雄心死后孤。\r\n有知应指发，如在盍捐躯。\r\n狂客忧时泪，衣巾为尔濡。"
        },
        {
            "title": "送严宗诚还金陵",
            "content": "相逢俱在客，相送各还家。\r\n聚散犹萍水，登临总物华。\r\n鸟啼新霁晓，风折未开花。\r\n明日丹阳道，轻雷殷去车。"
        },
        {
            "title": "送胡景明归",
            "content": "岁暮客途远，奈此风雪何。\r\n故人念行役，置酒相婆娑。\r\n高筵无杂宾，欢饮啸且歌。\r\n更长烛易短，乐极哀还多。\r\n良会不可常，别后少经过。\r\n望望天南端，山高水增波。\r\n忽枉寄来篇，恍若闻云和。\r\n\r\n【注释】：【注释】：\r\n人生行乐耳，此言当拜嘉（叶）。"
        },
        {
            "title": "观书偶成",
            "content": "竹深门闭乱藤垂，隐几观书欲倦时。\r\n长啸不知风起处，槐花吹落戏鹅池。"
        },
        {
            "title": "子昂兰",
            "content": "国香零落佩纕空，芳草青青合故宫。\r\n谁道有人和泪写，托根无地怨东风。"
        },
        {
            "title": "悼轩公（三首）",
            "content": "东楼共倚雪初深，静夜名香伴醉吟。\r\n今度风光又如旧，千家灯火瑀春阴。"
        },
        {
            "title": "天骄子歌（题《胡人驱马图》）",
            "content": "天骄子，自矜剽勇无与比。\r\n龙沙茫茫千万里，随畜转移无定止，草尽水枯行复徙。\r\n天骄子，繁有徒。\r\n朝姑衍，莫狐奴。\r\n韬弓箙矢气甚都。\r\n前超駃騠后騊駼，什什伍伍驻且驱。\r\n群中五明骨相殊，银蹄玉鼻玄龙躯。\r\n番王示闲暇，揽辔野踟蹰，黄金比余裘白狐。\r\n呼鹰贾勇决云起，驾鹅垂翅声哀呼。\r\n胡姬之装非汉姝，双椎压肩编贝珠。\r\n茜红韦襦下过膝，并马笑语相邪揄。\r\n天骄子，人识尔形，谁测尔情？赞华已死，胡瑰不生。\r\n斗帐起尘久寂寂，忽见此图双眼明。\r\n双眼明，长叹息。\r\n谁能驱之归漠北，汛扫腥膻净区域，戍卒番休事耕植？"
        },
        {
            "title": "登吴兴慈感寺阁",
            "content": "亭亭高阁倚斜晖，廿载曾从此地归。\r\n往事已随春草换，重来似觉故人稀。\r\n孤城近水青山映，远树和云去鸟微。\r\n欲系扁舟嗟未得，蘼芜新绿钓渔矶。"
        },
        {
            "title": "游西山",
            "content": "命驾晓行游，游彼西山里。\r\n西山信多奇，况复偕知己。\r\n是时霖雨歇，群峰净如洗。\r\n众芳已销落，余春栖百卉。\r\n厉涧既褰裳，临流还洗耳。\r\n飞来固无匹，韬光匪虚美。\r\n径转迷故蹊，岩幽闭来轨。\r\n人归鸟声乐，日昃樵歌起。\r\n往事良已然，来期尚谁启。\r\n回首谢山灵，吾游未云已。\r\n\r\n【注释】：【注释】：\r\n流泉泻绝壁，潺潺若风雨（叶）。"
        },
        {
            "title": "和张东海韵",
            "content": "墨花成阵醉题诗，宝带桥头客散时。\r\n记得松陵南下路，驿楼听雨鬓丝丝。"
        },
        {
            "title": "和答吴廷晖（二首）",
            "content": "竹径阴阴厚绿苔，荜门长日未曾开。\r\n春风是处皆花柳，那得闲心去看来。"
        },
        {
            "title": "题僧扇（二首）",
            "content": "乌啼花落自年年，古寺依然野水边。\r\n惆怅旧游零落尽，几多心事不如前。"
        },
        {
            "title": "荻溪道中",
            "content": "摇摇理舟楫，杳杳事徂征。\r\n溪姓犹缘荻，村名半带城。\r\n冻云含雪意，老树挟风声。\r\n霜月欺寒雁，寥寥中夜鸣。"
        },
        {
            "title": "游宝石山有怀旧游诸友",
            "content": "淫雨日潺潺，朝来稍停倦。\r\n出门望西湖，如见故人面。\r\n主人远追随，况乃集文彦。\r\n共言春将归，与子同饮饯。\r\n徙倚被层阑，逍遥寄华燕。\r\n畅心风振衣，属耳泉鸣涧。\r\n嗟彼牛山游，胡为泪如霰。\r\n\r\n【注释】：【注释】：\r\n一适乃云可，得丧非所患（叶）。"
        },
        {
            "title": "送张方洲",
            "content": "草浅花娇溪水新，东风酿作野亭春。\r\n相思明日重来此，只见花枝不见人。"
        },
        {
            "title": "饮马长城窟行（壬辰岁，闻西师失利作）",
            "content": "羽书日夜至，匈奴寇三边。\r\n候骑至朝那，烽火照甘泉。\r\n车攻马亦同，兵精甲且坚。\r\n挟辀起微衅，拔棘终为愆。\r\n解怨殉国难，不闻廉蔺贤。\r\n师克贵在和，力分由不专。\r\n行行靡神速，观望谁当前。\r\n一败竟涂地，兵甲满山川。\r\n献俘既无闻，饮至亮茫然。\r\n我生抱微志，夙览孙吴篇。\r\n虽非肉食者，国忧躯欲捐。\r\n上书求自试，请为士卒先。\r\n长组系单于，穷追过祁连。\r\n功成报明主，辞赏归园田。\r\n\r\n【注释】：【注释】：\r\n制胜在一心，出奇惟万端（叶）。"
        },
        {
            "title": "寄友（二首）",
            "content": "柴门流水钓矶闲，梦绕天涯鬓已斑。\r\n酒债诗逋还未了，又随人去看青山。"
        },
        {
            "title": "松陵夜泊",
            "content": "城阴分手即天涯，岭树江云别路赊。\r\n未到故园犹是客，忽闻乡语似还家。\r\n灯前今夜愁无寐，镜里明朝鬓有华。\r\n欲问归舟何处宿，月明和雁在芦花。"
        },
        {
            "title": "临清轩",
            "content": "达人尚幽胜，葺宇临清流。\r\n清流宜濯缨，深渚可容舟。\r\n微风荡生澜，木叶下惊秋。\r\n流响归空房，浮光映高楼。\r\n芙蓉缘极浦，杜若被芳洲。\r\n于焉事栖息，驾言聊出游。\r\n境胜良自惬，虑淡信无求。\r\n\r\n【注释】：【注释】：\r\n惟应素心人，来此共逍遥（叶）。"
        },
        {
            "title": "塞下曲（二首）",
            "content": "衰草茫茫古塞平，昔人曾此筑长城。\r\n西风吹卷胡尘起，吹入中原损汉兵。"
        },
        {
            "title": "杜东原酬意图",
            "content": "美哉延绿亭，水竹含清秀。\r\n中有鹿冠翁，枕书眠白昼。\r\n云卿通家子，翘思远相候。\r\n执手问平安，呼童列觞豆。\r\n林深暑气消，牖启凉风透。\r\n鸟哢疑宫悬，檐流乱山溜。\r\n杯行不知辞，食进时起侑。\r\n乐事难具陈，奇文每相叩。\r\n翁言吾老矣，此会岂云偶。\r\n题诗写新图，醉墨满襟袖。\r\n有暇能再来，毋论雨今旧。\r\n\r\n【注释】：【注释】：\r\n况当二阴月，大火将西流（叶）。"
        },
        {
            "title": "寄友（二首）",
            "content": "与君倾盖二毛初，别后无由数寄书。\r\n江上逢人问消息，红妆随马射游鱼。"
        },
        {
            "title": "丙午岁予初度题像",
            "content": "自我得尔来，忽忽已三载。\r\n忧乐不相关，贫病安能浼。\r\n兹辰遇初度，举酒一相洒。\r\n我貌日就衰，尔颜长不改。\r\n过此复几时，应知愈不逮。\r\n观者问为谁，曰我咸疑绐。\r\n惟余旧亲识，追想为尔拜。\r\n茫茫天地间，岁月不相待。\r\n终当委运去，谁亡复谁在。\r\n谓是无所知，言非亦何解。\r\n一笑两茫然，浮萍渺沧海。"
        },
        {
            "title": "寄杭州友人",
            "content": "西湖湖上水初生，重叠青山接郡城。\r\n记得扁舟载春酒，满身花影听啼莺。"
        },
        {
            "title": "题扇",
            "content": "水绕青山去复回，有时浮送落花来。\r\n东风吹乱垂杨柳，欲倩游人为解开。"
        },
        {
            "title": "送吴禹畴之广东宪副任",
            "content": "持节遥遥五岭行，瘴烟蛮雨避前旌。\r\n已知吏戢无渔猎，莫倚时平弛甲兵。\r\n诗句拟从官长学，舶船多候海风生。\r\n隐之自是君家事，不为贪泉易此情。"
        },
        {
            "title": "题许子厚扇",
            "content": "好山多在石湖西，草色新年绿未齐。\r\n亭子半开修竹里，一帘春雨鹧鸪啼。"
        },
        {
            "title": "送梅刑部郎彦常",
            "content": "临江理舟楫，驾言辞故乡。\r\n故乡非不安，忧君未能忘。\r\n握手一长叹，出门何慷恺。\r\n所遇无险夷，行行尽周行。\r\n老骥志千里，游子怀四方。\r\n圣朝虽致治，庶事未尽康。\r\n江南多苦雨，江北多愆阳。\r\n遗民日啼饥，已空糟与糠。\r\n救荒岂无政，何能补流亡。\r\n秋高胡马肥，征师守边疆。\r\n行者犯锋镝，居者供糇粮。\r\n遣使出监护，冠盖恒相望。\r\n未闻奏捷功，声势徒张皇。\r\n君昔在郎署，明刑凛秋霜。\r\n仁声久洋溢，远追于与张。\r\n莫以合烛故，爱此东壁光。\r\n丈夫得行道，离别何足伤。\r\n\r\n【注释】：【注释】：\r\n愿弘济时具，拯斯昏垫民（叶）。"
        },
        {
            "title": "断桥分手（二首）",
            "content": "日暮桥边酒棹回，更因残唱送余杯。\r\n人生易老春光暮，能为看山几度来。"
        },
        {
            "title": "夜宿乌镇有怀同游诸君子（二首）",
            "content": "两两归舟晚渡关，孤云倦鸟各飞还。\r\n月明乌镇桥边夜，梦里犹呼起看山。"
        },
        {
            "title": "飞来峰",
            "content": "久图山泽游，苦为风雨款。\r\n惊雷破重阴，及晨光已显。\r\n逶迤入幽深，厉揭渡清浅。\r\n灵山传飞来，合涧互回转。\r\n萝垂手可扪，松高盖惟偃。\r\n阳厓丹霞凝，阴洞苍雪满。\r\n秀色如可揽，绝惸竟谁栈。\r\n众窍因风号，群芳迟春衍。\r\n追念平生欢，历历犹在眼。\r\n匪无新相知，已少旧游伴。\r\n老僧久见招，相携集闲馆。\r\n解衣任盘礴，览物适萧散。\r\n形忘虑则消，情至心莫展。\r\n寄言同怀人，对酒歌勿缓。"
        },
        {
            "title": "吴廷晖水榭（二首）",
            "content": "溪声到枕惊春梦，露气入帘生夜寒。\r\n自起开门看明月，和花移过曲阑干。"
        },
        {
            "title": "邦彦饮湖上暮归过保叔大呼求见因赍酒出寺饮",
            "content": "半山遥听故人歌，枉驾能为晚寺过。\r\n饮酒莫辞还秉烛，重来花事恐无多。\r\n\r\n【注释】：【原题】：\r\n邦彦饮湖上暮归过保叔大呼求见因赍酒出寺饮之以诗送别"
        },
        {
            "title": "饮乌步顾氏村居有作",
            "content": "去郭逾千步，淳风自一乡。\r\n日斜鱼市集，岁久水祠荒。\r\n草色遥连浦，花枝半出墙。\r\n西南山更好，欲渡苦无梁。"
        },
        {
            "title": "口号",
            "content": "黄鸟嘤嘤柳絮飞，送君无计伴君归。\r\n一春买遍金陵酒，落尽红香万绿肥。"
        },
        {
            "title": "秦淮歌",
            "content": "停君金叵罗，听我秦淮歌。\r\n长江西来几千里，沿洄直入台城里。\r\n浮青荡绿南北流，至今犹号秦淮水。\r\n秦淮之水能容舟，秦淮之上花满楼。\r\n美人卷帘垂玉钩，太白仙人清夜游，酒酣乘月往石头。\r\n棹歌渡淮水，倒披紫绮裘。\r\n英风撼五岳，豪气隘九州。\r\n迩来四千四百九十五甲子，无人继此移山倒海之风流。\r\n水光依然月如故，断云零落令人愁。\r\n岂无清歌与美酒，与子碌碌诚堪羞。\r\n我歌秦淮歌，送君秦淮去。\r\n城西酒楼在何处，主人今非旧孙楚，且须痛饮歌达曙。\r\n达曙歌，醉方寝，笑压吴姬股为枕，满身模糊覆宫锦。\r\n明年我亦泛秦淮，手解金龟就君饮。"
        },
        {
            "title": "门有车马客行",
            "content": "翩翩南回雁，哀鸣向秦飞。\r\n道路非不远，乘时安可违。\r\n门有车马客，驾言归故庐。\r\n关中天下险，山河尽城池。\r\n云胡失保障，匈奴忽来兹。\r\n传闻入北地，民物多伤夷。\r\n岂无霍去病，能不以家为。\r\n胡来闭城守，胡去扬兵追。\r\n如何秦陇间，到处成疮痍。\r\n凭君谢诸将，全躯岂男儿。\r\n努力事扫除，勿令蔓且滋。\r\n请看麒麟阁，功臣亦人为。\r\n\r\n【注释】：【注释】：\r\n古来御戎狄，重在干城才（叶）。"
        },
        {
            "title": "湖上暮归",
            "content": "鸭群呼去水云空，香滴葓花露气浓。\r\n僧寺茫茫看不见，暮烟生处忽闻钟。"
        },
        {
            "title": "舟中偶成（二首）",
            "content": "清泽庄头钓艇，奉先院里禅床。\r\n绿树数声啼鸟，青山一抹斜阳。"
        },
        {
            "title": "塞下曲（二首）",
            "content": "城下黄河城外山，羌儿骑马唱歌还。\r\n碛西亦有闲花草，莫信春光不度关。"
        },
        {
            "title": "神乐观集送沈启南",
            "content": "暮春和气畅，冠绅集城隅。\r\n振策闯奇纵，流目眄灵区。\r\n圜丘郁中天，皇矣神明居。\r\n交龙丽瑶砌，挚兽缘金铺。\r\n川梁架流虹，灵泉激深渠。\r\n嘉树夹道生，芳柯缀丹敷。\r\n奏风何泠然，钧天张清都。\r\n娱戏易永日，列筵湛清酤。\r\n彼美丘园客，逝将赋归与。\r\n羁萦怨迟暮，临风发长吁。\r\n\r\n【注释】：【注释】：\r\n宣和赖声乐，间以啸且歌（叶）。"
        },
        {
            "title": "喜张子静见过诗送其归兼柬沈彦祥",
            "content": "扰扰百年内，相逢能几回。\r\n折麻空有意，抱病强登台。\r\n苕水太湖接，故人今雨来。\r\n因风问东老，何日共深杯。"
        },
        {
            "title": "夜宿乌镇有怀同游诸君子（二首）",
            "content": "风荡彩舟明月中，鸳鸯湖上水如空。\r\n城中年少能歌舞，也学蛾眉故恼公。"
        },
        {
            "title": "巾子峰会集次刘邦彦韵",
            "content": "把酒看山色，重来不改青。\r\n十年一梦过，四客两人零。\r\n花补移春槛，船当择胜亭。\r\n相逢且行乐，白日为谁停。"
        },
        {
            "title": "为僧朗碧天题扇寄人",
            "content": "玉篪峰下雨来时，索我闲吟寄远诗。\r\n蕉叶满庭松子落，竹林啼鸟豆花垂。"
        },
        {
            "title": "和答吴廷晖（二首）",
            "content": "一春多雨更多风，犹有残花茂草中。\r\n纵使君来不堪赏，冷香和露泣微红。"
        },
        {
            "title": "紫阳庵",
            "content": "玉光薰天天帝怒，敕遣天丁劈雷斧。\r\n电扫霆驱葬海中，散落南山把山补。\r\n龙血淋漓凝紫琼，玉枝瑶草交莹英。\r\n桂影兰香泣秋色，仙妾坐花吹玉笙。\r\n千年老鹤噤不语，萧飒蛾眉愁神妪。\r\n东望蓬莱一水间，黄尘霏霏正如雨。"
        },
        {
            "title": "曹颙若载过访以诗赠别",
            "content": "一樽相对思依依，老大空悲始愿违。\r\n华发镜中看渐短，故人天际信来稀。\r\n黄梅雨少河流浅，绿树阴多日景微。\r\n欲把渔竿江海上，却愁风浪湿荷衣。"
        },
        {
            "title": "吴廷晖水榭（二首）",
            "content": "花蹊柳浪带回溪，碧簟眠风近鸟啼。\r\n芰荷出水青青小，频语行舟棹过西。"
        },
        {
            "title": "题僧画（上有沈启南题跋）",
            "content": "倪迂死后犹存画，权衲图来更有诗。\r\n头白老南重题品，董元曾是巨然师。"
        },
        {
            "title": "送黄景新归豫章",
            "content": "西风雨打梧桐湿，有客升阶作长揖。\r\n面熟无烦道姓名，试问行年惊四十。\r\n四十年中二十边，与君相会在东禅。\r\n丰姿皎皎囊中玉，才艺便便山下泉。\r\n啸咏或过僧饭后，醉眠时在佛灯前。\r\n别来许久今重见，却恨流光疾于电。\r\n我尚淹为陇亩民，君今已挂天官选。\r\n谁知复作故乡行，水远山长无限情。\r\n射日匡庐湓浦道，齐云滕阁豫章城。\r\n豫章城，风日清，青枫叶落水波平。\r\n孤鹤横江秋度影，商船吹笛夜闻声。\r\n王师尚有虔州讨，愿得来书报息兵。"
        },
        {
            "title": "乐清",
            "content": "未老成归计，房开只树林。\r\n青山尘外相，明月定中心。\r\n近水行秋影，焚香坐夜深。\r\n世人寻不见，惟听海潮音。"
        },
        {
            "title": "夜宿吴原博太史修竹馆时与陈玉汝别",
            "content": "晚过修竹园，主人故所知。\r\n知故义不薄，执手言相思。\r\n复有青云士，远行从此辞。\r\n北风何烈烈，万籁鸣参差。\r\n向夕继以烛，壶觞相为持。\r\n独鹤失其雌，中夜鸣声悲。\r\n会面不可常，况逢生别离。\r\n各各重自爱，冀以奉前规。\r\n\r\n【注释】：【注释】：\r\n顾惭鹑与鷃，不随黄鹄飞（叶）。"
        }
    ]
}