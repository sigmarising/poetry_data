{
    "dynasty": "明",
    "author": "王醇",
    "intro": "",
    "items": [
        {
            "title": "集严道澈云松巢",
            "content": "园径苍苍烟蔼间，画栏人度板桥湾。\r\n帘衣香罥春残絮，屋角青飞雨后山。\r\n松吹暗摇琴曲冷，池波深照客心闲。\r\n衔杯不使疏棂闭，巢湿红泥乳燕还。"
        },
        {
            "title": "过月公故庐",
            "content": "又向何尘内，随缘转性珠。\r\n自非趋寂灭，人妄见空无。\r\n野日山房掩，寒声雨叶枯。\r\n昔依松柄处，抆泪一灯孤。"
        },
        {
            "title": "春林欲雨",
            "content": "长林气忽暗，势欲夺晴春。\r\n愁动初芳色，知先老病身。\r\n闲居成短昼，空阁倍寒人。\r\n碍我听鹂出，野香漫新。"
        },
        {
            "title": "昔园",
            "content": "伤心履迹断，园在主何人。\r\n池水将憎影，山花懒蒨春。\r\n孤眠难语众，旧客反成新。\r\n怅此维鸠意，聊支衰暮身。"
        },
        {
            "title": "悼星上人",
            "content": "乍逢伤永别，交惜在逢前。\r\n肢弱易为病，心灵翻损年。\r\n缘随一念了，诗到几乡传。\r\n孤塔寒花外，莺声愁暝烟。"
        },
        {
            "title": "过吴幼时别业",
            "content": "岚里人家满，远栖人外闲。\r\n与君坐芳草，随意望南山。\r\n花气微风际，鱼苗新水间。\r\n苍苔见虎迹，未及夕阳还。"
        },
        {
            "title": "虎丘山后访张叔维",
            "content": "磴杪见山尽，入迷烟构重。\r\n非寻独栖客，不度一层峰。\r\n春望属闲野，幽心宜远钟。\r\n还期投宿夜，月出寺门松。"
        },
        {
            "title": "忆",
            "content": "前期知己绝，犹待碧江濆。\r\n往事不可忆，微恩何足云。\r\n人宁如旧燕，心忽化浮云。\r\n莫上花西阁，檐间有夕曛。"
        },
        {
            "title": "文文起掩关药圃却寄",
            "content": "短墙傍市锁烟鬟，孤客凝思罨画间。\r\n飞梦不曾离一郭，传书翻似隔重山。\r\n世尘恼眼聊思净，花事关心恐未闲。\r\n小簟疏窗留醉后，几虚清月照池湾。"
        },
        {
            "title": "湖园访王修微",
            "content": "栖寂将疏客，犹令秀句传。\r\n见能深道想，交或在诗缘。\r\n湖水别成态，山花休浪妍。\r\n净心何所印，临镜绿窗前。"
        },
        {
            "title": "城隅",
            "content": "城隅极秋目，暝色又闲津。\r\n无树不归鸟，好山皆属人。\r\n游应似湖冷，诗且送愁新。\r\n去土终非策，男儿愧有身。"
        },
        {
            "title": "秋水开士归自南海",
            "content": "春洋归似梦，未见奈思何。\r\n险向闻方半，忧非到始多。\r\n薄衫寒远雨，旅色带余波。\r\n莫叩南询意，灵山肯漫过。"
        },
        {
            "title": "一秋",
            "content": "一秋宛驰驷，志士感何深。\r\n随事涉虚境，与时销烈心。\r\n行惭窥止水，坐不耐疏林。\r\n系日方无策，仍伤老病侵。"
        },
        {
            "title": "开元寺送朗道人祝发庐山",
            "content": "芳草萋迷闭曲房，竹床芸帙一灯光。\r\n常悲逝水因除发，偶看浮云遂别乡。\r\n烟月待吟开远岸，江妃闻梵礼孤航。\r\n净心好过东林寺，寻向莲花印旧香。"
        },
        {
            "title": "松下",
            "content": "莫言斯坐易，虽我亦来稀。\r\n野色不相忌，人颜安可依。\r\n鼠惊寒吹落，樵束乱青归。\r\n根下沉眠者，方知生世非。"
        },
        {
            "title": "病",
            "content": "筇影虽离户，无能落近邻。\r\n多眠常废昼，如醉暗销春。\r\n面改翻疑镜，衣宽似借人。\r\n未从空际得，莫叹有兹身。"
        },
        {
            "title": "广陵感事怀张异度",
            "content": "江介烟霜入，孤舟悔泊时。\r\n违心不敢说，别汝益相思。\r\n世乱生为误，身贫病易欺。\r\n忧如衣未浣，何以寄将知。"
        },
        {
            "title": "寺居答陆无从先生六韵",
            "content": "还乡亦是客，栖寺宛如僧。\r\n麦饭邀孤磬，花龛忏一灯。\r\n夜寒分白氎，月好借青藤。\r\n病起惟嫌雨，心清似结冰。\r\n所思穷巷隔，相望乱愁凝。\r\n几日东林下，秋风落叶层。"
        },
        {
            "title": "题马姬湘兰所画兰竹卷",
            "content": "寒映秋芳数枝玉，冰绡宛是湘江曲。\r\n能使湘灵怆别魂，瑶瑟泠泠怨秋绿。\r\n霓裳奔月留难住，锦衾红烛生愁绪。\r\n墨花化作秦淮云，犹向妆楼日来去。"
        },
        {
            "title": "日珥录（五首）",
            "content": "牛毛寨头屯虏营，朝鲜请援诣汉京。\r\n已丧义军荒碛里，难保鸭绿一泓水。\r\n危今因我危，死昔因我死。\r\n将赫斯怒安远邦，当为犄角守镇江。\r\n君不见金台什前车覆，事到噬脐将安咎。"
        },
        {
            "title": "辽野战",
            "content": "笳声先阵至，心慓半无闻。\r\n相视绝生色，满前皆死云。\r\n锋才没余响，鬼误是残军。\r\n奏草推元帅，能无悔所云。"
        },
        {
            "title": "毕仲明侍御邀集西清馆听文儿歌",
            "content": "平波削玉天倒明，绿绡轻绉凉醿生。\r\n芙容千尺回绣楹，一枝含艳忽有声。\r\n圆珠沥沥溜盘走，不断柔烟醉春柳。\r\n点点鸣泉滴暗冰，微啼征妇背红灯。\r\n林间轻籁时能止，斑竹鸾弦几回死。\r\n蜡花半剪夜色遥，况复霞凝酒晕娇。\r\n欲邀眼笑心先荡，得近衣香魂已销。\r\n此际心魂余几许，不知离却寒塘渚。\r\n且向花龛忏有情，高楼睡掩秋山雨。"
        },
        {
            "title": "冬日客中送章结父",
            "content": "一日几相见，岁阑翻远离。\r\n莫将归客意，说向旅人知。\r\n独雁追寒阵，枯桑语冻枝。\r\n板桥春水绿，忆照并行时。"
        },
        {
            "title": "秋夜酒家所思",
            "content": "堤馆能留醉，当垆艳似花。\r\n秋槽分滴酒，夜火映捞虾。\r\n风寂山犹响，江清月自华。\r\n所思隔烟水，离恨起蒹葭。"
        },
        {
            "title": "赠林羽仲",
            "content": "业废归无定，年衰见屡难。\r\n诗名半生过，客舍几移安。\r\n少已深边策，贫聊就幕官。\r\n西风剪江郭，犹有故人寒。"
        },
        {
            "title": "决绝辞",
            "content": "火灭不复然，泉出不归源。\r\n君心既已死，捐玦向平川。\r\n由来负心人，头上无青天。"
        },
        {
            "title": "微月照疏雨",
            "content": "月痕云半覃，窥雨在檐端。\r\n疏影成丝辨，微光裹湿看。\r\n斜明风乍侧，分映露初漙。\r\n灭烛山楼夜，幽生几曲栏。"
        },
        {
            "title": "秋林闲坐寄山僧",
            "content": "秋晖荡夕痕，秋意到林根。\r\n坐实有深入，静犹多一言。\r\n驰波忽似住，落叶不成喧。\r\n野衲可知此，空山应闭门。"
        },
        {
            "title": "无闻上人许留栖吴门不果送之还山复订春期",
            "content": "若未曾期住，虽离岂怨深。\r\n定知孤寺语，那入向山心。\r\n窗烛思前影，江寒念晚阴。\r\n成言不可倚，况复望春林。"
        },
        {
            "title": "秋夜次栝斋中坐雨",
            "content": "群岫掩朝翠，预知风雨生。\r\n虽妨寻寺约，稍减应人行。\r\n懒竹沉秋态，遥舂裹夕声。\r\n冷烟飞入户，为戒客衣轻。"
        },
        {
            "title": "日珥录（五首）",
            "content": "铁岭将军载辎重，避胡入关妻子共。\r\n先议和戎乏远猷，蜡书暗约杀杜刘。\r\n经略潜谋玉帐底，四帅北征撒回李。\r\n穷荒深入绝援师，六万汉军空战死。\r\n於戏！众关那及鸦骨关，六师魂返李生还。\r\n不知庙堂迩何议，代李者谁是其弟。¤"
        },
        {
            "title": "桃花阡",
            "content": "南阡桃花花丛丛，花枝晓动阴蒙蒙溪西碎锦飘溪东，绿波\r\n不绿红映红。\r\n天掷彩云堕花下，一抔香泥封艳冶。\r\n子规愁春哭春野，血和情泪胭脂泻。\r\n前春醉花金屈卮，桃花羞杀葳蕤枝。\r\n金镜永绝明月姿，花阡无主酹者谁。\r\n何须乱眼花如许，遍觅芳魂无处所。\r\n阴风拂林狐狸语，伤心归去桃花雨。"
        },
        {
            "title": "不出",
            "content": "将买谿西曲，几家梅树边。\r\n泛交思可畏，老骨望安眠。\r\n白业融诗性，青山迕世缘。\r\n弄云真不出，第未定何年。"
        },
        {
            "title": "日珥录（五首）",
            "content": "狼烟夜照大安戍，胡儿夜缚将军去。\r\n骏马默金晓赎归，正阳门底捷书飞。\r\n清水照面不照背，分旄使臣日似醉。\r\n番兵时入如向家，杯水讵救薪一车。\r\n幕府覃覃隐奸士，受金泄出天朝事。¤"
        },
        {
            "title": "晓出田间",
            "content": "香稻欲辞野，村家无整眠。\r\n鸡难动高树，人影乱秋田。\r\n残火犹照屋，清歌时隔烟。\r\n东溪旧业废，凝思在驴鞯。"
        },
        {
            "title": "残漏",
            "content": "层户昨已闭，丁丁何到兹。\r\n最难酒醒际，正在烛残时。\r\n斜月不肯落，远风非与期。\r\n东征几家妇，惜梦有余思。"
        },
        {
            "title": "舟夜闻络纬",
            "content": "渐伤空杼轴，为响亦徒然。\r\n汝力虽无惜，客衣曾未全。\r\n残灯孤舫思，秋草半江烟。\r\n独不关心者，篙师正倦眠。"
        },
        {
            "title": "花谿春暮",
            "content": "苍苍烟屿西，掩阁卧花谿。\r\n春不邀愁去，莺来搅梦啼。\r\n他乡三月病，新绿几枝齐。\r\n捣药茅檐下，空林日又低。"
        },
        {
            "title": "饷饥",
            "content": "画饼饷饥人，安能克其虚。\r\n悬雨在半空，弗肯及涸渔。\r\n宁与悍儿处，莫与懦夫居。\r\n懦夫信不足，悍儿义有余。"
        },
        {
            "title": "访屠瑞之",
            "content": "园桑蔼霁晖，戴胜贴枝飞。\r\n隔水客来少，到门人语稀。\r\n趁船时一出，中酒昨方归。\r\n欲见独栖意，短檐横翠微。"
        },
        {
            "title": "山中废宅见古琴",
            "content": "废宅何遗此，终年掩暗尘。\r\n弦残空抱响，谷冷未逢人。\r\n余趣思纤指，全身总剩薪。\r\n转虞归俗士，沉没任山春。"
        },
        {
            "title": "西村雪中寄程凝之",
            "content": "频枉相寻屟，能怜客未安。\r\n不令筇影独，翻隔雪花寒。\r\n无梦将欢续，何忧比序阑。\r\n近情难寄与，君向出游看。"
        },
        {
            "title": "季远赠衲衣",
            "content": "预关风雪念，赠暖到岩阿。\r\n独匹成繁指，千针卷密波。\r\n受因身尚在，曳称寺频过。\r\n顾影俄临水，兹时只发多。"
        },
        {
            "title": "赠茅远士",
            "content": "层阁澹阳景，落花深晏眠。\r\n起乘沙溆舸，或荡寺门烟。\r\n续醉夜归后，遣愁春梦先。\r\n时摹玉板帖，买茧作冰笺。"
        },
        {
            "title": "日珥录（五首）",
            "content": "戈船健儿不习马，兵气无能震屋瓦。\r\n羽书调入白狼川，去伤此日归何年。\r\n南人膏血溅北虏，饷金百万消如土。\r\n兵马空多深未策，封章徒乞内帑金。\r\n绯袍昔走金山寺，拳石焉能著多骑。\r\n蛮女新兵簇塞云，成功或在娘子军。¤"
        },
        {
            "title": "延季居士种花诗",
            "content": "谁能了空意，因示数枝春。\r\n色但随根现，花聊过眼新。\r\n护香栽刺遍，界绿委泉匀。\r\n岂必来游者，方为借玩人。"
        },
        {
            "title": "寄李达生太守守巨津（郡为筰国，属土官，凡",
            "content": "筰蛮遮在碧烟丛，浪说车间已画熊。\r\n官舍转离孤郡远，家书常隔一年通。\r\n酱分篓叶香消瘴，布纳桐花软贴风。\r\n乡思偶停时出郭，闲看调象乱山中。\r\n\r\n【注释】：【原题】：\r\n寄李达生太守守巨津（郡为筰国，属土官，凡郡守皆住省\r\n城，不之任）"
        },
        {
            "title": "客居",
            "content": "斯世尽浮客，一城聊寄身。\r\n饮须求似我，炊自不因人。\r\n草色闭门老，菰香离水新。\r\n几圆松际月，居此未知邻。"
        },
        {
            "title": "见落叶",
            "content": "朝来见落叶，因愧向林行。\r\n飞鸟不无意，何人非有生。\r\n枝容昨夜月，秋减一村声。\r\n转禁樵童入，留兹长道情。"
        },
        {
            "title": "早秋客舍忆故山",
            "content": "何处非如寄，一山安足云。\r\n秋来倚林阁，日看度江云。\r\n客况层苔老，疑心杂响闻。\r\n遥知溪墅月，坐少一人分。"
        },
        {
            "title": "答王亦房病中见送北归",
            "content": "远别惜多病，一帆停浦沙。\r\n翻令倍含戚，不减昔离家。\r\n江路积梅雨，客衣生藓花。\r\n后期淮水曲，莫使怨蒹葭。"
        },
        {
            "title": "寄吴社二三诗僧",
            "content": "花坛仙梵毕，拂石坐秋吟。\r\n语到新方止，思于静始沉。\r\n江烟寒入寺，野吹夕疏林。\r\n此际伤离急，云山落远心。"
        },
        {
            "title": "送仰之上人之广陵",
            "content": "春寒衲一层，片笠挂青藤。\r\n相别每怜客，不归何异僧。\r\n津遥投夕雨，波浅晕舟灯。\r\n欲倩传双泪，柴门到未曾。"
        },
        {
            "title": "新秋夜坐",
            "content": "水烟凉独夜，坐惜几家眠。\r\n僧阁掩深际，磬声生悄然。\r\n竹归人意净，萤漾壁光圆。\r\n乡国方邻乱，幽心忽易迁。"
        },
        {
            "title": "慰林羽仲",
            "content": "几日摇乡思，孤灯梦海涯。\r\n久离惊得信，垂老哭无家。\r\n暗恨烦支骨，余心冷到花。\r\n黄昏邻寺树，未敢听慈鸦。"
        },
        {
            "title": "道中怀周元修",
            "content": "正悲前度别，兹别更何安。\r\n黄叶水西路，晚风驴背寒。\r\n出常怜我独，聚反失冬残。\r\n渐逼他人面，天涯意所难。"
        },
        {
            "title": "促织",
            "content": "风露渐凄紧，家家促织声。\r\n墙根童夜伏，草际火低明。\r\n入手驯难得，当场怒不平。\r\n秋高见余勇，一忆度辽兵。"
        },
        {
            "title": "日珥录（五首）",
            "content": "连环双珥夹晴日，左右生戟气青赤。\r\n岂惟兵甲生外夷，百殃之本众乱基。\r\n前月黄霾泰山侧，青龙吐火烟光黑。\r\n去年御沟流血波，天鼓满空挝海鼍。\r\n又看彗星扫空百余丈，彻夜光芒侵斗象。\r\n辽东军民半陷胡，天复示变胡为乎。¤\r\n\r\n【注释】：【注释】：\r\n（《日珥》，悲时事也。岁仲春五日，日生交晕如连环，\r\n左右生戟，气青赤色，白虹弥天，占曰百殃之本，众乱之\r\n基。且迩年疆内灾异迭见，兆固不止辽塞也。夫辽阳兵务\r\n，流弊有年，当事诸公信其滋蔓，用取败亡之祸，致圣天\r\n子宵旰靡宁。兴师罕捷，财赋告匮，民不堪命，而绿林、\r\n白马之徒白昼扬旌江海之上，官兵莫敢谁何。吁！全盛之\r\n朝一至于此乎！余藿食一丘，杞忧何益，第恐不能安枕白\r\n云，遂击壤之私耳。昨闻新诏优恤北关余裔，西虏感恩，\r\n大化无外，群丑尚敢奋螳臂乎？共述短歌十余章，触事成\r\n吟，不觉其辞之无序也。）"
        },
        {
            "title": "吴门送刘元博游楚",
            "content": "芹芽相浅江渌深，江南画船载楚心。\r\n因君余梦瓜州渡，期君水宿梦相遇。\r\n梁间敝笋江底鱼，三年意密见面疏。\r\n写与苦歌伴千里，峡夜啼猿疑在纸。"
        },
        {
            "title": "雨集高君佐园亭同邓林宗张卿子",
            "content": "妒花无可飞，晴不验斜晖。\r\n新水拓鱼界，乱烟层竹衣。\r\n病多如醉少，情密觉逢稀。\r\n语及贫交外，难窥人意非。"
        },
        {
            "title": "丰谿逢王灵运话旧",
            "content": "自说握中镜，日禁繁恨加。\r\n颓年且风叶，昔境已冰花。\r\n哭子数回病，隔村几里家。\r\n羁栖今不远，步出巷门斜。"
        },
        {
            "title": "夜同曹野臣宿西清馆",
            "content": "夕烟如雨滃山脚，烟际园林隔层幕。\r\n遥灯一点透微红，正月花枝闪萤爝。\r\n路穷石子横塘角，小门轻响迸鱼钥。\r\n纸帏絮被重重阁，新诗搅思眠难着。\r\n十载清颜梦中索，此宵是梦翻愁觉。"
        },
        {
            "title": "哭黄元幹墓",
            "content": "下马凉风吹墓村，昔离谁谓隔重原。\r\n转因宿草泪犹下，谁种寒松阴渐繁。\r\n长夜何年归远骨，深山片月主游魂。\r\n可怜香阁啼红妾，销尽桃花满镜痕。"
        },
        {
            "title": "寒夜宿程彦中山房",
            "content": "计时方一见，一语一情生。\r\n孤墅遂成趣，寒山非独清。\r\n众烟沉夜色，空雨定人声。\r\n眠忆未眠处，梦中携手行。"
        },
        {
            "title": "逢黄改之归自辽难",
            "content": "战后念弥甚，谁如脱虏尘。\r\n兹逢谓非汝，翻问在傍人。\r\n测变先群虑，全生又一身。\r\n死恩丈夫事，安肯逐降臣。"
        },
        {
            "title": "逢病军人",
            "content": "回望魂犹乱，归支病缓行。\r\n道傍将掩骨，塞外即前生。\r\n店主辞孤宿，军装付破城。\r\n便令身战死，序绩不知名。"
        },
        {
            "title": "芦",
            "content": "昨夜边鸿栖几行，练花十里截回塘。\r\n西风横水自秋色，明月照汀分冷光。\r\n远送繁声满江店，时吹乱雪在渔航。\r\n南兵正戍辽河畔，卷叶愁听虏曲长。"
        }
    ]
}