{
    "dynasty": "明",
    "author": "邵宝",
    "intro": "",
    "items": [
        {
            "title": "病起山行",
            "content": "半年病足懒登山，咫尺烟霞梦寐间。\r\n再到欲题新岁月，相逢争识旧容颜。\r\n流过乱石清泉静，飞尽浮云翠壁间。\r\n漫道坐来多渴思，一茶还待老僧还。"
        },
        {
            "title": "羲皇谣",
            "content": "无怀民，葛天民，梦邪真？天下无邦我有身。\r\n有身可醉亦可贫，我将用此全吾神。\r\n归来赋成《江有津》，茫茫海内皆风尘。\r\n菊花吾秋柳吾春，先生非邪谁谓羲皇人。"
        },
        {
            "title": "偶饮野翁庄有怀翁他日相与之雅情见乎词用元",
            "content": "相逢馆下屡宾阶，卷有新诗许我开。\r\n鬓未及年皤似雪，眼将入道碧于苔。\r\n良工心苦春收药，佳客盟寒晚折梅。\r\n酒罢题诗修竹上，邻僧犹待野翁来。\r\n\r\n【注释】：【原题】：\r\n偶饮野翁庄有怀翁他日相与之雅情见乎词用元人韵"
        },
        {
            "title": "雨中和答浦文玉",
            "content": "五月江寒昼阁清，雨中草色唤愁生。\r\n系舟未问水深浅，策杖还看云重轻。\r\n客去不知谈未尽，诗来刚及梦初醒。\r\n百年吾道今如此，何处沧浪共濯缨。"
        },
        {
            "title": "太伯庙",
            "content": "太伯新祠古让乡，老梅根畔水流长。\r\n十年梦寐三间屋，万古纲常一瓣香。\r\n扁榜大书元自孔，衣冠遗制合存商。\r\n向来曾拟荆蛮曲，许作迎神第几章。"
        },
        {
            "title": "赠陆瘦竹",
            "content": "郡幕奔趋日，谁知瘦竹公。\r\n愁深相别处，兴远独归中。\r\n古篆山中石，新歌水上风。\r\n宁庵如我问，夜□□江东。"
        },
        {
            "title": "赠钱校书",
            "content": "夫椒山前孤草亭，水风吹月秋冥冥。\r\n客来鹤去主人返，七十二峰湖上青。"
        },
        {
            "title": "又用前韵寄林镇江",
            "content": "诗兴时来案牍边，故山风物自年年。\r\n渌分一水桥南北，青拥群峰屋后前。\r\n明月半窗空有梦，清风两腋竟何缘。\r\n只应独上金山寺，吟倚沧江万里天。"
        },
        {
            "title": "送萧户部",
            "content": "水衡之司天下七，算舟通楮时制同。\r\n京师南来四千里，浒墅实当吴会中。\r\n地官主事延平彦，鸾栖旧在吴江县。\r\n政平如水起歌谣，今之歌谣乃重见。\r\n司徒榷课岁有常，数或不经宁惠商。\r\n太原周公有是语，至今传诵盈庙堂。\r\n萧君不苛亦不纵，隐然名为司徒重。\r\n江边野老阅人多，独汲山泉远相送。"
        },
        {
            "title": "归兴（四首）",
            "content": "舣棹来看治水碑，沙湾堤上蚤凉时。\r\n汉防故迹嗟谁志，《禹贡》全书愧我师。\r\n铁柱尚存尘漠漠，盐舟不至草离离。\r\n忧勤更忆东山老，白发江村一短藜。"
        },
        {
            "title": "寄庄定山",
            "content": "几年书断定山翁，极目江天送去鸿。\r\n野史不妨朝报外，病怀长托醉吟中。\r\n短筇向晚云随在，小榻逢秋月与同。\r\n尚忆长安吟别地，夜深风雨烛花红。"
        },
        {
            "title": "归兴（四首）",
            "content": "漕堤杨柳昔人功，六日清阴处处同。\r\n东国共看归海水，南船方趁过淮风。\r\n寻常民俗兵兴后，百万军储岁挽中。\r\n我有瓣香何所致，礼官新祀宋司空。¤"
        },
        {
            "title": "雪酒为孙司徒赋奉次涯翁先生",
            "content": "玄酒曾闻侑大烹，酿来寒雪品尤清。\r\n也知承露能高致，须信藏冰为曲成。\r\n光动夜杯如有物，暖销春瓮本无声。\r\n相看莫谓人间味，一滴先天万古情。"
        },
        {
            "title": "惠山杂歌（六首）",
            "content": "登登山路转山阿，须向仙人洞口过。\r\n涧水满时青草短，岩花深处白云多。"
        },
        {
            "title": "山中访王校书",
            "content": "连阴晓为北风开，春入山中第一回。\r\n亭上远天须卷幔，槛前新水欲浮杯。\r\n校书客避参军辟，问字人传别驾来。\r\n明日更邀朱趣玉，黄公涧畔踏苍苔。"
        },
        {
            "title": "书院新成再用前韵",
            "content": "书策重翻架上尘，两年多负病中春。\r\n手将笔试初知健，心与盘铭几见新。\r\n方得养亲真爱日，未成报国敢轻身。\r\n冉泾门巷深如许，击节高歌不和人。"
        },
        {
            "title": "雨坐用旧韵",
            "content": "檐溜声闻隐几边，去年多雨复今年。\r\n林皋绿树层城外，江浦黄梅五月前。\r\n夜榻长悬须雅客，昼帘深下谢尘缘。\r\n西山云气东山月，他日容春亦此天。"
        },
        {
            "title": "惠山杂歌（六首）",
            "content": "听松庵里双古松，松下石床苍藓封。\r\n洗却藓痕看石刻，志书传是米南宫。"
        },
        {
            "title": "寒日怀卧云上人用昌黎韵",
            "content": "病余情绪还无赖，久拟临泉洗宿埃。\r\n载酒定须三宿返，送茶时复一僧来。\r\n身从白日风时避，眼到青山雪处回。\r\n为问西斋悬榻地，荒云和叶几堆堆。"
        },
        {
            "title": "寄题东林寺壁",
            "content": "雁门僧避胡尘来，匡庐山中寻讲台。\r\n谁云净土在西竺，此池自有莲花开。\r\n莲花开时千万朵，江南君臣不疑我。\r\n渊明故是避世人，菊花醉插头上巾。\r\n攒眉掉臂谢公去，一杯浊酒堪全真。\r\n当年意在谁独识，虎溪笑处泉流石。\r\n至今古塔依西林，月落江云树千尺。"
        },
        {
            "title": "雨中念乔司马不得会哭",
            "content": "烛照高斋坐论文，十回侍侧九乔君。\r\n讣传两地恸复恸，声隔九原闻不闻。\r\n南国江山愁夜雨，西涯水月梦秋云。\r\n独怜风雪泷冈馆，犹许幽谈到夕曛。"
        },
        {
            "title": "谢邑令请乡饮",
            "content": "迷途岁晚尚茫茫，谓我嘉宾讵敢当。\r\n扬觯有人惭杜举，承筐无地想周行。\r\n一经讲受曾它日，三老周旋即此堂。\r\n为语县侯休见讶，莱衣方作小儿狂。"
        },
        {
            "title": "是日检箧得公壬戌和宝哭徵伯诗",
            "content": "悲歌当哭不论诗，长忆先生哭子时。\r\n今日又兴天下恸，他年真拜古人师。\r\n涛驱东海曾于砚，石采西山故可碑。\r\n一念九原应未瞑，白头亲尚在慈闱。"
        },
        {
            "title": "雪中赏红梅奉次涯翁先生时邃翁携酒共饮怀麓",
            "content": "浅绛英英忽满枝，春风到此复何之。\r\n正怜与雪相逢地，却讶如人欲醉时。\r\n南国已通千里信，西湖空负一生诗。\r\n白头二老青灯夜，笑对江东绿酒卮。\r\n\r\n【注释】：【原题】：\r\n雪中赏红梅奉次涯翁先生时邃翁携酒共饮怀麓堂"
        },
        {
            "title": "幽居四咏",
            "content": "涯翁尊师近寄至《园亭》四诗，正与幽居景物相合，依韵\r\n写意，聊以自适，他日有便，将呈焉请教。"
        },
        {
            "title": "通州相城呈同事诸公（二首）",
            "content": "眼中形势尽登临，前辈经营亦苦心。\r\n一道星河天廪近，千年风气水门深。\r\n驿亭东去多辽使，商舶南来半越吟。\r\n漕计经春定何似，长安三月米如金。¤"
        },
        {
            "title": "三竺道中",
            "content": "人行松径静，数里不知遥。\r\n路转还逢寺，僧迎只过桥。\r\n岩姿收独妙，泉响息群嚣。\r\n东去频回首，山花似我邀。"
        },
        {
            "title": "听松",
            "content": "听松复听松，松声在高阁。\r\n阁成四十年，听者今如昨。\r\n风来春涛生，风去秋涛落。\r\n当其无风时，萧然亦微作。\r\n聪者听于斯，冥心对寥廓。"
        },
        {
            "title": "九日与诸生适南野",
            "content": "重阳无雨慰农家，我亦闲行野水涯。\r\n高岭未登心独往，美人不见眼谁遮。\r\n云随风散千林净，溪抱村流一道斜。\r\n有酒莫教都饮尽，明朝还约看黄花。"
        },
        {
            "title": "南轩为陈廷仪赋",
            "content": "南轩何处是，负郭小桥东。\r\n客复来今雨，山如对此翁。\r\n有怀将献曝，无愠亦歌风。\r\n期日往称寿，老人星正中。"
        },
        {
            "title": "雪中题陈工部画用苏韵",
            "content": "马蹄踏遍秋风叶，客怀还赏长安雪。\r\n焚香小院对此图，此人此景俱清绝。\r\n恍然不识是何方，冻云压峰峰欲折。\r\n草亭孤坐非君谁，闲从水泡观生灭。\r\n秋林老笔逼夏圭，千载风神一挥掣。\r\n得来价直奚可论，万镒黄金千彩缬。\r\n羡君平生有高趣，下视尘寰真不屑。\r\n明朝持此归江南，小舸乘风去如瞥。\r\n也知匠意君自得，我为题诗皆赘说。\r\n欲分半幅遮眼前，剪刀安得并州铁。"
        },
        {
            "title": "鸟声",
            "content": "一鸟不鸣山可怜，更怜鸣鸟过檐前。\r\n友声信有如莺语，喜报曾闻是鹊传。\r\n南国音成非别调，北窗梦醒正闲眠。\r\n近来习静心初定，独把无声寄五弦。"
        },
        {
            "title": "留别娄郎中元善",
            "content": "廿载论交地，浮山古信州。\r\n晚园收硕果，周道傍寒流。\r\n天与裁春服，人将渡野舟。\r\n夕佳外轩月，还炤越江秋。"
        },
        {
            "title": "答朱云厓何梅壑复用前韵",
            "content": "腹笥便便不姓边，莫年诗兴似青年。\r\n一春风雨题缄外，万古江山放笔前。\r\n壑倚梅花真入画，云生厓石自成缘。\r\n晚凉相过须乘兴，酒在清樽月在天。"
        },
        {
            "title": "为宁庵题画",
            "content": "修竹满舍傍，长松当道周。\r\n青山生白云，隐隐屋上头。\r\n出门见溪水，有桥复有舟。\r\n天风作前驱，时引幽人游。\r\n瑟尊侑高谈，兴尽不强留。\r\n静游羲皇梦，闲听尧民讴。\r\n命笔书暄凉，山林有春秋。\r\n独乐得深味，岂尝抱先忧。\r\n莫问此何人，吾当意中求。"
        },
        {
            "title": "胥门",
            "content": "臣奢无辜为君戮，臣胥敢怒不敢哭。\r\n朝辞楚疆莫吴国，还兵入郢亦太酷。\r\n愤愤心，还未足。\r\n楚何怨？吴何恩？豫让死，王裒存。\r\n是邪非，不必论。\r\n一片鸱夷皮，裹骨难裹魂，北风莫遣向越奔。\r\n向越奔，无不可，只恐仇吴似仇楚。"
        },
        {
            "title": "寄许东庐",
            "content": "冲雨冲风一事无，东陂南荡水连湖。\r\n兴如王戴非因雪，他日休烦作画图。"
        },
        {
            "title": "赠李天瑞（天瑞自京师还，过许，留三日，别",
            "content": "坐听寒漏二更余，一榻全胜两地书。\r\n愁到几时凭我解，病从今日为君除。\r\n雪泥满地淹行李，云岛如天阻卜居。\r\n莫怪明朝欲投辖，江湖回首雁应疏。\r\n\r\n【注释】：【原题】：\r\n赠李天瑞（天瑞自京师还，过许，留三日，别去。用西涯\r\n先生韵）"
        },
        {
            "title": "次南沙宿惠山寺",
            "content": "才阁南沙榻，乘闲我又来。\r\n为谁山有月，从此径无苔。\r\n霜怯千年树，云低百尺台。\r\n题名忘岁月，岩畔桂初开。"
        },
        {
            "title": "大忠祠奉次西涯先生韵（二首）",
            "content": "瓣香难救欲沉舟，虏气昏昏暗九州。\r\n今日鲁连真蹈险，它年江统浪含愁。\r\n余生未了东还计，即死能忘北向仇。\r\n地下欲从行在所，海陵朝撼朔风秋。"
        },
        {
            "title": "显公房夜坐",
            "content": "两宿禅房不问禅，夜深无事足高眠。\r\n西山松竹东山月，共作清凉到榻前。"
        },
        {
            "title": "胶山忠定祠次施克和韵",
            "content": "壮怀千古了难偿，大息群阴剥一阳。\r\n鸣凤未闻声徵角，战龙曾见血玄黄。\r\n薄茅藉处非无地，老树阴中合有堂。\r\n风雨去城三十里，满山箫鼓为谁忙。"
        },
        {
            "title": "惠山杂歌（六首）",
            "content": "南祠忠定北文襄，千古青山两瓣香。\r\n莫问前朝松柏树，只今何处有甘棠。"
        },
        {
            "title": "越明日寝哭后作",
            "content": "别公已分见无期，不谓伤心在此时。\r\n再致语将茎露酒，两知音托惠泉诗。\r\n山中几杖操今远，雪里门墙立故迟。\r\n最是寿筵宾客散，西风吹雨夜凄其。"
        },
        {
            "title": "经元世祖庙次王应韶韵",
            "content": "断碑闲倚庙门斜，往事伤心付一嗟。\r\n春草长沙仍牧马，晚风疏树偶栖鸦。\r\n唐陵汉寝谁无主，北幕南庭自有家。\r\n欲吊鲁连何处是，飞尘如雨乱闻蛙。"
        },
        {
            "title": "送朱工部请告归上虞",
            "content": "记得逢君在乐平，新凉庭院碧梧清。\r\n周官六典曾司寇，禹贡三江又水衡。\r\n泽国烟波吟里兴，云林风日病余情。\r\n西兴渡口犹回首，闻道秋潮昨夜生。"
        },
        {
            "title": "归兴（四首）",
            "content": "东归诏许省慈亲，瀛海西头问旧津。\r\n宿麦穗余三月饷，枯杨皮尽几家薪。\r\n平生酒慕苏门老，它日羹怜颍谷人。\r\n闻道王师频报捷，中原今已息风尘。¤"
        },
        {
            "title": "赠周育斋",
            "content": "风雨秋堂冷，公来便作春。\r\n雅情长共物，妙语不惊人。\r\n池养寒泉静，园收硕果仁。\r\n飘然还画舫，湖海自知津。"
        },
        {
            "title": "寄崔工侍民瞻用前韵",
            "content": "郴州南望楚云边，颜色长怀别我年。\r\n岭北春从梅折后，衡阳书在雁归前。\r\n雪淹夜榻无佳兴，月照秋槎有胜缘。\r\n病起莱衣方再舞，晚风吹雨过梅天。"
        },
        {
            "title": "题画",
            "content": "近山如城人可住，远山如屏带烟雾。\r\n天际孤舟何处来，云中指点津头树。\r\n客至桃源花正春，回首空嗟相见莫。\r\n苍壁丹厓几万寻，飞鸟回旋不知路。\r\n路逢樵者问山名，山深只为无名故。\r\n中有青莲今古青，时向幽人一披露。\r\n冯生学画举业余，胸中尘土先扫除。\r\n清秋此幅展向我，请我茅笔纵横书。\r\n南沙风韵杜陵后，随物赋形吾不如。"
        },
        {
            "title": "客有持宁庵诗至山中者次韵赠之",
            "content": "山中十里绿阴长，新涨浮浮架石梁。\r\n赋罢蒹葭掩僧舍，午风销尽佛前香。"
        },
        {
            "title": "白石草堂奉次涯翁先生（二首）",
            "content": "草堂回首海云边，旧路依稀几隔年。\r\n白石峰高幽兴里，沧浪水阔大方前。\r\n闲来月棹频乘梦，老去云巢再结缘。\r\n领得涯翁新墨去，文星长照斗南天。"
        },
        {
            "title": "张提学寄先师文正公新集至代简为答",
            "content": "遗书新刻自徽州，千里缄来百拜收。\r\n自信叔孙知不朽，未应巢父得长留。\r\n秘藏不作山中计，重购还供海外求。\r\n青眼独看张侍御，瓣香今有古风流。"
        },
        {
            "title": "寄贺黄门先生",
            "content": "万丈{殹巫}闾万丈云，白头何地可寻君。\r\n懒招海贾非无谓，笑答山灵似有闻。\r\n秋水竿留巢父在，春风榻与管宁分。\r\n数封再检先朝疏，望断天涯坐夕曛。"
        },
        {
            "title": "答陈提学文鸣",
            "content": "楚帆连日阻南东，到处鱼羹老母同。\r\n春水稳当新涨后，晚山青在旧游中。\r\n宦情于我聊今日，师道如公自古风。\r\n遥想楼船吟眺处，潇湘千里一虚空。"
        },
        {
            "title": "闻侍养命喜而有述",
            "content": "五疏才蒙一语俞，拜扶老母望天除。\r\n孤孀节操劬劳外，独苦心情喜惧余。\r\n宽处栽花占月令，静中检药印方书。\r\n东风吹绿长春径，不羡潘家有板舆。"
        },
        {
            "title": "大忠祠奉次西涯先生韵（二首）",
            "content": "水上浮城忽已墟，龙宫真作帝王居。\r\n生回故主时无及，死见先君地有余。\r\n一息尚存经合讲，百身难赎史空书。\r\n从来独许王陵正，平勃虽贤恐未如。¤"
        },
        {
            "title": "夜坐怀刘用熙",
            "content": "芦泉本是神仙骨，误落人间识者稀。\r\n听竹每联风雨榻，涉江曾制芰荷衣。\r\n台荒蓟北千金筑，帆远吴西一鹤飞。\r\n寒日萧萧那可度，凭君预拂钓鱼矶。"
        },
        {
            "title": "金谿怀徐嘉兴用济",
            "content": "晚负苍生望，寻山只欲深。\r\n孤忠天北极，遗爱海东浔。\r\n霜骨全欺杖，风髯半拂琴。\r\n丹崖人似玉，吾道愧知音。"
        },
        {
            "title": "和浦文玉观水（二首）",
            "content": "万壑正横流，我方浚泉水。\r\n山灵如有知，应笑我为此。\r\n我泉亦何心，一道苍茫里。\r\n沧浪复沧浪，野歌听孺子。"
        },
        {
            "title": "送戴仲鹖谪岭南和侯明府",
            "content": "清江浦口驰词地，左顺门前待报时。\r\n远道谪官何日到，小臣忧国有天知。\r\n镜看白发朝还掩，棹指青山晚更移。\r\n老我闲居复多病，秋来愁和送君诗。"
        },
        {
            "title": "三千牍（读《史记》作）",
            "content": "三千牍，二月读。\r\n君何劳，臣何渎。\r\n申公言，言不在多。\r\n止辄乙，今如何。\r\n右《吕獒》，左《无逸》，不如对此朝还夕。"
        },
        {
            "title": "次魏士华韵岳州道中",
            "content": "懒赋新诗记所经，谁欤能为我歌听。\r\n日生凉色荒荒白，山露寒姿叠叠青。\r\n晚席洗分急水，夜船挝鼓视明星。\r\n长沙有约君先到，何处登高倚草亭。"
        },
        {
            "title": "送马参议公御之陕西",
            "content": "外省元兼内六曹，使君西去更贤劳。\r\n迎舟风助黄流急，随马云分华岳高。\r\n远道谁教歌憩茇，丰年独遣问啼号。\r\n一尊未尽临歧思，寒日荒荒满节旄。"
        },
        {
            "title": "惠山杂歌（六首）",
            "content": "箫鼓迎神神下山，香烟满路送神还。\r\n安得村村无病苦，灵泉不动庙门闲。"
        },
        {
            "title": "送工侍徐公致政南还途中有作",
            "content": "祖帐东门久不陈，古人高致又今人。\r\n阙庭回首风光远，歧路关心雨色新。\r\n图书应传千万本，经纶方倚二三臣。\r\n送君濯发沧溟水，晚节堂前戴角巾。"
        },
        {
            "title": "静中写怀用前韵",
            "content": "策杖山边复水边，病余翻喜得长年。\r\n风光共逐初晴后，春色还怜未雨前。\r\n何处乾坤堪一啸，平生泉石本多缘。\r\n闲来独上西楼望，古华峰高正倚天。"
        },
        {
            "title": "松风阁次莫东川韵",
            "content": "倚天松不受风摇，白鹤迥翔似有招。\r\n何处客来忘此阁，故人诗在忆同朝。\r\n采苓每带云双屐，供石时添水一瓢。\r\n莫道山中无语者，老僧送罢又逢樵。"
        },
        {
            "title": "惠山杂歌（六首）",
            "content": "踏踏儿郎从老翁，惠山寺里看新钟。\r\n问道新钟几时撞，九秋霜落树头红。"
        },
        {
            "title": "再作太白山人歌",
            "content": "吾闻太白之山倚西极，华岳崚嶒势相敌。\r\n上凌刚风太古雪尚寒，下抚苍茫鸟无力。\r\n吁嗟！兹山有径不与终南通，士将避世往往游其中，超历\r\n万壑巢云松。\r\n伊昔丈人负刍者，危言曾动河汾公，至今谈麈流清风。\r\n孙君关中豪，仰止兹山高。\r\n自称山人巾葛白布袍，入山静坐观众妙，出指八极将游遨\r\n。\r\n胸有五色文，眼底无青紫。\r\n名家自视出杜陵，走笔题诗乃如史。\r\n子长有语称董生，季主何心讥贾子。\r\n迩来五见江东春，南寻禹穴能知津。\r\n相逢下我东野拜，何人复谓秦无人。\r\n我作《山人歌》，物色其奈山人何。\r\n山林岁年晚，江海风雨多，山人不归太白空嵯峨。"
        },
        {
            "title": "忆母",
            "content": "手线缝衣欲问寒，慈颜时向梦中看。\r\n世间尽道为官好，天下无如别母难。\r\n读罢家音添鬓白，书成国事剩心丹。\r\n青灯自照砖河夜，回首江南路渺漫。"
        },
        {
            "title": "太白山人歌为关西孙太初赋",
            "content": "山人西从太白来，东南胜览穷天台。\r\n凤歌落落复自和，笑问楚狂安在哉。\r\n江陵曾见子微否，道骨仙风子真有。\r\n神游八极偕者谁，江上听潮何太久。\r\n山人西望几回首，石室高寒逼星斗。\r\n六月争传雪未消，万峰谁遣云长守。\r\n南来遗我方山冠，何以报之青琅玕。\r\n杜陵诗人不可作，击节虚堂风雨寒。"
        },
        {
            "title": "通州相城呈同事诸公（二首）",
            "content": "肩舆南浦复西丘，尽日淹留为此州。\r\n云隐层城才见塔，水漫孤渡偶逢舟。\r\n林风力浅花能晚，山雨声迟麦未秋。\r\n最是中丞忧国计，几回独立向东流。"
        },
        {
            "title": "听松偶成（丁丑十月廿八日）",
            "content": "秋深水国候来鸿，一夜悲凉见朔风。\r\n行遍冉泾无语者，听松阁上哭涯翁。"
        },
        {
            "title": "冬夜观树影",
            "content": "月树影在地，横斜复横斜。\r\n谁为水墨画，老笔全无华。\r\n又如春雷动，初惊蛰龙蛇。\r\n因之得篆法，锥铁行平沙。\r\n海云漾双玕，江风落孤楂。\r\n玄冬万景瑀，嘉此独咨嗟。\r\n他宵有繁阴，莫向时人夸。"
        },
        {
            "title": "又答林镇江",
            "content": "麻姑山下石矶边，舣棹逢君是此年。\r\n落月梦长千里外，归云心远九峰前。\r\n东曹史牍忙中事，南国诗筒病后缘。\r\n公暇漫从江郭眺，沧浪歌起白鸥天。"
        },
        {
            "title": "秋野用杜韵",
            "content": "河汉三秋隔，星辰万里违。\r\n客怜双鸟去，僧讶一人归。\r\n相马吾何有，知鱼尔亦非。\r\n春风故相爱，吹绿北山薇。"
        },
        {
            "title": "渐霁",
            "content": "渐霁驱愁思，无风稻正花。\r\n径来今雨客，烟起野人家。\r\n晚榻将新月，秋溪有净沙。\r\n东邻知我兴，多事报山华。"
        },
        {
            "title": "送张淳安羽",
            "content": "清才往往爱君诗，百里为郎奈别离。\r\n州县未为吾道屈，江湖真见此行宜。\r\n水连晚渡宁辞远，春入山城却恨迟。\r\n更爱公余多古意，蛟峰高处读遗碑。"
        },
        {
            "title": "和浦文玉观水（二首）",
            "content": "新晴出郭门，四野惟一水。\r\n忆自庚午年，两恒尝见此。\r\n坐我天上身，江南画船里。\r\n陶谢空遐思，今有桂岩子。¤"
        },
        {
            "title": "白石草堂奉次涯翁先生（二首）",
            "content": "北望长安近日边，春风函丈忆当年。\r\n新题岁月经纶外，晚节乾坤杖几前。\r\n诗卷有情多汲引，门墙何日更延缘。\r\n朝来忽对林京口，却道西堂别是天。¤\r\n\r\n【注释】：【注释】：\r\n（涯翁先生为林镇江廷元题白石草堂诗，跋有“将至江南\r\n，二泉见之，其能默焉”之语，辄用韵以归廷元，情见乎\r\n辞。）"
        },
        {
            "title": "乞终养未许",
            "content": "乞归未许奈亲何，帝里风光梦里过。\r\n三月春寒青草短，五湖天远白云多。\r\n客囊衣在缝犹密，驿骑书来字欲磨。\r\n圣主恩深臣分浅，百年心事两蹉跎。"
        },
        {
            "title": "醉石为王翁赋",
            "content": "湖上秋容淡如拭，有人时卧林间石。\r\n石边有路通醉乡，梦邪真邪人不识。\r\n人有托，物无情。\r\n石可醉，亦可醒。\r\n一声何处沧浪清。"
        },
        {
            "title": "惠山杂歌（六首）",
            "content": "漪澜堂下水长流，暮暮朝朝客未休。\r\n纵有《茶经》无陆羽，空教煎白老僧"
        },
        {
            "title": "鹤舞",
            "content": "误向丹丘共羽流，多情今得此亭幽。\r\n长鸣似与高人语，屡舞谁于醉客求。\r\n风羽九逵能抗晚，野心万里欲横秋。\r\n试将衣袖闲招引，转尽花阴意未休。"
        },
        {
            "title": "忆文正公尝欲卜居宜兴",
            "content": "几年卜筑欲江东，阳羡溪山罨画中。\r\n千里有情春草遍，一樽无地暮云空。\r\n相州未得归韩老，汝颍犹堪葬长公。\r\n曾说近游须馆我，吾亭今合号涯翁。"
        },
        {
            "title": "书院新成再用前韵",
            "content": "小堂开自绿阴边，故老相过问往年。\r\n水接少陵新槛外，草生茂叔旧庭前。\r\n山从西望城才隔，溪自东行路亦缘。\r\n微醉独歌人莫讶，春衣初试晚晴天。¤"
        },
        {
            "title": "谢方石先生挽词",
            "content": "我归林下公长逝，千里诗筒望不来。\r\n海隐本非唐少室，山居真似宋徂徕。\r\n雅歌何处声相和，野服它年手自裁。\r\n有石大书明祭酒，古松阴里墓门开。"
        },
        {
            "title": "袁州谒韩文公祠",
            "content": "一上春台草陆离，忽瞻遗像起遐思。\r\n江山恨少滕王赋，风水愁多二女祠。\r\n石廪不知云去地，雷塘犹想雨来时。\r\n凭君莫引飞鸿望，万里骑龙任所之。"
        },
        {
            "title": "天马来（读《史记》作。俞宪曰：“此记正德",
            "content": "天马来，来何方？《易》有占，乃尔荒。\r\n先乌孙，后大宛。\r\n马是非，天近远。\r\n使端广，民怨多。\r\n天不闻，如马何。\r\n\r\n【注释】：【原题】：\r\n天马来（读《史记》作。俞宪曰：“此记正德时事。”）"
        },
        {
            "title": "雪洲追吊夏叔度亦用涯翁尊师韵",
            "content": "月寒沙白水如烟，兴在中洲望宛然。\r\n岂有机心将避世，不知医道已通仙。\r\n孤舟自系须人渡，一鹤时飞为客传。\r\n雨露春来江岸阔，吊君何处放湖船。"
        },
        {
            "title": "盂城即事",
            "content": "盂城驿前吟夕阳，高邮湖上好秋光。\r\n红分菡萏初经雨，绿满蒹葭未受霜。\r\n远浦有波皆浴鹭，近堤无路尚垂杨。\r\n南来时见吴江棹，却倚船窗问故乡。"
        },
        {
            "title": "小孤山",
            "content": "昔闻砥柱黄河中，万古坐镇狂澜东。\r\n小孤乃是江砥柱，特起不与群山同。\r\n群山随江铤奔马，爱此石笋凌苍穹。\r\n孤哉孤哉本天造，一任巨浪乘长风。\r\n节宣夙受神禹戒，滔滔不碍江朝宗。\r\n我来信宿彭泽下，咫尺仰望神妃宫。\r\n翠烟霏霏落杯酒，千帆阅尽澄潭空。\r\n举杯酹江江日白，隔江缥缈留青峰。\r\n便当载笔赋东海，三山点破云冥蒙。"
        },
        {
            "title": "归兴（四首）",
            "content": "镇日冲风起九河，活潮东上不胜波。\r\n云蒙日影当晡密，雨送雷声入夜多。\r\n野史一书还夏五，客灯十载几连窝。\r\n新凉却动江南思，卧看青山听棹歌。¤"
        },
        {
            "title": "赠周松月",
            "content": "晓起空庭月在松，惠山寺里正鸣钟。\r\n诗人访我来何早，第七峰前一短筇。"
        },
        {
            "title": "花香",
            "content": "花气祼缊共暖风，谁从起处问西东。\r\n偶来似与游丝下，却散还随梦蝶空。\r\n曲槛有时应独驻，幽居何地不相通。\r\n等闲拟得涯翁句，已落人间色相中。"
        },
        {
            "title": "八月二十九日门人华云来自汪司成器之所致吾",
            "content": "忽自司成得讣音，燕山湘水夜沈沈。\r\n百年恩义师兼父，千载文章古在今。\r\n无路可奔空缟素，有身堪铸乏黄金。\r\n京华北斗遥瞻处，泣对朱弦欲碎琴。\r\n\r\n【注释】：【原题】：\r\n八月二十九日门人华云来自汪司成器之所致吾师少师西涯\r\n先生之讣哭已有作"
        },
        {
            "title": "禽言",
            "content": "看蚕看火，昨夜小姑今夜我。\r\n夜不能眠昼不坐，火弗戒兮蚕受祸。\r\n无丝可，无绵可，蚕死惨那。\r\n看蚕看火。"
        },
        {
            "title": "发文正公吊书后有作",
            "content": "有句传江左，长教和且歌。\r\n未应知已少，自是爱人多。\r\n云野秋无雨，风江晚更波。\r\n伤心门下士，鬓发渐成皤。"
        },
        {
            "title": "九江赠冯地官",
            "content": "东曹故人东道主，今雨相逢如旧雨。\r\n江边新阁速我登，坐阅千帆集烟渚。\r\n百年摧政如江风，倏平忽险胡能同。\r\n平涵云日浴凫鹭，险鼓雷雨腾蛟龙。\r\n我行观风四经此，野有歌谣民有史。\r\n燕南楚北天茫茫，青眼高歌对吾子。"
        },
        {
            "title": "谒谢叠山祠",
            "content": "从容就义几封书，三百年来养士余。\r\n商老不知周粟富，晋人方恨楚材虚。\r\n庭留旧柏生同劲，鼎荐新薇死亦臞。\r\n有诏作人无事日，江花江草正愁予。"
        },
        {
            "title": "题钱世恒吊文山遗墨卷",
            "content": "北风吹南冠，行行一匏瓜。\r\n作书谢骨肉，涕泪纷交加。\r\n此行已忘身，此书又忘家。\r\n身家既两忘，未忘者何邪。\r\n至哉君与臣，大哉夷与华。\r\n片纸今又灰，浩叹天无涯。"
        },
        {
            "title": "树色",
            "content": "乍浓还淡弄朝晖，树色依稀定是非。\r\n楼上望回川历历，城阴遮断路微微。\r\n晴云有影团倾盖，春水无波渌染衣。\r\n独坐怀人心正远，天空渭北雁初归。"
        }
    ]
}