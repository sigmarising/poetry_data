{
    "dynasty": "明",
    "author": "屠隆",
    "intro": "",
    "items": [
        {
            "title": "游仙二首",
            "content": "青兕斑麟列两行，仙人彩笔染炉香。\r\n清都那有闲文字，劫运书成隶九皇。"
        },
        {
            "title": "重过桃江别业",
            "content": "当时落拓不足论，挟书醉眠桃花村。\r\n黄鹂叫断春雨色，白鹭窥破新水痕。\r\n身世溟滓游太上，风物依稀似陆浑。\r\n何人唤我出门去，匹马萧萧南北路。\r\n两足皲皱涉冰沙，双鬓凋残栉烟雾。\r\n燕台骏骨虽见收，汉宫蛾眉易生妒。\r\n幻泡浮云掷一官，亲蒙天子赐黄冠。\r\n入山面壁终有日，对酒逢花且尽欢。\r\n此地重来恣笑谑，十载羁栖宛如昨。\r\n凄怆似隔武陵鸡，须臾亦是令威鹤。\r\n红桃碧柳风正柔，野浦回塘水乱流。\r\n轻桡铁籧吹欲裂，锦罽银筝弹不休。\r\n伯伦生著《酒德颂》，无功自署醉乡侯。\r\n古人多好托此物，但言浇愁吾不愁。"
        },
        {
            "title": "赋得乌衣巷送周使君之金陵",
            "content": "春风深巷旧豪奢，骏马银鞍日未斜。\r\n朱第空梁曾海燕，白门垂柳自宫鸦。\r\n草香辇路销金粉，花发江城问酒家。\r\n君去定寻王谢宅，大帆明月向天涯。"
        },
        {
            "title": "南滁大雪歌",
            "content": "昨日何日故人一尊虎丘月，今日何日马头十丈南滁雪。\r\n昨日何日金陵管弦喧酒家，今日何日关山石裂穿寒沙。\r\n从来雨雪多江北，回首江南泪沾臆。\r\n所以古人惜河梁，昨日之尊那可得。\r\n西风太有权，浊酒都无力。\r\n冷如鬼手捉马鞭，狐裘蒙茸亦何益。\r\n寒山日落牛羊眠，往往茅屋见人烟。\r\n茅屋人家绝可怜，黄茅鹔出青松巅。\r\n自住山上屋，还耕山下田。\r\n童子捞鱼溪水边，女儿卖酒工数钱。\r\n三家五家自来往，年深不问城市迁。\r\n门前雪花大如手，万片琼瑶写枯柳。\r\n火煨榾柮啖蹲鸱，藜羹麦饭地黄酒。\r\n生游死葬寒山下，一生不向长安走。\r\n而我胡为冰雪中，马蹄踏破行千峰。\r\n繁华富贵转眼空，山中之人笑杀侬。"
        },
        {
            "title": "无题",
            "content": "千年露液何曾酿，五色霞衣不用裁。\r\n小史调笙铺席罢，金笼鹦鹉报花开。"
        },
        {
            "title": "恭送昙阳大师六首",
            "content": "西池南岳坐相邀，仿佛烟中白玉桥。\r\n手炙鹅笙踏云路，灵音一半入琼箫。"
        },
        {
            "title": "采真诗再为慧虚度师恭撰六首",
            "content": "碧石青苔覆落花，云残远自上清家。\r\n龙章气湿疑灵雨，凤篆文生散彩霞。"
        },
        {
            "title": "恭送昙阳大师六首",
            "content": "王母行宫列宿分，九微灯艳紫元君。\r\n玉楼金阙非人世，空水茫茫载白云。"
        },
        {
            "title": "韩蕲王花园老卒歌和吴渊颖",
            "content": "中原胡尘涨天起，汴城日落大旗靡。\r\n翠华北去泥马南，坐拥西湖衣带水。\r\n蕲王徒步起行间，百战驰驱剑光驶。\r\n金牌昼飞玉塞昏，三字狱成岳飞死。\r\n王也搤腕气冲冠，鸟尽弓藏痛唇齿。\r\n飘然角巾归西湖，自号清凉老居士。\r\n湖边花园春色妍，亭亭百卉红烧天。\r\n守园老卒鬓发短，白首闲就花阴眠。\r\n蕉鹿呦呦栩栩，石头为枕苔为毡。\r\n黑甜正熟履綦响，王来蹴起始矍然。\r\n头颅若此隙驹过，长日如何只高卧。\r\n相公勿轻灌园人，渭滨垂钓淮阴饿。\r\n龙泉补履镰刈葵，闲却英雄无事做。\r\n王叹此叟气何豪，与尔十万金错刀。\r\n青雀楼船贯月上，红牙歌吹遏云高。\r\n少女如花杂宾从，鬅鬙白发炤锦袍。\r\n口衔叵罗海雾卷，手挥如意江风颾。\r\n酒酣指点挂帆去，鸣笳叠鼓凌波涛。\r\n夷王倒屣迎上客，匝地氍毹布瑶席。\r\n光生珠贝鲛人探，寒透冰绡龙女织。\r\n赵氏璧玉连十城，石家珊瑚高数尺。\r\n归来大蕲王欣，豪杰计倪少伯伦。\r\n胸中之奇聊一见，游戏仍卧花阴春。\r\n吁嗟乎！古来英雄何可测，骏骨往往埋埃尘。\r\n尉迟微时曾芃铁，王猛不遇行负薪。\r\n为龙为蛇古所叹，从此不敢轻相人。"
        },
        {
            "title": "怀冯开之",
            "content": "一返长林友鹿麛，年来踪迹半招提。\r\n直将幻泡看金马，养得玄心到木鸡。\r\n薝葡香清依丈室，芙容花发坐空堤。\r\n点苍别后无消息，魂梦还游洱海西。"
        },
        {
            "title": "彭城渡黄河",
            "content": "彭城临广岸，俯仰霸图空。\r\n白日照残雪，黄河多烈风。\r\n所嗟人向北，不似水流东。\r\n回首沧溟曲，山山云雾中。"
        },
        {
            "title": "入直左掖中贵乞诗有作",
            "content": "两朝出入有辉光，五夜疏钟漏未央。\r\n万树宫花歌宝扇，千门御柳映明珰。\r\n心如碧草生金辇，身是红云近玉皇。\r\n一样人间明月色，惯于天上听《霓裳》。"
        },
        {
            "title": "过弇园澹圃志感二首",
            "content": "名园楼榭郁参差，客满华堂酒满卮。\r\n天外群峰攒落日，镜中双浆荡文漪。\r\n虫丝曲几残书帙，鸟迹空庭绝履綦。\r\n感慨沧桑眼前事，雍门琴罢不胜悲。"
        },
        {
            "title": "酬邬汝翼见赠之作",
            "content": "婆娑吴越问前朝，来往空江送落潮。\r\n佳句全从僧舍得，雄心半向酒家消。\r\n寒山到处客双屐，野艇无人挂一瓢。\r\n不为西风伤岁暮，乱云归去卧金焦。"
        },
        {
            "title": "闻化女湘灵为祥云洞侍香仙子志喜六首",
            "content": "手启琅函喜欲狂，东来消息大非常。\r\n偶然题作留香草，洞府新衔号侍香。"
        },
        {
            "title": "赠张谷吹先生",
            "content": "门临千顷水云宽，黄叶疏疏照箨冠。\r\n未老朱颜堪学道，爱闲黑发早辞官。\r\n秋烟竹色侵书带，夜雨空香送药栏。\r\n几度对君名利尽，高斋清绝梦应安。"
        },
        {
            "title": "闺情",
            "content": "昨日别君杨柳浓，今朝怅望樱桃红。\r\n青骢去何在，只在平芜外。\r\n春风自暖妾自寒，邻女相过掩泪看。\r\n日长草绿娇黄蝶，宛转啼鹃隔花叶。\r\n不能飞去唤郎归，何用朝朝啼向妾。"
        },
        {
            "title": "燕京即事",
            "content": "玉貌花骢两斗辉，香风如水泛红衣。\r\n燕姬少小能骑马，笑指金鞭踏月归。"
        },
        {
            "title": "怀嘉则宾父伯翼长文田叔仲初郑朗诸君",
            "content": "相思公子住岩阿，岁岁衣裳剪薜萝。\r\n水溅山花春屐冷，僧归湖雨暮钟多。\r\n犬能爱客沿溪送，猿不惊人带月过。\r\n讵用移文心自愧，云青沙白奈君何。"
        },
        {
            "title": "长条曲为友人赋二首",
            "content": "流水飞霞旧日恩，梨花寒月闭重门。\r\n清明陌上香车路，认得萧郎不敢言。"
        },
        {
            "title": "采真诗再为慧虚度师恭撰六首",
            "content": "子夜初从洞府归，绛桃花外月痕微。\r\n下山不是瑶台梦，书在琅函香在衣。"
        },
        {
            "title": "过弇园澹圃志感二首",
            "content": "当年兄弟拟双龙，同隐华阳各一峰。\r\n祗树风时度清梵，栴檀林不隔疏钟。\r\n仙幢化去灵龛在，丹灶空来细草茸。\r\n依旧朱栏窥绿水，临流不忍采芙容。¤"
        },
        {
            "title": "新莺",
            "content": "初来阁外弄春晖，上下花间试学飞。\r\n小语未全调玉管，薄寒深自护金衣。\r\n龙池万柳栖应怯，紫殿千门见总稀。\r\n九十韶华愁易老，啼残红药绿阴肥。"
        },
        {
            "title": "为范太仆咏孙汉阳画绿牡丹",
            "content": "汉阳太守旧王孙，笔点春工到啸园。\r\n玉笛声中明月老，东风吹出绿珠魂。"
        },
        {
            "title": "北上彭城别姜仲文",
            "content": "荒城浊酒送斜阳，数起门前指雁行。\r\n木叶时时作风雨，星河夜夜在衣裳。\r\n坐深熠燿初惊扇，秋冷莎鸡半入床。\r\n何物最能关别恨，野桥残月照清霜。"
        },
        {
            "title": "蓟辽大捷铙歌",
            "content": "大捷归来列校收，蒲萄银瓮坐箜篌。\r\n酒酣夜出巡边垒，壮士闲眠枕髑髅。"
        },
        {
            "title": "采真诗再为慧虚度师恭撰六首",
            "content": "悄无人迹蔽瑶房，数卷丹书在石床。\r\n侵晓鹤翻松露冷，松花细细落衣裳。"
        },
        {
            "title": "山中吟",
            "content": "我家海上之青山，山头白云时往还。\r\n藤捎细月行花里，水溅空岩洒竹间。\r\n仙源有路春长入，石屋无门夜不关。\r\n踏花只共野人语，荡桨真如沙鸟闲。\r\n自从奔走江南道，马蹄半入红尘老。\r\n生平耳目非我有，俯仰眉妩向人好。\r\n岁月其如石火何，却逐浮名丧至宝。\r\n昨梦丘中人，题书寄深省。\r\n既报青山空，复言白云冷。\r\n山空云冷胡不归，荒猿叫破秋天暝。\r\n四明回合无风尘，八窗高敞开星辰。\r\n洞箫泠泠响空碧，凌云一唤樊夫人。\r\n樊夫人，偕云华。\r\n不知何年栖紫霞，十洲三岛俱为家。\r\n粲然忽启玉齿笑，笑我不归寂寞羞桃花。\r\n桃花烂熳红映天，垂杨婀娜春风前。\r\n野麛乱饮幽涧水，仙鼠倒挂洞门烟。\r\n偶因骑马冲泥去，忆得铺花扫石眠。"
        },
        {
            "title": "出塞",
            "content": "强兵一夜度飞狐，大雪连营照鹿卢。\r\n明月五原容射猎，长城万里不防胡。\r\n单于塞外输龙马，天子宫中出虎符。\r\n独有流黄机上泪，西风吹不到征夫。"
        },
        {
            "title": "泛氵殿曈山湖",
            "content": "扁舟凌紫氛，萧洒绝人群。\r\n浦暗遥吞树，湖空不碍云。\r\n浪推沙鸟出，风挟寺钟闻。\r\n故有沧洲癖，徘徊眷夕曛。"
        },
        {
            "title": "送冯开之太史还朝",
            "content": "三年采药访桐君，忍别沧江鸥鹭群。\r\n岂谓金门堪大隐，只缘玉牒重灵文。\r\n河桥柳暗人初去，山店花香梦欲分。\r\n蹔入红尘心不染，宫衣犹带五湖云。"
        },
        {
            "title": "秋日怀友人",
            "content": "寒站万户满，黄叶下空城。\r\n丛菊堪垂泪，江流不住声。\r\n病惟诗得意，贫觉酒多情。\r\n同是伤摇落，秋天日暮行。"
        },
        {
            "title": "湖上曲二首",
            "content": "夜泊湖头自唱歌，芦花月白水禽多。\r\n芙容独抱清霜老，一片寒香摇素波。"
        },
        {
            "title": "红线诗五首",
            "content": "金银宫阙是侬家，蹔插鸾钗拂鬓鸦。\r\n一逐孤云天外去，朱门空锁碧桃花。"
        },
        {
            "title": "永明寺与伯贞先生坐语",
            "content": "寺门瓦落挂霜藤，闲与君侯说废兴。\r\n秋老紫苔生卧佛，日斜黄叶映残僧。\r\n蠹鱼古壁销千藏，风雨空堂暗一灯。\r\n勘破此中须了悟，昆明劫火向无凭。"
        },
        {
            "title": "长条曲为友人赋二首",
            "content": "手碎琵琶断玉箫，青青谁竟折长条。\r\n背啼红袖逢人笑，岁岁春风恨不销。"
        },
        {
            "title": "采真诗再为慧虚度师恭撰六首",
            "content": "仙鼠飞飞似白鸦，灵泉尽日浴金沙。\r\n只闻洞里人吹笛，不见空中女散花。"
        },
        {
            "title": "燕姬堕马",
            "content": "美人绰约万花西，宝马横翻碧玉蹄。\r\n总是身轻如燕子，落来罗袜不沾泥。"
        },
        {
            "title": "采真诗再为慧虚度师恭撰六首",
            "content": "瑶草仙坛路不分，空中香气正氤氲。\r\n凤车龙辇辚辚去，只隔青天一片云。"
        },
        {
            "title": "长安明月篇",
            "content": "长安明月正秋宵，桂树扶疏香不销。\r\n初悬碧海生华屋，渐转朱城隐丽谯。\r\n白露玉盘流素液，丹霞宝镜拂轻绡。\r\n明浮汉殿凉仙掌，暗入秦楼湿紫箫。\r\n魄满中秋天浩荡，光圆三五夜迢遥。\r\n参差玉叶披香树，宛转金波太液桥。\r\n披香太液纷相属，玉叶金波寒蔌蔌。\r\n万户平临不夜城，六街尽在清凉国。\r\n洞庭湖中木叶稀，姑苏台上城乌宿。\r\n灵妃鼓瑟湘江头，神女弄珠汉水曲。\r\n朱弦的的泛崇兰，翠袖娟娟映修竹。\r\n既从天汉掩疏星，亦与君王代银烛。\r\n君王对此秋漫漫，龙楼鱼钥开长安。\r\n闪闪鸳鸯香雾绕，溶溶幹鹊玉华溥。\r\n风飘绰约双鬟女，花近葳蕤七宝栏。\r\n新出蛾眉插正似，圆来娇面借同看。\r\n昭阳粉黛生香暖，长信梧桐照影寒。\r\n飞燕单衫初舞罢，班姬双泪欲啼干。\r\n自以光辉荐寒暖，每逢佳节助悲欢。\r\n有时照入空闺里，萧瑟流黄夜惊起。\r\n能于瓦上白如霜，复遣床前凉似水。\r\n情到鸾笺泪万行，梦回鸳帐人千里。\r\n有时照向边塞头，黄沙茫茫白草秋。\r\n已伤长夜吹边穟，又奈寒光照戍楼。\r\n归兴三秋度辽水，愁心一夜满并州。\r\n古来一片长安月，对之万种人情别。\r\n月圆月缺如循环，秋去秋来无断绝。\r\n遂令皎皎地上霜，都作星星鬓边雪。\r\n从他人世换春秋，不向中天数圆缺。\r\n且因光景及芳年，乘兴先开歌舞筵。\r\n同酬彩笔邀希逸，自举金杯呼谪仙。\r\n佳会于人既不易，良宵顾影亦堪怜。\r\n兴来坐到星河晓，醉后还操《明月篇》。\r\n最爱《霓裳羽衣》曲，乘风便欲问婵娟。"
        },
        {
            "title": "恭送昙阳大师六首",
            "content": "列坐扶桑大帝前，六铢五色照琼田。\r\n直凌海面行空去，飒飒天风散紫烟。"
        },
        {
            "title": "潞河晚泊",
            "content": "回浦落帆尽，长堤带郭斜。\r\n暮烟平吐树，春雨薄沉沙。\r\n白艇藏渔市，黄茅覆酒家。\r\n一瓢云水外，不复问年华。"
        },
        {
            "title": "闻化女湘灵为祥云洞侍香仙子志喜六首",
            "content": "冉冉飙车驾彩虹，只闻耳畔响罡风。\r\n人间那识祥云洞，幸有天边鹤使通。"
        },
        {
            "title": "采真诗再为慧虚度师恭撰六首",
            "content": "寂寂花宫独掩关，飙轮去只在前山。\r\n香清落日闻金磬，知是真人跨鹤还。"
        },
        {
            "title": "游仙二首",
            "content": "一纟两芒鞋四海忙，何如回首觅灵光。\r\n为言鹿苑无生诀，即是龙宫不死方。"
        },
        {
            "title": "青溪道士吟留别京邑诸游好",
            "content": "青溪道士餐白石，扫地焚香坐空碧。\r\n月映蒹葭秋水宽，雪覆栟榈暮云圻。\r\n山深路僻无人烟，沙泠天空留虎迹。\r\n可惜一朝不自坚，来作清朝兰省客。\r\n烈日骑马堀堁中，搔首乾坤嗟迫迮。\r\n下笔连蜷雌蜺气，吐口夭矫丹霞色。\r\n雄心不除侠骨存，十年学道亦何益。\r\n何物美器横相加，籍籍声满长安陌。\r\n长安大道连平沙，王侯戚里纷豪华。\r\n银台画阁三千尺，绣箔珠楼十万家。\r\n省郎卜居穷巷里，车马趋之若流水。\r\n争设琼筵借彩毫，朝入西园暮东邸。\r\n摛辞尽道李王孙，执辔皆称魏公子。\r\n主人轰饮醉向天，淋漓红烛落花前。\r\n银汉半斜沉夜柝，繁霜歌罢弹哀弦。\r\n有客醒然不御酒，独拥香炉对暝烟。\r\n吁嗟乎！美服人所指，器盈神理殃。\r\n为欢尚未毕，含沙已在旁。\r\n匹夫睚眦修七箸，恶声狺狺安可量。\r\n子兰谗屈平，登徒毁宋玉。\r\n谓奏相如琴，未灭淳于烛。\r\n祢生鼓吏惭未能，幼舆丘壑无不足。\r\n青天何高高，白日去莽莽。\r\n出门眼看北邙山，令人万事抛漭瀁。\r\n玉柙珠襦寒雨中，金罍宝瑟高堂上。\r\n不闻黄鹄游洿池，岂有神龙挂鱼网。\r\n我欲掩口笑古人，古人英雄亦不达。\r\n子房赤松待兴汉，范蠡五湖须霸越。\r\n即如蒙庄与灌园，安用云台悬日月。\r\n马蹄鸡肋空有无，欲休即休何所图。\r\n亦不用百官祖道集征虏，亦不用君王诏书赐鉴湖。\r\n一骑萧然下风雪，空壕斜日啼城乌。\r\n耻为执虎子，宁待车生耳。\r\n懒视张仪舌，不问待诏齿。\r\n是非野鹤骞孤霞，恩怨金幹擘海水。\r\n脱我今日之红尘，还我旧时之白云。\r\n王绩罢官因坐酒，介推身隐讵须文。\r\n风雷不能为之驱，阴阳不能为之铸。\r\n胡鹰翻然掣金锁，碧落茫茫堕秋雾。\r\n铜马当年悔陆沉，自怜黑发早抽簪。\r\n当门杨柳黏天碧，绕屋松杉满地阴。\r\n故人他日如相访，万树桃花何处寻？"
        },
        {
            "title": "送长吉诸孙东还",
            "content": "年来何日不思乡，却送君归欲断肠。\r\n闻道小园刚半亩，不愁无地种垂杨。"
        },
        {
            "title": "闻化女湘灵为祥云洞侍香仙子志喜六首",
            "content": "阿翁学道已多年，翻使湘灵先著鞭。\r\n为种绛桃三万树，迟予蚤晚洞门前。"
        },
        {
            "title": "湖上曲二首",
            "content": "湖边曾记踏花行，谡谡风篁十里声。\r\n绿水青莲人载酒，绛楼红板伎吹笙。"
        },
        {
            "title": "闻化女湘灵为祥云洞侍香仙子志喜六首",
            "content": "只道埋香事可怜，谁知独鹤控遥天。\r\n上元垂发麻姑爪，宿世原来骨是仙。"
        },
        {
            "title": "红线诗五首",
            "content": "结束戎装剑陆离，月华星彩共低垂。\r\n严城秋冷铜焦死，魂断三千外宅儿。"
        },
        {
            "title": "史相国墓下作",
            "content": "霜落苍藤老树枯，眼看巨石压重湖。\r\n墓前只有山僧住，黄叶青灯照野狐。"
        },
        {
            "title": "红线诗五首",
            "content": "忽离琼筵下玉阶，湘裙低覆蹋云鞋。\r\n情知不是人间别，歌散香销十二钗。"
        },
        {
            "title": "夜饮李将军帐中",
            "content": "两行宝炬照华堂，一派笙歌夜未央。\r\n户外高牙明画戟，灯前小队舞红妆。\r\n花生步障风光暖，月在帘钩海色长。\r\n大将只今容揖客，不妨沉醉答青阳。"
        },
        {
            "title": "恭送昙阳大师六首",
            "content": "山驾严装羽队分，敕书先下玉晨君。\r\n明知不比人间别，亦自含凄望碧云。"
        },
        {
            "title": "红线诗五首",
            "content": "龙文匕首髻乌蛮，一霎遥空响珮环。\r\n街鼓未休营卒卧，满身风露魏城还。"
        },
        {
            "title": "刘御史歌",
            "content": "丞相怒，烈士戍。\r\n骢马来，烈士灾。\r\n阴风萧萧神灵哭不止，黄沙荒荒烈士死。\r\n吁嗟乎！刘御史。\r\n辽阳天黑白日没，下有猰貐上有鹘，磨牙凿齿据其窟。\r\n山鬼不敢吊，河伯不敢出，妻子那及收骸骨。\r\n呜呼！噫嘻！何人杀孔融？何人杀臧洪？男儿出身报天子\r\n，俯首屈死蓬蒿中。\r\n云旗猎猎红满空，天兵下来冲烟虹，将军十道开宝弓。\r\n谁当迎御史，上帝特遗关龙逢。\r\n关龙逢，握公手。\r\n酿天河，挹北斗。\r\n拂公尘埃饮公酒，人间险巇天上否。\r\n游戏白玉堂，逍遥黄金牖，椒山青霞亦公友。\r\n自公去矣廓氛霾，天清地朗日月开。\r\n墓前铜雀化为灰，塞外金鸡谪戍回。\r\n公不在矣使心哀，我哀何为公不答。\r\n仰视高空寒飒飒，白云苍茫九关合。\r\n乾坤毂转人事迁，天子下诏褒忠贤。\r\n鬼蜮射人，虹霓障天。\r\n歼我烈士古路边，荣以大官宠大篇，子孙仍赐绵上田。\r\n蕙殽桂醴焚纸钱，年年寒食墓门烟。"
        },
        {
            "title": "恭送昙阳大师六首",
            "content": "家乡原在妙高峰，青桂红兰宛旧容。\r\n童子笑迎猿鹤舞，洞门亲启白云封。"
        },
        {
            "title": "元夕集司马公宅",
            "content": "同是春宵醉，今宵乐未央。\r\n花明天不夜，尘暖月生香。\r\n人语朱楼细，箫声碧海长。\r\n绛河低欲没，犹进九霞觞。"
        },
        {
            "title": "闻化女湘灵为祥云洞侍香仙子志喜六首",
            "content": "仙宫玉盏酌流霞，千岁冰桃四照花。\r\n蚤解虚皇金册召，不将清泪送鸾车。"
        },
        {
            "title": "闻化女湘灵为祥云洞侍香仙子志喜六首",
            "content": "西王案下旧琼华，宅在清都第几家？好寄云笺慰慈母，日\r\n从溪口认胡麻"
        },
        {
            "title": "红线诗五首",
            "content": "直拂银河织女机，天风飒飒泛霞衣。\r\n手持北斗黄金合，千里关山度若飞。"
        },
        {
            "title": "沛县登歌风台吊汉高祖",
            "content": "彭城沛邑汉帝宫，山川峭拔风土雄。\r\n三月驱车犹烈风，高天卷沙白日蒙。\r\n牛羊散野城郭空，我来不见隆准公，但见平原草绿寒花红\r\n。\r\n隆准公，英雄哉！亭长去，帝王来。\r\n去时萧萧提一剑，来时千骑万乘驱云雷。\r\n椎牛置酒燕汤沐，黄屋左纛虹霓开。\r\n前殿歌风气逾猛，后宫击筑声复哀。\r\n百官欢呼父老醉，酒酣日落登高台。\r\n当时王气收，豪杰霍然起。\r\n他人裂土握重兵，公也苍皇奔迫不得止。\r\n须臾剑光奋，义旗指，函谷一破子婴死。\r\n鸿门不能惊，巴蜀不能喜。\r\n黄石为之用，白帝当之靡，韩彭如狙项如豕。\r\n往来大业五载耳，世上英雄有如此。\r\n吁嗟乎！咸阳宫殿空苍烟，彭城故都无墓田。\r\n神州赤县掌上悬，公也归来奏管弦。\r\n管弦欢娱欢不足，急雨飘风一何速。\r\n沛上山河已非汉，邑中父老死相续。\r\n故宫曾无片瓦覆，藤萝倒挂野人屋，歌风之碑烟霜磨灭不\r\n可读。\r\n遥望芒，郁乎高丘，青天不动黄河流。\r\n大雪垂垂幕其上，龙蛇虎豹纷蚩尤。\r\n千秋万岁后，魂气当来游。"
        },
        {
            "title": "恭送昙阳大师六首",
            "content": "西天西去指恒沙，东海东头枣似瓜。\r\n斜日乍明秋潦尽，万人相送踏层霞。"
        }
    ]
}