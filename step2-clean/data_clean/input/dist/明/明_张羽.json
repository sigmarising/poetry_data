{
    "dynasty": "明",
    "author": "张羽",
    "intro": "",
    "items": [
        {
            "title": "行乐过西崦",
            "content": "白日都消笔砚间，偶因行乐到松关。\r\n秋声不尽萧萧叶，夕景无多淡淡山。\r\n蛩响寒斋僧自定，苔荒深院客常闲。\r\n已知身世俱成幻，莫叹西风鬓易斑。"
        },
        {
            "title": "送萧县丞朝京",
            "content": "天官妙选待才贤，茂宰清明众所传。\r\n漠漠去帆冲暮雨，萧萧行李似当年。\r\n逶迤客路朝京口，迢递王城在日边。\r\n为说乌程民吏待，金陵酒美莫留连。"
        },
        {
            "title": "双节堂",
            "content": "凤嘴鸾胶难续弦，双龙镜破再难圆。\r\n阿婆二十已守节，新妇哭夫方少年。\r\n大儿娇啼母心苦，小儿十月安知父。\r\n破窗风雨来早秋，夜绩灯前共相语。\r\n山头松柏摧为薪，山前翁仲亦成尘。\r\n红颜憔悴垂白发，生死不惭泉下人。\r\n\r\n【注释】：【注释】：\r\n（奉化李公复，祖母沈，年二十生子，七月而寡。子既长\r\n，沈为娶兄女为妇，生二子亦寡。长公达，次即复。今皆\r\n已老，故扁其堂云）"
        },
        {
            "title": "送同行省亲",
            "content": "送子绿杨堤，杨花如雪飞。\r\n相看忍相别，同出不同归。\r\n雁背夕阳远，马嘶春草肥。\r\n北堂慰孤寂，喜色动斑衣。"
        },
        {
            "title": "听老者理琵琶",
            "content": "老来弦索久相违，心事虽存指力微。\r\n莫更重弹《白翎雀》，如今座上北人稀。"
        },
        {
            "title": "访道衍上人时寓海云",
            "content": "寻僧自补屐，古寺夏云中。\r\n听鸟明闻性，看花悟色空。\r\n风传烟磬远，竹引野泉通。\r\n便欲捐尘累，香灯事远公。"
        },
        {
            "title": "僧居寒夜",
            "content": "山馆萧条寝复兴，经声遥出最高层。\r\n客愁无伴依童子，禅学多难忆古僧。\r\n阶下鸣蛩沿定石，竹间栖鸽避悬灯。\r\n远游亦有幽居志，拟绝尘缘愧未能。"
        },
        {
            "title": "悼高青丘季迪（三首）",
            "content": "生平意气竟何为，无禄无田最可悲。\r\n赖有声名消不得，汉家乐府盛唐诗。"
        },
        {
            "title": "杂言（十一首）",
            "content": "右军怀逸民，向平悟《易》卦。\r\n如何不决去，皆云待婚嫁。\r\n区区儿女情，达士何足挂。\r\n我今履其境，此语叵深讶。\r\n嗟予丧乡土，旧业废耕稼。\r\n连蹇五九年，玄发忽已化。\r\n一女首甫笄，两男肩相亚。\r\n依依向父情，款款接言话。\r\n素怀归衡庐，顾此岂遑暇。\r\n寒鸡翼其雏，鸣鸠均上下。\r\n物性犹有然，人情谅难舍。\r\n何当携幼稚，尽室腾远驾。¤"
        },
        {
            "title": "三江口望京阙",
            "content": "凋年赴陵邑，稚景怀京阙。\r\n引领枿鹊观，言旋桃李月。\r\n绿芜满芳甸，青山丽佳节。\r\n沙气已含春，柳意方辞雪。\r\n征夫虽迩近，同心仍阻绝。\r\n逃空庶无遗，赏胜聊自悦。\r\n吾其和天倪，将从庄生说。"
        },
        {
            "title": "首夏闲居",
            "content": "门巷开临曲水滨，绿阴悄悄四无邻。\r\n雨余高笋初迎夏，风逗残花尚驻春。\r\n倚杖多因闻好鸟，开樽每为爱幽人。\r\n疏帘清簟终朝静，只有琴书自可亲。"
        },
        {
            "title": "写生碧桃花歌",
            "content": "少年惯作看花客，陌上桃花总相识。\r\n春风似向此中偏，一种花开百般色。\r\n只爱深红更残红，君家此本更不同。\r\n枝上白云吹不散，阶前明月照疑空。\r\n一从一衡根各别，香上斜封愁欲折。\r\n画筵红烛人半醉，忽见此花惊是雪。\r\n武陵秦人那得知，河阳满县徒尔为。\r\n当时东风千树锦，未比君家琼树枝。\r\n翠禽飞来嗟易见，粉蝶栖时难可辨。\r\n红妆美女娇如花，着向花间应掩面。\r\n花今正开莺乱啼，酒醒拈笔为君题。\r\n羡君兄弟如虹霓，豪饮不愁花下迷。\r\n玉壶清酒金偏提，{?秦}筝琵琶羌管齐。\r\n走觅桥西旧酒伴，莫待风雨花成泥。"
        },
        {
            "title": "早春游望",
            "content": "烧灯城郭嫩寒天，早觉春光满眼前。\r\n山翠全轻犹带雪，柳丝才长便宜烟。\r\n佳人挑菜宁辞远，公子寻芳各斗先。\r\n从此陌头车马动，谁能闲坐负华年。"
        },
        {
            "title": "槎史赴台（为高季迪赴远而作）",
            "content": "高台阚江山，梯航辏成闤。\r\n佳丽焕夙昔，而独惨我颜。\r\n游者固云乐，子去不复还。\r\n平生五千卷，宁救此日艰。\r\n天网讵恢恢，康庄遍榛菅。\r\n所恃莫可灭，才名穹壤间。"
        },
        {
            "title": "拟古（四首）",
            "content": "闲夜会亲友，置酒临高堂。\r\n秦筝间赵舞，吹笙复鼓簧。\r\n清音随飘风，逸响绕修梁。\r\n坐客咸同志，宁复算羽觞。\r\n人生忽如寄，富贵安可常。\r\n含情待所欢，渺渺天一方。\r\n譬彼鹖，扬声待朝阳。\r\n忧思怨零雨，白日何时光。\r\n且当极欢宴，聊以慰中肠。¤"
        },
        {
            "title": "春昼",
            "content": "人间白日静，鸟鸣高枕余。\r\n薜萝引修蔓，绿覆茅檐虚。\r\n砌筠初过雨，窗风时弄书。\r\n已无车马迹，适似田家庐。\r\n于焉何足恋，性自乐幽居。"
        },
        {
            "title": "雨中试笔",
            "content": "门径素来静，雨中人更稀。\r\n山禽时一啭，田雉每双飞。\r\n客散罢琴宴，心闲清道机。\r\n南山有佳色，相对共依依。"
        },
        {
            "title": "池上",
            "content": "秋水转庭柯，临池晚兴多。\r\n禽闲栖缺岸，鱼戏动凉波。\r\n露浥将衰柳，风欹欲败荷。\r\n虽无江海思，咫尺得频过。"
        },
        {
            "title": "江晚旅怀",
            "content": "短长亭下景，引睇入吟哦。\r\n疏树立寒色，短烟行夕波。\r\n山空秋气老，江远客愁多。\r\n忽动匡庐兴，白云生薜萝。"
        },
        {
            "title": "文心之访予山中",
            "content": "远访孤峰顶，凉荒见道情。\r\n别来多少事，话到二三更。\r\n灯影摇空壁，茶香出破铛。\r\n山中无一物，何以赠君行。"
        },
        {
            "title": "燕山客中",
            "content": "只合山中度岁时，欲求闻达岂相宜。\r\n命轻似絮人争笑，心直如弦鬼亦知。\r\n怕见是非休看史，未忘习业尚耽诗。\r\n春风归去江南路，芳草满汀花满枝。"
        },
        {
            "title": "松下晓栉",
            "content": "凌晨盥漱罢，独步南阶行。\r\n悄然四邻寂，暂此息营营。\r\n散发绿阴下，一栉晨风清。\r\n弹冠尘自散，振衣香更轻。\r\n松露空中坠，荷气静时生。\r\n悟脱遂真性，俯仰忘忧情。"
        },
        {
            "title": "杂言（十一首）",
            "content": "余生惮远涉，旅寄百里余。\r\n自从去家来，岁月忽已除。\r\n岁晏人事迫，卷秩还故居。\r\n扬舻发东皋，挂席指西隅。\r\n且从家私务，暂与友爱疏。\r\n渺渺遵溪渚，行行入吾庐。\r\n依依携童弱，蔼蔼会里闾。\r\n启扉玩东园，绿叶荣韭蔬。\r\n采之侑春酒，数酌忘饥劬。\r\n但苦遭潦荒，美秫无旧储。\r\n犹当望来稔，尊中长不虚。\r\n空名百岁后，此事非我须。¤"
        },
        {
            "title": "寄王止仲高季迪",
            "content": "只恨孤城未解围，围开番遣别相知。\r\n夕阳江上匆匆酒，细雨灯前草草诗。\r\n有梦直从花落后，无书空过雁来时。\r\n郭西古寺题名处，今日重游却共谁。"
        },
        {
            "title": "送僧之华亭行化",
            "content": "华亭多胜概，此去几时还。\r\n古寺寒林外，荒城野水间。\r\n地灵偏有鹤，海近绝无山。\r\n庞老知音者，相看必破颜。"
        },
        {
            "title": "送沈孝廉读书天屏山",
            "content": "秋空雨洗千芙蓉，霜树绕谷攒青红。\r\n嗟我欲游不可得，子往毕业兹山中。\r\n念子出身自纨绮，秀如青松茁蒿蓬。\r\n十年奔走铩毛翮，黄金散尽家已空。\r\n怀中一经不敢弃，舍此将恐为昏聋。\r\n束书上堂告父母，云深独往无仆僮。\r\n林僧谷叟颇惊客，粗茶粝饭意甚忠。\r\n身闲昼静百事绝，经史左右相研攻。\r\n径须跨海踏鲸背，且莫琐屑笺鱼虫。\r\n车良路端期不止，跬步自可升华嵩。\r\n学成静俟时自至，譬彼力穑遭年丰。\r\n朝廷悬爵待奇隽，掇取五鼎荣三公。\r\n古来孝弟神所相，未必使子羸其躬。\r\n蹇予少学壮愈惰，聪明日损鬓已翁。\r\n世间有书未尽读，安得返老还为童。\r\n跛鳖那由追騄耳，赠子以策情何穷。\r\n倘有新知远相教，为我缄寄东飞鸿。"
        },
        {
            "title": "凉夜",
            "content": "金气已呈秋，新凉入梦幽。\r\n闺人砧欲动，侍女扇将收。\r\n玉露清瑶簟，银河绕画楼。\r\n更怜今夜月，隐隐树西头。"
        },
        {
            "title": "楚江清远图为沈伦画并寓九曲山房作（四首）",
            "content": "潮落寒沙广，苍然远山暮。\r\n何处罟师归，自识门前树。\r\n披图忆所历，仿佛松滋渡。¤"
        },
        {
            "title": "月夜舟行入金山（在吴中）",
            "content": "夙志羡山水，尘萦久未遑。\r\n名峰久在望，兹辰一来翔。\r\n扬舲入南渚，夕气倏苍苍。\r\n纡直水无极，沿洄路更长。\r\n皓月悬高天，广川散飞霜。\r\n夜寒人语清，烟扉绕洄塘。\r\n归樵递谷响，惊鸟动林光。\r\n爱此尘境远，敢畏露沾裳。"
        },
        {
            "title": "始闻早砧",
            "content": "寂寂秋景晏，萧萧凉吹生。\r\n闺人感寒至，一轸远人情。\r\n嘹亮清砧动，纡徐捣杵鸣。\r\n微茫带烟远，萧疏出林轻。\r\n此时离居客，单眠梦亦惊。\r\n披衣一惆怅，斜月满山城。"
        },
        {
            "title": "山中送陈惟寅",
            "content": "春山有佳趣，累日同游寓。\r\n我为采薪留，君先拂衣去。\r\n竹翠落闲阶，莺声出高树。\r\n空馆愁独归，依然携手处。"
        },
        {
            "title": "赠四明袁生廷玉（儒而善相）",
            "content": "和氏善相玉，楚人乃失之。\r\n后王不深谅，空沉沙与泥。\r\n方歅善相马，秦穆犹见疑。\r\n向无孙阳识，终与驽骀齐。\r\n人生穷达在用舍，吕公许负将何为。\r\n君不见淮阴饿隶封侯面，沛公不遇仍贫贱。\r\n又不见新丰孤客人莫顾，可怜未入常何荐。\r\n英雄不用则为鼠，燕颔虎头何足羡。\r\n袁生炯炯双瞳方，走马能识人中王。\r\n如何不带食肉相，一生奔走须眉苍。\r\n由来目睫不自见，何必借取青铜光。\r\n生云富贵不足取，我欲玩世聊徜徉。\r\n昔年夏统在京洛，不说姓名惟卖药。\r\n眼中不见贾侍中，小海歌阑风雨作。\r\n生乎生乎如其人，飘然东归东海滨。\r\n倘过鉴湖逢贺监，为报山人行乞身。"
        },
        {
            "title": "楚江清远图为沈伦画并寓九曲山房作（四首）",
            "content": "猿啼楚山晚，云生冒洲渚。\r\n返照入澄江，风吹半峰雨。\r\n中有远行舟，悠悠待徒侣。¤"
        },
        {
            "title": "次高静学韵",
            "content": "缊袍无里食无余，每被傍人笑著书。\r\n郭泰徒劳夸叔度，扬雄何敢拟相如。\r\n玉堂天上非吾梦，紫极宫前有弊庐。\r\n安得故人邻壤住，溪头来往赋闲居。"
        },
        {
            "title": "拟过园隐阻雨",
            "content": "在远每伤离，在近还成隔。\r\n飞雨渺何穷，佳期怅难得。\r\n人寒市井空，天晚江潮白。\r\n知君掩阁卧，终朝迟来客。"
        },
        {
            "title": "越上别范景文",
            "content": "君家难弟兄，当世结诗盟。\r\n五字关风雅，千年说姓名。\r\n远烟拖柳色，薄月泻滩声。\r\n又作耶溪别，何时话此情。"
        },
        {
            "title": "丘大卿天柱峰图",
            "content": "昔闻安期生，飘飖入秦京。\r\n上书三月初报罢，拂袖去作蓬莱行。\r\n却笑叔孙通，俯仰咸阳城。\r\n长生亦何补，身后留空名。\r\n何似长安少年客，天柱峰头煮白石。\r\n朝辞猿鹤下云中，暮逐夔龙侍君侧。\r\n绣衣乘骢马，蹀躞台城下。\r\n爱道心不忘，归来坐清夜。\r\n太平天子亲斋祭，新擢祠官捧圭币。\r\n紫坛醮火晓如星，独着衮衣朝上帝。\r\n翻思旧隐地，石室生青苔。\r\n来时壁上苍龙剑，七星剥落空尘埃。\r\n丹砂不复化，萝衣谁更裁。\r\n人生穷达会有命，何须千岁如婴孩。\r\n草衣木食苦复苦，王乔偓佺安在哉！寄语空山旧泉石，不\r\n须为我生悲哀。\r\n功名倘遂乞身愿，万里青天骑鹤来。"
        },
        {
            "title": "双驭图",
            "content": "内官妆束样能齐，宛洛春风信马蹄。\r\n共说放朝无一事，看花直到夹城西。"
        },
        {
            "title": "陈仲美夏木图",
            "content": "董元夏木不复见，俗本纷纷何足观。\r\n陈郎笔力能扛鼎，写此千章生昼寒。\r\n阴森似有神灵会，偃蹇直作蛟螭蟠。\r\n天鸡晓鸣清籁发，木客夜度云旂翻。\r\n林下文人行杖藜，石根叶落失旧蹊。\r\n孤童幞被向谁宿，山风萧萧日薄西。\r\n商岩紫芝自可食，武陵桃花原易迷。\r\n人间澒洞不可处，莫畏虎啸并猿啼。"
        },
        {
            "title": "纪行十首 竹筿潭",
            "content": "冻雨不成雪，客行利新晴。\r\n回睇三山外，残阳霭余明。\r\n江神不扬波，归流澹且平。\r\n使者诚寡德，国家育威灵。\r\n笳鼓发中州，棹歌悲且清。\r\n酾酒凌长风，篇翰倏已成。\r\n常读《皇华》章，征夫任匪轻。\r\n愧无咨询效，何以答圣情。"
        },
        {
            "title": "暮过西疃",
            "content": "白水泱泱绕坏堤，隔林遥听夕阳鸡。\r\n闲行每到东边少，为有青山在屋西。"
        },
        {
            "title": "长干行",
            "content": "长干人家向江住，朱雀桥边旧衢路。\r\n参差碧瓦扬青旗，系缆门前有杨树。\r\n竹弓射鸭向汀洲，家家无井饮江流。\r\n女儿数钱当酒肆，商人买笑开娼楼。\r\n谢家子弟如兰玉，不见当时旧游躅。\r\n夜深月满大堤寒，愁听陈王后庭曲。\r\n送君策马此中行，秣陵遥接石头城。\r\n愁来满引金陵酒，莫听秋风淮水声。"
        },
        {
            "title": "陈氏先垄图",
            "content": "云山漠漠冢嵬嵬，马鬛封前踯躅开。\r\n宗子只缘怀牒去，路人时为看碑来。\r\n松间刍狗埋秋草，地底渔灯彻夜台。\r\n惆怅年年寒食近，白杨风起为兴哀。"
        },
        {
            "title": "送莫翥入郭知还溪居（二首）",
            "content": "蝉鸣山郭晏，一棹出烟扉。\r\n凉风将皓月，迢递送君归。\r\n自识门前树，遥闻窗下机。\r\n应叹缁尘满，临流一浣衣。"
        },
        {
            "title": "倪元镇画竹沈御史所藏",
            "content": "云林之子有仙骨，平生好洁如好色。\r\n纷纷浊士等虫沙，呜呼瓒也何由得。\r\n忆昔常登清掞堂，鹊尾炉爇龙涎香。\r\n绍京妙墨僧繇画，示我不啻千明榼。\r\n人间万事如飞电，洗玉池空人不见。\r\n季子城东土一抔，何人为著黔娄传。\r\n绣衣使者骑青骢，曾听《竹枝》湘水东。\r\n归来见此若梦寐，巴陵洞庭生眼中。\r\n江湖豪翰今零落，君得此图良勿薄。\r\n愧我题诗忆故人，黄鹤何年下廖廓。"
        },
        {
            "title": "岳鄂王墓",
            "content": "中原千里志，西湖四尺坟。\r\n长城忍自坏，神器凭谁分。\r\n流血应为碧，涅背谩成文。\r\n覆巢无全卵，谗锋射元勋。\r\n英魄孰相友，涛江有伍君。"
        },
        {
            "title": "王元章墨梅",
            "content": "王郎志奇貌亦奇，与世落落噤莫施。\r\n一朝骑牛入都市，关吏不识谁何之。\r\n归来老作会稽客，干戈欻起西南陲。\r\n青袍白马风尘里，越州城边战不已。\r\n雄襟自许鲁仲连，一箭无成身已死。\r\n世上空余写墨花，只将名姓花光比。\r\n於乎！人生有才不尽用，古来埋没皆如此。"
        },
        {
            "title": "余将军篆书拓本歌（即忠襄公阙也）",
            "content": "余将军，守舒州。\r\n舒州之城大如砺，长江西来绕城流。\r\n贼船如云压城破，将军提剑城头坐。\r\n剑未动，虏已奔，鲸鲵蔽江江为浑。\r\n孤军六年二百战，王师不来城自存。\r\n无兵犹足战，无食安可支？岂无爱妾与爱马，杀之不解壮\r\n士饥。\r\n力尽矢竭将奚为？仓皇絺舌骂不已。\r\n义士千人同日死，只今还有尽忠池，碧血清泠化为水。\r\n将军持节东州时，作此篆书形崛奇。\r\n妙墨已随神物化，好事当时临得之。\r\n虽非其真意独在，垂金屈玉蟠蛟螭。\r\n我拜重是忠臣迹，秦相虽古其人非。\r\n呜呼！将军此书配者谁？请君摩取浯溪石上中兴碑。"
        },
        {
            "title": "孙景翔幽居",
            "content": "厌踏软红尘，闲居江上村。\r\n养鱼宽凿沼，爱竹别移门。\r\n月色侵书幌，山光入酒樽。\r\n我惭行役扰，犹未卜田园。"
        },
        {
            "title": "春寒",
            "content": "斋居滞积晦，余寒袭春服。\r\n谷风从东来，微雨乱相续。\r\n兰心茁还卷，蛰户启仍伏。\r\n树冷寂鸣禽，庭荒绝来躅。\r\n此时重燃火，倾觞泛新醁。\r\n寻芳期自慰，怀人思方数。\r\n淑景元易徂，掩扉愁独宿。"
        },
        {
            "title": "春园漫兴",
            "content": "水漫芳塘生暖波，松林兰若散鸣珂。\r\n题诗故欲愁花鸟，避酒还能忆薜萝。\r\n烟柳万条供妙舞，风莺百转当娇歌。\r\n醉斜乌帽归来晚，一路花飞扑面多。"
        },
        {
            "title": "送金秀才归侍",
            "content": "风吹历阳树，石城悲早秋。\r\n高堂入远梦，拂袖登吴舟。\r\n金陵官酒如乳香，酌君送君朱雀坊。\r\n前日同来二三伴，此时望君俱断肠。\r\n科名古来人共羡，富贵不如归故乡。\r\n年年随计多辛苦，十上风尘竟何补。\r\n秋卷留将箧内归，彩衣重看阶前舞。\r\n当时县令亲劝行，今日还家父老迎。\r\n门外清溪仍可钓，山下古田躬自耕。\r\n子身长健亲长在，黄金如山不可买。\r\n君不见长安城中罢官客，欲作布衣那可得。"
        },
        {
            "title": "纪行十首 高邮城",
            "content": "茫茫高邮城，下有古战场。\r\n当时鱼盐子，弄兵此跳踉。\r\n燕师扫境出，供馈走四方。\r\n长围匝百里，旌甲耀八荒。\r\n譬如高山颓，一卵安足当。\r\n骄将存姑息，顿刃待若降。\r\n两机不容发，百万莫与亢。\r\n鹿走命在庖，居然属真王。\r\n空余菩萨台，落日风吹黄。"
        },
        {
            "title": "驿船谣",
            "content": "驿船来，鼓如雷。\r\n前船去，后船催。\r\n前船后船何敢住，铺陈恶时逢彼怒。\r\n画屏绣褥红氍毹，春梦暂醒过船去。\r\n棹郎长跪劝使臣，愿官莫喜更莫嗔。\r\n古来天地如邮传，过尽匆匆无限人。"
        },
        {
            "title": "永康道中",
            "content": "石路多盘折，秋阳向郁蒸。\r\n矮墙低贴水，老树倒悬藤。\r\n白发腰镰叟，缁衣顶笠僧。\r\n村醪何处问，更入乱云层。"
        },
        {
            "title": "醉樵歌",
            "content": "华盖山高亘南楚，剩产奇材少榛莽。\r\n山人嗜酒而业樵，背负清樽手持斧。\r\n丁丁伐木云之深，束薪欲担力不任。\r\n且倾醽醁藉盘石，痛饮莫知西日沉。\r\n白眼望天歌鼓腹，槲衣半染苔花绿。\r\n颓然俯枕树根瞑，鼻息如雷撼岩谷。\r\n起来却笑朱买臣，底用金柴缠其身。\r\n堪羡刘伶行荷锸，生死无累全天真。\r\n楩楠豫章等枯梗，惟取酕醄真乐境。\r\n泛观世士多沉酣，误入牢笼犹未醒。"
        },
        {
            "title": "由竹溪至梅蹊书赠莫云樵",
            "content": "出门怀清旷，入舟苦炎炽。\r\n皇天从人欲，飞雨飒然至。\r\n风吹波上寒，凄其感秋气。\r\n暝投山僧眠，复得清净地。\r\n舟人候明发，徒侣不得迟。\r\n溯流多枉渚，篙楫颇告瘁。\r\n虽微三巴险，事与五盘异。\r\n闻昔天目顶，灵物久潜掞。\r\n一朝赴大壑，怒折崖谷碎。\r\n回头顾其儿，首尾屡相值。\r\n至今此溪水，斗折七十二。\r\n世远众喧传，茫昧竟谁识。\r\n但欣秋涛壮，水物俱得志。\r\n我何惮行役，沿洄领佳致。\r\n鸥凫泛澹滥，蒲柳蔚苍翠。\r\n人烟乱余集，茅屋若棋置。\r\n之子住河漘，相望劳梦寐。\r\n每怨川无梁，握手今可跂。\r\n忆昨访我初，茅斋夜深闭。\r\n扣门满衣雪，僵立不得跪。\r\n移灯具鸡黍，浊酒寒不醉。\r\n同来郑广文，清瘦凛欲睡。\r\n绝胜王猷戆，返棹何太易。\r\n兹行冒暑雨，古礼尚报施。\r\n逝将舣轻桡，待子思共济。\r\n散发乘长流，垂竿钓清泚。\r\n虚舟纵超越，万里谁能系。\r\n恐此未易期，临川一长喟。"
        },
        {
            "title": "韩介玉画为童中州掌教题（介玉乃张仲举门人",
            "content": "我识河东老词客，鹤骨伶俜长八尺。\r\n白头徒步拾公卿，人生变化谁能测。\r\n将军跋扈天为倾，公持寸管力与争。\r\n当时直气动朝野，至今文采传诸生。\r\n诸生白面今已老，三载儒冠空潦倒。\r\n罢归百事无所为，万壑千岩恣挥扫。\r\n丹丘玄圃落眼前，涧水松风鸣浩浩。\r\n由来绝艺出天机，肉眼纷纷争丑好。\r\n吴兴博士今郑虔，故山未归雪满颠。\r\n今年召对席屡前，蒙恩亲赐水衡钱。\r\n归来见画心茫然，拄杖欲问金华船。\r\n金华之洞小有天，下与五岳相钩连。\r\n初平炼丹去成仙，弟兄联袂风翩翩。\r\n洞前白石如羊眠，我欲访之何由缘。\r\n安得与子相周施，饥餐紫霞拾瑶草，石上一笑三千年。\r\n\r\n【注释】：【原题】：\r\n韩介玉画为童中州掌教题（介玉乃张仲举门人）"
        },
        {
            "title": "杂诗（三首）",
            "content": "生平慕游侠，驱马适东周。\r\n周人重千金，所遇非我俦。\r\n抚剑登太山，历览鲁与邹。\r\n小儒事弦歌，龊龊安足由。\r\n北临邯郸道，平原旷悠悠。\r\n尝闻虞卿贤，斯人不可求。\r\n悲哉穷途士，缓急将焉投？"
        },
        {
            "title": "秋斋早起",
            "content": "高斋独宿寝衣轻，覆簟余香似有情。\r\n门掩青苔秋淡泊，心同白露晓澄清。\r\n新诗夜得思贻友，灵药朝飡学养生。\r\n但乞闲身长似此，已将云雾等浮名。"
        },
        {
            "title": "花",
            "content": "能白更兼黄，无人亦自芳。\r\n寸心原不大，容得许多香。"
        },
        {
            "title": "续怀友（五首。并序）",
            "content": "常怀稚子悲，复洒佳人泣。\r\n草草从军旅，悠悠去乡邑。\r\n芳郊连骑行，烟郭同舟入。\r\n当时苟不乐，追欢何由及。\r\n\r\n【注释】：【注释】：\r\n（右徐军咨。）"
        },
        {
            "title": "晓起",
            "content": "新寒人独卧，寝扉风自开。\r\n向无羁旅念，秋思亦佳哉。\r\n曙禽翻暗竹，白露泻青苔。\r\n欲赋幽居意，对景每难裁。"
        },
        {
            "title": "杂言（十一首）",
            "content": "伯鸾舂吴市，伉俪乃相之。\r\n布衣日操作，椎结无容辉。\r\n居贫敢忘敬，举案与眉齐。\r\n斯人亦何修，感彼糟糠妻。\r\n买臣躬负薪，室家请长辞。\r\n岂惟匹妇丑，君子谅有亏。\r\n周道兴闺房，衽席讵为微。\r\n所以郤缺耨，重耳任不疑。\r\n斯道久寂寞，捃摭为此诗。¤"
        },
        {
            "title": "观习礼神乐观归而有作",
            "content": "维皇忝明祀，卜郊时再阳。\r\n指期戒先事，习伏诵故章。\r\n竹宫俨清掞，羽佩溢中堂。\r\n鳷阶罗舞戚，著位表官行。\r\n升歌出睿藻，妙奏发清商。\r\n胪音肃远响，华钟泛高张。\r\n虚罍待实醲，荐璧愿承筐。\r\n想兹天步临，穆若垂景光。\r\n骏奔贵有恪，报说永无疆。\r\n岂同交门享，惚恍事神方。\r\n揆予承人乏，具寮惭奉常。\r\n兹焉陪群彦，会此灵畤旁。\r\n执礼素寡术，敕躬何敢忘。\r\n愧无《安世歌》，裴鋋望斋房。"
        },
        {
            "title": "寄吴有本",
            "content": "相思不可见，梦里却逢君。\r\n两地共明月，一方空碧云。\r\n江秋鸿背侣，山夜鹤离群。\r\n记得湖边寺，诗题醉后分。"
        },
        {
            "title": "小游仙（四首）",
            "content": "洞口春泉漱碧沙，楼台仿佛蔡经家。\r\n赤鸾衔得金盘子，掷向窗前树树花。"
        },
        {
            "title": "川上暮归",
            "content": "此地频经画舫过，暮归原不畏风波。\r\n烟中渔网悬杨柳，浦口船灯照芰荷。\r\n归鸟去边行客少，夕阳尽处乱山多。\r\n此时诗思浑无赖，听得前溪《子夜歌》。"
        },
        {
            "title": "三月三日期黄许二山人游览不至因寄",
            "content": "曜灵无停机，四序互相更。\r\n唯有暮春节，在昔重其名。\r\n姬旦城洛邑，多士方来并。\r\n羽觞随流波，逸语存遗声。\r\n秦王临河曲，高会列簪缨。\r\n金人贡长剑，夷夏俱来盟。\r\n伟哉伯王业，小人非所营。\r\n独爱晋诸贤，流风有余清。\r\n亭皋列茂树，修竹荫峥嵘。\r\n幽兰交绿阪，清湍左右鸣。\r\n济济少长集，鲜鲜春服明。\r\n中有王与谢，文华冠群英。\r\n沿坻玩流转，列坐无所争。\r\n觞来不复停，篇翰随意成。\r\n一醉达天和，旷然遗死生。\r\n俯仰宇宙间，何物累其情。\r\n我欲效斯人，兹晨且游行。\r\n如何千金诺，翻自意所轻。\r\n叹逝怀方结，望来念徒萦。\r\n良游诚难遇，默默掩柴荆。"
        },
        {
            "title": "苕霅溪",
            "content": "巍巍天目峰，高大压南纪。\r\n崩泉初滥觞，奔放成兹水。\r\n分流为苕霅，汇此古城里。\r\n滔滔逝不停，脉脉来难止。\r\n极目更清寒，漪漪澄遥滓。\r\n朝来春雨涨，汹涌蛟龙喜。\r\n舟樯纷来往，万斛等一苇。\r\n翻翻轻鸥逝，袅袅渔歌起。\r\n我欲把钓竿，来问玄真子。"
        },
        {
            "title": "画云山歌",
            "content": "我昔曾游庐岳顶，欲上青天凌倒景。\r\n山中白云如白衣，片片飞落春风影。\r\n云晶晶兮花冥冥，万壑尽送洪涛声。\r\n恍然坐我沧海上，金银楼观空中明。\r\n上清真人笑迎客，夜然桂枝煮白石。\r\n手持凤管叫云开，虎咆龙吟山月白。\r\n明发邀我升东峰，导以绛节双青童。\r\n天鸡先鸣海出日，赤气照耀金芙蓉。\r\n屏风九叠花茸茸，雾阁云窗千万重。\r\n胡不置我丘壑中，一朝垂翅投樊笼。\r\n空留万片云，挂在清溪千丈之寒松。\r\n愁来弄翰北窗里，貌得云山偶相似。\r\n遂令残梦逐秋风，一夜孤飞渡江水。\r\n梦亦不可到，图亦不可传，不如早赋归来篇。\r\n仙之人兮待我还，安能龌龊尘土间，坐令白云摧绝无所归\r\n，青山笑我凋朱颜。"
        },
        {
            "title": "游虎丘",
            "content": "春入翠微深，春风吹客襟。\r\n相携木上座，来礼石观音。\r\n老树积古色，薄云生昼阴。\r\n林僧修茗供，默坐契禅心。"
        },
        {
            "title": "悼高青丘季迪（三首）",
            "content": "消息初传信又疑，君亡谁复可言诗。\r\n中郎幼女今痴小，遗稿千篇付与谁。"
        },
        {
            "title": "读书图",
            "content": "幽栖出尘表，修翠连松竹。\r\n袖得碧苔篇，闲来石上读。\r\n日暝欲忘还，山空人转独。"
        },
        {
            "title": "岘山",
            "content": "苍山走南门，雉堞隐相并。\r\n明湖眇东汇，乱石皆北向。\r\n势如渴虹奔，饮首临巨涨。\r\n孤亭压其颠，洼石类盆盎。\r\n十手可对饮，斧凿自天匠。\r\n平生爱山水，脱身事幽访。\r\n落帆绝壁下，登探俯清旷。\r\n冥冥沙鸟逝，泛泛渔舟漾。\r\n崩崖露黄肠，云是古人葬。\r\n我闻襄阳山，兹名乃相况。\r\n羊公仁足怀，杜子功可尚。\r\n当时一跻攀，山势益增壮。\r\n愧我非古人，登兹独惆怅。\r\n且当随鸥鹭，散发凌浩荡。\r\n长啸天地间，身名两俱忘。\r\n“并”，音“傍”，与“忘”皆去声。"
        },
        {
            "title": "踏水车谣",
            "content": "田舍生涯在田里，家家种苗始云已。\r\n俄惊五月雨沉淫，一夜前溪半篙水。\r\n苗头出水青幽幽，只恐飘零随水流。\r\n不辞踏车朝复暮，但愿皇天雨即休。\r\n前来秋夏重漂没，禾黍纷纭满阡陌。\r\n倾家负债偿王租，卒岁无衣更无食。\r\n共君努力莫下车，雨声若止车声息。\r\n君不见东家妻，前年换米向湖西。\r\n至今破屋风兼雨，夜夜孤儿床下啼。"
        },
        {
            "title": "送刘仲鼎归杭州",
            "content": "欲别又牵衣，伤心故旧稀。\r\n自怜为客久，不忍送君归。\r\n远岫明残雪，空江淡落晖。\r\n东风重回首，一雁背人飞。"
        },
        {
            "title": "送莲社陆道师归镜湖别业",
            "content": "一锡横飞下镜湖，头颅老去世缘疏。\r\n庭栽竹少堪容鹤，池种莲多不碍鱼。\r\n满室香云经尽后，半窗明月定回初。\r\n陶潜懒入东林社，在在青山可结庐。"
        },
        {
            "title": "扬州道中",
            "content": "马头津口足风波，岁晏遥乘一传过。\r\n南渡客来多汉语，下江船去半吴歌。\r\n芜城总入新编户，瓜步斜连古漕河。\r\n何处吹箫明月夜，野田茅屋晓烟多。"
        },
        {
            "title": "碧澜堂",
            "content": "蔼蔼层城阴，弥弥溪流漫。\r\n问谁所构堂，轩窗傍高岸。\r\n答云唐刺史，文采当时冠。\r\n华筵势独高，宾佐俱才彦。\r\n吹箫横落日，画蒨如云散。\r\n健儿簸旌旗，水战逞奇玩。\r\n临流赋新诗，意气共称叹。\r\n烽火几荒残，城郭多迁换。\r\n歌声久矣灭，邮亭锁溪畔。\r\n台倾鸟雀下，阑坏凫瑽乱。\r\n惟余南山青，依然眼中见。"
        },
        {
            "title": "耕樵轩题寄徐良夫",
            "content": "之子住铜阬，人传好事名。\r\n如何同甲子，翻遣昧平生。\r\n野岸风中钓，湖田雨后耕。\r\n秋天渐凉冷，或可赴前盟。"
        },
        {
            "title": "燕山春暮",
            "content": "金水桥边蜀鸟啼，玉泉山下柳花飞。\r\n江南江北三千里，愁绝春归客未归。"
        },
        {
            "title": "登姑苏台怀古",
            "content": "荒台独上故城西，辇路凄凉草树迷。\r\n废冢已无金虎踞，坏墙时有夜乌啼。\r\n采香径断来麋鹿，响屟廊空变蒺藜。\r\n欲吊伍员何处是，淡烟斜日不堪题。"
        },
        {
            "title": "寄王隐君止仲次高季迪韵",
            "content": "春江念久违，独掩雨中扉。\r\n新水添渔网，初晴税茧衣。\r\n馔余怜笋嫩，酒熟惜花稀。\r\n在客偏相忆，韶光去若飞。"
        },
        {
            "title": "白摐洲",
            "content": "层城郁迢迢，长溪贯双流。\r\n喧然闤阓中，乃有白摐洲。\r\n兹晨策杖往，秀色散我忧。\r\n窅眇蛟龙窟，澄明鸥鹭秋。\r\n开花照白日，接叶暗渔舟。\r\n凉风起其末，客衣薄飕珝。\r\n我欲携童稚，具此双钓钩。\r\n高歌绿水曲，散发洲上头。\r\n安能随世人，负我平生游。"
        },
        {
            "title": "春初游戴山",
            "content": "云罗横四海，田野无遗英。\r\n尚赖二三子，共怡山水情。\r\n煦煦新阳动，寥寥天宇清。\r\n昔人称四美，兹晨遂成并。\r\n前登高丘阻，遥睇澄湖明。\r\n凭林招远风，松桧自成声。\r\n俯仰天地间，微躯良不轻。\r\n安能自羁束，坐使众累萦。\r\n处贱足为贵，抱素讵非荣。\r\n逍遥解神虑，庶以适吾生。"
        },
        {
            "title": "舟中",
            "content": "朝发戴山岑，夕逗金溪渎。\r\n云天方惨栗，川途屡回复。\r\n帆驶岸疑转，棹奔山似逐。\r\n鸥鸟随波泛，霜澌孕苔绿。\r\n依依浣女影，袅袅榜人曲。\r\n采奇忘来久，耽胜成往速。\r\n悦生良可怀，徇名非所欲。\r\n请试《孺子歌》，去矣从我独。"
        },
        {
            "title": "赠僧还日本",
            "content": "杖锡去随缘，乡山在日边。\r\n遍参东土法，顿悟上乘禅。\r\n咒水龙归钵，翻经浪避船。\r\n本来无去住，相别与潸然。"
        },
        {
            "title": "纪行十首 龙江湾",
            "content": "玄天无烈风，江水日夜清。\r\n驰波渺东注，回流抱神京。\r\n至哉钟水德，乃以龙为名。\r\n舟樯万方合，雄丽殊百城。\r\n昔云天堑险，今作衣带萦。\r\n山川迹不改，人理有代更。\r\n下马入官船，兹焉始孤征。\r\n祀事有常期，中心念王程。\r\n俯视万仞渊，不啻沟浍平。\r\n涉川古所戒，事重躯命轻。\r\n\r\n【注释】：【注释】：\r\n（洪武七年甲寅腊月，奉旨乘驿往凤阳祭皇陵。道经目览\r\n，爰笔舟中，用记其实）"
        },
        {
            "title": "重过蜀山徐幼文隐居",
            "content": "怜君旧隐此林间，一去神京未得还。\r\n独客重来多白发，故人不见只青山。\r\n岸前古树曾维艇，雪后高斋几扣关。\r\n何日能除簪绂系，莫年相约共投闲。"
        },
        {
            "title": "晚凉放舟",
            "content": "徂暑惊节谢，幽烦倦日永。\r\n玩舟乘夕凉，沿渚入烟境。\r\n霭霭残阳飞，沉沉绿阴静。\r\n苍茫水容寂，照见归禽影。\r\n开襟招远风，延目认遐岭。\r\n偶游非素期，炎氛聊暂屏。\r\n守拙寡世用，寻幽得澄景。\r\n清赏犹未惬，孤舟当重整。"
        },
        {
            "title": "寄衣曲",
            "content": "家机织得流黄素，首尾量来宽尺度。\r\n象床玉手熨帖平，缓剪轻裁烛花莫。\r\n含情暗忖今瘦肥，著处难知宜不宜。\r\n再拜征人寄将去，边城寒早莫教迟。\r\n归掩双扉空泪落，旧绣遮身晓寒薄。\r\n良人早得封侯归，妾身何愁少衣着。"
        },
        {
            "title": "次李景山韵",
            "content": "道人无可爱，所嗜特清吟。\r\n墨痕沁春雪，灯影摇秋霖。\r\n试将不龟手，用鼓无弦琴。\r\n此意许谁会，思君沧海深。"
        },
        {
            "title": "题赤城霞图送友归台",
            "content": "结发好名山，遨游遍吴楚。\r\n东游不到天台路，长忆兴公赋中语。\r\n赤城焕高霞，翩然空中举。\r\n灵溪碧草春凄凄，瀑水和风响秋雨。\r\n我欲振金策，飘飖凌九垓。\r\n游神不死庭，回光眺琼台。\r\n手招丹丘人，共卧石上苔。\r\n红颜去人不复返，老大求仙嗟已晚。\r\n生今一去愁人心，赠生《赤城图》，听我赤城吟。\r\n劳劳亭下一杯酒，离愁万里生秋阴。\r\n客车明日当早发，云帆孤飞度东越。\r\n国清寺前千尺松，岁晚应归望山雪。\r\n道逢寒山子，为寄相思情未绝。\r\n山人若欲知我心，五界峰头看明月。"
        },
        {
            "title": "早春旅怀",
            "content": "远客归未得，东风冷尚严。\r\n烧痕山顶秃，春色柳眉尖。\r\n病久医方熟，贫深酒债添。\r\n浮生欲何以，朝暮为齑盐。"
        },
        {
            "title": "葵轩歌",
            "content": "昔君种葵吴门东，南风五月花茸茸。\r\n年年走马看花去，君家有酒如花红。\r\n今君种葵荆山下，五月开花还绕舍。\r\n看花对酒岂无人，只忆故人无在者。\r\n种花人在未成翁，何事看花人不同。\r\n我亦当时看花者，忽到花前如梦中。\r\n握君手，为君寿，但愿长看君花酌君酒。"
        },
        {
            "title": "赠唐师善父",
            "content": "唐君天目住，诗律有唐声。\r\n父子同机轴，江湖识姓名。\r\n秋风吹破屋，夜雪洒寒檠。\r\n自说贫如许，儒官误一生。"
        },
        {
            "title": "姚运使溪山仙馆图",
            "content": "去年君为郡文学，独抱遗经憎命薄。\r\n出门无马坐无毡，拜迎官长常作恶。\r\n今年君为转运使，殊恩亲出官家赐。\r\n月给太仓三十斛，况复官闲少公事。\r\n人生贵贱反覆间，世上悠悠那解此。\r\n忆昨访我当严冬，写此溪山三数重。\r\n骅骝一去了无影，空有遗迹泥沙中。\r\n闻道河间故城里，开门遥见滹沱水。\r\n何时为画古邯郸，珍重函封寄千里。\r\n\r\n【注释】：【注释】：\r\n（去年冬，姚君继华过予戴山，会饮顺德堂，为仲伦写此\r\n图。今年春，君遂以文学被征，升任河间都转运使矣，喜\r\n而赋之。癸丑秋八月望识。）"
        },
        {
            "title": "青弁云林图",
            "content": "前代何人画山水，长安关仝营丘李。\r\n华原特起范中立，三子相望古莫比。\r\n亦有北苑与河阳，后来作者谁能当。\r\n米家小虎出逸品，力挽元气归苍茫。\r\n房山尚书初事米，晚自名家称绝美。\r\n艺高一代谁颉颃，只数吴兴赵公子。\r\n当时弭节匡庐峰，曾写太平兴国之神宫。\r\n五峰却立疑争雄，台殿突兀纷青红，中有云气随游龙。\r\n我对此图卧三日，遂令奇气生心胸。\r\n乱来学士遭漂荡，文艺草草谁能工。\r\n笔精墨妙心更苦，那得再有前贤风。\r\n於乎！乾坤浩荡江海阔，使我执笔将安从？"
        },
        {
            "title": "取胜亭感旧",
            "content": "绿雨微消紫陌尘，湖光冷落似无春。\r\n朱门记得曾游处，杨柳青青不见人。"
        },
        {
            "title": "迁居怀沈都事",
            "content": "岁晏共依仁，孤舟泊烟麓。\r\n以君吏隐地，息我静者躅。\r\n家贫乞假多，情狎儿童熟。\r\n留滞连冬春，绕庭芳草绿。\r\n开樽对疏雨，悬灯照深竹。\r\n谁知今夜别，独掩高楼宿。"
        },
        {
            "title": "杂言（十一首）",
            "content": "青青女贞树，霜霰不改柯。\r\n托根一失所，罹此霖潦多。\r\n高枝委为薪，落叶掩庭阿。\r\n弱柳对门植，秀色一何佳。\r\n物性固有常，变幻其奈何。¤"
        },
        {
            "title": "废寺",
            "content": "白昼闲门一两僧，山房深掩藓花青。\r\n西风不管钟鱼破，自在斜阳与塔铃。"
        },
        {
            "title": "楚江清远图为沈伦画并寓九曲山房作（四首）",
            "content": "寒烟引轻素，斜日在高峰。\r\n但闻猿鸟响，更无尘土踪。\r\n山僧暝投寺，迢递来清钟。"
        },
        {
            "title": "秋夜宿僧院",
            "content": "古寺昏钟日已沉，禅房花木自成阴。\r\n流萤远度还依草，宿鸟惊飞不出林。\r\n僧磬和泉清客虑，佛香入院净人心。\r\n夜深共讲楞伽字，始识空门义趣深。"
        },
        {
            "title": "晓过淮阴",
            "content": "军城铁锁晓开关，使节星驰未敢闲。\r\n淮水东流应到海，瓜洲北去少逢山。\r\n行人欲断寒烟外，远烧时明乱苇间。\r\n却忆帝城风物盛，礼成须及上春还。"
        },
        {
            "title": "娟净轩",
            "content": "绿竹有异质，夙著风人篇。\r\n猗猗瞻淇隈，翟翟怀卫泉。\r\n拾遗美形容，复有娟净言。\r\n微植被奖饰，丽句永流传。\r\n若人同所尚，掇辞以名轩。\r\n攒玉矗森爽，编翠郁芊绵。\r\n鲜标贯寒日，密叶冒清涟。\r\n遥想佳雨余，静对罢鸣弦。\r\n濡翰传霜节，搦管题春妍。\r\n聊探词咏妙，默寄图绘宣。\r\n逝将泛涛江，息驾依名园。\r\n攀枝扫凉月，憩阴濯寒烟。\r\n虽微求羊高，请附嵇阮贤。\r\n缄诗附所爱，缠系日为年。"
        },
        {
            "title": "送方员外力疾归吴兴",
            "content": "终年不出户，出户即相违。\r\n疾病欣在告，田园应暂归。\r\n天寒孤舟发，岁莫行人稀。\r\n棹师遵旧路，田翁识故衣。\r\n望闾桑梓在，入里人民非。\r\n伤哉展丘墓，遽尔辞荆扉。\r\n居乡如遇客，回首情依依。\r\n晴春入旧腊，积雪含清晖。\r\n佳期迟子还，勿爱故山薇。"
        },
        {
            "title": "戴山石上听松",
            "content": "溷耳俗喧久，兹晨一清听。\r\n长松递解飙，哀壑互相应。\r\n奔腾骇涛濑，窈眇韵笙磬。\r\n至音不假器，始觉自然胜。\r\n缘触故成声，动极还归静。\r\n此时憩石坐，默然待其定。\r\n乃知弃瓢者，未悟闻中性。"
        },
        {
            "title": "客夜怀王英甫",
            "content": "半生江海上，犹未卜菟裘。\r\n今夜雁初过，他乡人正愁。\r\n青灯孤枕梦，黄叶一庭秋。\r\n何日寻归棹，山阴访子猷。"
        },
        {
            "title": "听蝉曲",
            "content": "黄莺紫燕寂无喧，新声最好是闻蝉。\r\n栖烟初噪如喧籥，吸露才停似断弦。\r\n乍向风前闻杳袅，营营嘈嘈鸣不了。\r\n断续能牵客梦长，凄凉解动羁愁早。\r\n一番蜕脱已身轻，最是居高韵更清。\r\n莫道转丸秽壤底，冠騑还比侍臣荣。\r\n长乐宫中百鸟静，十二帘开漏方永。\r\n忽向上林翻下苑，多少蛾眉倚阑听。\r\n隋堤千树柳如烟，无情偏向夕阳天。\r\n切切自将亡国恨，凄凄欲共路人言。\r\n蝉声到处何曾别，人心听来有悲悦。\r\n何如一枕北窗眠，喧寂都忘闻见绝。"
        },
        {
            "title": "唐叔良溪居",
            "content": "高斋每到思无穷，门巷玲珑野望通。\r\n片雨隔村犹夕照，疏林映水已秋风。\r\n药囊诗卷闲行后，香灺灯光静坐中。\r\n为问只今江海上，如君无事几人同？"
        },
        {
            "title": "杂言（十一首）",
            "content": "此邦非吾土，寄迹聊在兹。\r\n旅食何所营，亦复假耘耔。\r\n玄冬苦霖潦，良苗奄离披。\r\n至今畎浍间，余波渺相围。\r\n行恐春泽盛，耕垦失其时。\r\n共虞斯人难，岂独念吾私。\r\n先师有遗言，耕也有时饥。\r\n且当竭所务，天道非我知。¤"
        },
        {
            "title": "纪行十首 清口",
            "content": "豁达两河口，前与黄河通。\r\n高岸忽斗折，清淮汇其中。\r\n甘罗城在南，韩信城在东。\r\n一为秦人英，一为汉家雄。\r\n人生有不死，所贵在立功。\r\n方其未遇时，鹿鹿何异同。\r\n时命苟未会，丈夫有固穷。\r\n舍舟登高防，岁暮百草空。\r\n坡陀陇亩间，一二老弱翁。\r\n遗迹不可问，但见荒榛丛。\r\n行行重回首，目断双飞鸿。"
        },
        {
            "title": "吴宫白灊辞",
            "content": "织成白灊胜白丝，恰称吴娃冰雪肌。\r\n渚宫金剪制舞衣，白云一片筵前飞。\r\n舞衣当筵洁且轻，君王回盼心已倾。\r\n徘徊玉阶夜露零，桐花拂面微凉生。\r\n银灯结穗晃疏棂，坠簪遗佩满中庭。\r\n此时不说红锦绮，得以千秋荐恩喜。\r\n璧月团团坠江水，姑苏台上乌啼起。"
        },
        {
            "title": "仲春游望",
            "content": "春来结伴共闲行，此日山川色更明。\r\n望里楼台多见柳，静中阡陌但闻莺。\r\n江泬色带王孙恨，蜀魄吟伤帝子情。\r\n莫道韶华镇长在，落花看已满东城。"
        },
        {
            "title": "小游仙（四首）",
            "content": "朝游碧海不骑鱼，凤引霓旌鹤引车。\r\n吟得《步虚》谁解和，归来闲倩少霞"
        },
        {
            "title": "于书簏中得高吹台所寄诗遗稿",
            "content": "拂尘启弊箧，忽揽故人诗。\r\n抚迹疑若存，惊逝杳难追。\r\n忆昔吴苑游，文采众所推。\r\n名谈析妙理，华襟吐芳词。\r\n予时侨城北，高斋临清池。\r\n焚兰延佳月，对酒弹清丝。\r\n谁云兹夕欢，乃为千载期。\r\n冥漠游魂远，凄凉亲翰遗。\r\n墨尘尚流馥，纸弊犹含滋。\r\n玩此涂洒泽，想君哦咏时。\r\n华章未及报，厚意良已亏。\r\n收竟一长恸，林风响余悲。\r\n想当写寄日，兹感君讵知。"
        },
        {
            "title": "归过白马湖",
            "content": "沿流信归棹，渐与青山远。\r\n遥见?鹈飞，蘼芜春尚浅。\r\n空嗟心爱离，莫缓愁肠转。\r\n不对芳樽酒，纷思终难遣。"
        },
        {
            "title": "杂言（十一首）",
            "content": "士有避世者，高居浙江源。\r\n王室方横溃，斯人独孤骞。\r\n抱琴倚衡门，清风拂朱弦。\r\n举世莫能屈，乃独诣任延。\r\n扫门为辱，尺牍情屡宣。\r\n意义有相激，权位非所先。\r\n周公下白屋，斯礼自古然。\r\n区区功曹檄，何足致高贤。¤"
        },
        {
            "title": "金陵道中",
            "content": "孤舟晓出古关西，江树萧疏绕坏堤。\r\n七里冈前寒雪霁，三茅峰顶暮云齐。\r\n酒家寂寞人稀醉，车马纵横客易迷。\r\n迢递渐看宫阙近，月鸣时听夜乌啼。"
        },
        {
            "title": "纪行十首 龟山",
            "content": "轻舟俯淮流，千里不见山。\r\n披衣起清晓，忽睹青孱颜。\r\n始觉客愁散，顿忘行路艰。\r\n安得策飞筇，一造幽人关。\r\n翻思在山日，午岩厌登攀。\r\n物少乃足贵，不在美恶间。\r\n役夫告我言，此下栖神奸。\r\n嘘气成江河，须臾驾冈峦。\r\n僧伽大威力，困彼一掬慳。\r\n石岩下无底，系以千连环。\r\n至今风涛夕，犹闻响珊珊。\r\n茫茫淮泗流，禹功不可刊。\r\n传寄乃由谁，此语当重删。\r\n作诗寄崖石，庶以开愚顽。"
        },
        {
            "title": "戴山迎送神曲",
            "content": "山苍苍兮多木，横绝四野兮下无麓。\r\n憋远望兮登高，神不来兮劳予。\r\n目煦煦兮雅雅，灵修俨兮纷来御。\r\n胡不来兮夷犹，将谁须兮远者。\r\n芳莫芳兮涧有萍，洁莫洁兮卣之清。\r\n云为盖兮霓为旌，神之来兮山冥冥。\r\n绛阙兮朱堂，冠余山兮神所宫。\r\n神之愉兮既降，翩龙驾兮云中。\r\n屡舞兮仙仙，纷进拜兮庭前。\r\n灵夭姣兮好服，神弗言兮意已传。\r\n牲不实兮酒不旨，将淹神兮神安止。\r\n神弗止兮福遗我，事夫君兮长无已。"
        },
        {
            "title": "咏秋荷",
            "content": "杪秋霜露重，弱质感凉频。\r\n衰迟含夕气，牢落凌萧晨。\r\n衰红已散雨，余香尚近人。\r\n翻思盛夏节，玩舟涉广津。\r\n摘花赠游女，采绿宴佳宾。\r\n秋风不少伫，感此尽漂沦。\r\n人道每如此，谁知衰盛因。"
        },
        {
            "title": "初晴登望",
            "content": "兹晨气候佳，淫霖始云歇。\r\n举目眺西岑，青翠连城阙。\r\n卉木蔼阳和，朝霞互兴没。\r\n野杏花新试，谷莺声乍发。\r\n岩壑晴色敛，云烟夕霏豁。\r\n遇物感时芳，驰思生超忽。\r\n心胜景无厌，理存情自达。\r\n延咏赋新篇，聊当慰寂蔑。"
        },
        {
            "title": "山中答武康徐高士寄书",
            "content": "久别得君书，开缄散吾虑。\r\n不寄山僧来，何由知我处。\r\n剪纸答君书，还寄山僧去。\r\n为问片云间，何时一相遇。"
        },
        {
            "title": "古朴树歌",
            "content": "山前古木不知年，婆娑黛色上参天。\r\n霜柯反足斗龙虎，偃盖倒影鸣蜩蝉。\r\n绿叶参差有生意，中间孔穴萃虫蚁。\r\n上枝杳杳横苍云，下根落落穿厚地。\r\n树傍古庙祀土神，人来酹酒浇树根。\r\n但愿神灵长血食，树木与人终古存。\r\n村中老人长孙子，自言此树多年纪。\r\n忆作儿童上树时，今见根柯已如此。\r\n曾经丧乱见太平，几遇斧斤还不死。\r\n山僧爱此来诛茅，盘郁苍翠当檐拗。\r\n待余六月携床至，卧听南风鸣海涛。"
        },
        {
            "title": "寻梅",
            "content": "策杖度林塘，幽寻犯晓霜。\r\n临池疑掩映，傍竹畏遮藏。\r\n款曲敲僧舍，徘徊绕苑墙。\r\n好携三弄笛，树底为催妆。"
        },
        {
            "title": "秋日郊居",
            "content": "萧萧晴日户庭幽，无数青山枕碧流。\r\n白露雨余砧欲动，黄花风冷扇初收。\r\n云迷征雁牵秋梦，烟引寒蝉急暮愁。\r\n此际不堪摇落恨，蒹葭如雪满汀洲。"
        },
        {
            "title": "送僧还天台省亲",
            "content": "载经东去路迢迢，应为宁亲到石桥。\r\n江上中斋寻午墅，沙边夜梵杂寒潮。\r\n宰官问法留三宿，慈母焚香制七条。\r\n岁晚定知归本寺，待予听雪坐终宵。"
        },
        {
            "title": "春日陪诸公往戴山眺集暮入北麓得石床岩洞诸",
            "content": "张宴凌崇颠，返策憩涧阴。\r\n南岑夙厌历，北麓今始临。\r\n危磴绝来术，崩壑瞰空潭。\r\n幽窦抱虚白，哀牝递清音。\r\n傍探闯窈窕，侧坐倚岖嵚。\r\n古苔纹已驳，春蒲茸渐深。\r\n幽禽语相续，惊?窜莫寻。\r\n扳萝罥修袂，折兰芳素衿。\r\n奇踪掞自古，胜赏发予心。\r\n虽微舞雩咏，敢谐溱洧吟。\r\n山河永襟带，微生终陆沉。\r\n愧乏古人操，将何视来今。\r\n\r\n【注释】：【原题】：\r\n春日陪诸公往戴山眺集暮入北麓得石床岩洞诸胜"
        },
        {
            "title": "山中答高彦敬",
            "content": "矮屋两三间，无荣梦自安。\r\n好山看不厌，终日坐忘飡。\r\n书就松根读，琴来石上弹。\r\n浮生闲是宝，何必望为官。"
        },
        {
            "title": "初至西林喜遇徐幼文",
            "content": "与君三春别，成此一会期。\r\n清言美无度，离绪俄相遗。\r\n况复在丘园，俱无冠带縻。\r\n逶迤下泽游，皎洁艳阳时。\r\n桃红媚墟圃，竿绿遍川坻。\r\n覆觞申宿恋，开秩问新知。\r\n澄怀悟渊泳，脱迹仰冥飞。\r\n幸同赏心遇，白首永无违。"
        },
        {
            "title": "百索词",
            "content": "越罗窄袖香如雪，五色丝茸相斗结。\r\n看谁结得丝最长，管取自身无口舌。\r\n大姑巧擘松纹细，小姑双盘作人字。\r\n揎来只依金钏宽，剩得留将系郎臂。\r\n系郎臂，结郎心，一寸丝绳一寸。\r\n金爱惜莫教容易断，直到明年与郎换。"
        },
        {
            "title": "纪行十首 邗沟",
            "content": "衰杨夹高防，北风暮飕珝。\r\n道逢长老问，答言是邗沟。\r\n相传开凿初，民劳天为愁。\r\n至今浊河底，时见白髑髅。\r\n陆通梁宋郊，水漕荆吴舟。\r\n渠成万世利，虑始难为谋。\r\n至今南北交，此土为名州。\r\n飞阁跨通波，张幄如云浮。\r\n忆昨少年日，宝马珊瑚钩。\r\n经过剧辛辈，结托金张俦。\r\n醉月琼花视，征歌明月楼。\r\n罗绮朝还暮，笙竽春复秋。\r\n繁华逐逝水，一往不可留。\r\n向来歌舞地，茫然狐兔丘。\r\n家老无儿孙，杖棰驱羊牛。\r\n少小心尚尔，不知今白头。\r\n欲从乱离说，恐予增离忧。\r\n长揖分袂去，零泪如丝流。"
        },
        {
            "title": "秋阴远望",
            "content": "重阴生夕霏，阴霭纷如雾。\r\n乍睹余霞景，已失前山处。\r\n氛氲迷去鸟，杳眇沉疏树。\r\n望远一凄然，徘徊独归路。"
        },
        {
            "title": "送莫翥入郭知还溪居（二首）",
            "content": "举世皆如醉，何人独爱才？余虽识君者，相对亦徒哉。\r\n落日收书卷，凉风送酒杯。\r\n纷纷俗中闷，空谷迟重来。¤"
        },
        {
            "title": "杂言（十一首）",
            "content": "青阳萌始节，万物咸光昭。\r\n我亦动新怀，晞沐起晨朝。\r\n俯览手中镜，仰看枝上条。\r\n枯卉有再荣，华发行已焦。\r\n总角服遗训，老大望逾遥。\r\n不伤华发衰，但恐志业消。\r\n学成在永久，期之于后凋。¤\r\n\r\n【注释】：【注释】：\r\n（予屏处闲默，久绝篇章。维时新春，偶感岁月，慨然兴\r\n言。既复自课成帙，辄书以见襟抱。随事为篇，杂出无论\r\n，故云。）"
        },
        {
            "title": "贾客乐",
            "content": "长年何曾在乡国，心性由来好为客。\r\n只将生事寄江湖，利市何愁远行役。\r\n烧钱酾酒晓祈风，逐侣悠悠西复东。\r\n浮家泛宅无牵挂，姓名不系官籍中。\r\n嵯峨大舶夹双橹，大妇能歌小妇舞。\r\n旗亭美酒日日沽，不识人间离别苦。\r\n长江两岸娼楼多，千门万户恣经过。\r\n人生何如贾客乐，除却风波奈若何。"
        },
        {
            "title": "答山西杨宪副故旧见寄",
            "content": "晋鄙遥山接太霞，十年从仕鬓空华。\r\n秋来有雁偏催客，腊尽无梅更忆家。\r\n私属羊毛皆入税，边风马乳代烹茶。\r\n番思共隐江南日，每为论诗到晚鸦。"
        },
        {
            "title": "杜宇",
            "content": "国亡知几代，啼血转声频。\r\n尔自无归处，何须苦劝人。\r\n烟深青嶂晓，花落故城春。\r\n任是心如铁，闻时亦怆神。"
        },
        {
            "title": "纪行十首 观音山",
            "content": "连山争南驰，划断沧江曲。\r\n势如万马奔，鞭镫忽回复。\r\n石角不戴土，苍然四无麓。\r\n寸草不得荣，唯含古苔绿。\r\n浪波撞其根，岩窦飨琴筑。\r\n浮图乃善幻，凌虚驾佛屋。\r\n行人愿利涉，望拜各致祝。\r\n人生贵无事，安能虑存覆。\r\n我欲升其巅，凭高快心目。\r\n飞传不可留，一往如电速。"
        },
        {
            "title": "钱舜举溪岸图",
            "content": "忆昔至元全盛日，天子诏下征遗逸。\r\n吴兴八俊皆奇才，秀邸王孙称第一。\r\n一朝玉马去朝周，诸子声名总辉赫。\r\n岂知钱郎节独苦，老作画师头雪白。\r\n江南没骨传者稀，钱也得法夸精奇。\r\n晴窗点染弄颜色，得钱沽酒不复疑。\r\n今人祇知重花鸟，岂识此图夺天巧。\r\n玄云抱石雷雨垂，苍山夹水龙蛇绕。\r\n岸侧溪回共杳冥，蒲稗深沉映鱼鸟。\r\n渔舟乍随远烟散，客子竞渡澄江晓。\r\n自云布置师北苑，只恐庸工未深了。\r\n卷余更有魏公题，字拟钟王差未老。\r\n郑侯得之恐神授，使我一见喜绝倒。\r\n双溪流水清何极，城外南山空黛色。\r\n文章翰墨何代无，二子俦能蹑其迹。\r\n为君题诗三叹息，於乎古人难再得。\r\n\r\n【注释】：【注释】：\r\n（吴兴当元初时有“八俊”之号，以子昂为称首，而舜举\r\n与焉。至元间，子昂被荐入朝，诸公皆相附取官达，独舜\r\n举龃龉不合，流连诗画，以终其身。故二公之诗，各言己\r\n志，而子昂微有风意，览者当自得之也。）"
        },
        {
            "title": "隐者山房",
            "content": "家住白云深，好山青对门。\r\n树肥花结子，土暖竹生孙。\r\n猿挂枯松折，牛行浅水浑。\r\n自云归隐后，懒与俗人言。"
        },
        {
            "title": "雨夜",
            "content": "寝阁去门远，春雨荒园夕。\r\n谁谓在人境，宛似空山客。\r\n禽归暗竹喧，风断疏钟寂。\r\n戚戚寡欢悰，良宵端可惜。"
        },
        {
            "title": "纪行十首 金川门",
            "content": "两山夹沧江，拍浮若无根。\r\n利石侔剑戟，风涛相吐吞。\r\n维天设巨险，为今国东门。\r\n试将一卒守，坚若万马屯。\r\n我来犯清晓，天空霜露繁。\r\n列宿森在列，北斗峭可援。\r\n江光合海气，溟涬神攸存。\r\n俯视不敢唾，中有蛟龙蟠。\r\n浮图者谁子，高居凌风幡？下见渡口人，扰扰蜂蚁喧。\r\n愧彼超世士，去去将何言。"
        },
        {
            "title": "松阴梦词",
            "content": "阳坡碧草秋芊绵，疏影漏衣团绿烟。\r\n龙枝无声山日午，仙骨蜕空神悄然。\r\n冰魂微回海山小，泠泠鹤语青林表。\r\n俯视黄尘盖九州，悠悠凡梦何时晓？"
        },
        {
            "title": "行路难",
            "content": "君不见富家翁，旧时贫贱不得志，平生亲戚皆相弃。\r\n一朝金多贱还贵，百事胜人人莫比。\r\n子孙成列客满堂，美人四座回鸣榼。\r\n跃马扬鞭游洛阳，片言出口生辉光。\r\n由来本自一人事，人心爱恶不相当。\r\n季子西游穷困归，妻织自若嫂不炊。\r\n行路难，良可悲。\r\n不贫贱，那得知。"
        },
        {
            "title": "雨中偶成",
            "content": "空斋自潇洒，况复值秋初。\r\n焚香对微雨，如在古僧居。\r\n庭寒夕鸟下，烟淡暝松疏。\r\n知君写诗处，高情方似予。"
        },
        {
            "title": "挽杨宪府孟载（二首）",
            "content": "南北云山赋远游，白头终老晋阳秋。\r\n千篇留得平生稿，半似苏州半郢州。"
        },
        {
            "title": "望太湖",
            "content": "登高丘，望远泽，蓬莱三山不可测。\r\n何如具区亿万顷，洞庭连娟向空碧。\r\n东风吹尽吴天云，玉盘双螺翠堪摘。\r\n我昔东游凤凰台，嵯峨巨鳊如山来。\r\n白波不动镜光晓，云帆千幅争先开。\r\n中流缩首心茫然，恍如乘云行九天。\r\n惊涛忽逐回风旋，砰雷转毂奔雪山。\r\n龙伯鬼国见眼前，失势一落狞蛟涎。\r\n舟师拍浪咒浪婆，我亦再拜不敢言。\r\n平时之险且如此，何况震荡洪荒先。\r\n帝尧咨嗟逾九年，黄能无勋幽羽渊。\r\n有子大圣与天通，一朝出我群鱼中。\r\n试观此湖险，始知四载功。\r\n长养草木华，无心谢春风。\r\n吴越之事良可鄙，虎战龙争方未已。\r\n水犀百万今安在，惟见夫椒白云里。\r\n鸱夷身退带蛾眉，不直沧波一杯水。\r\n我欲临流叫神禹，湘灵鼓瑟冯夷舞。\r\n尽挽湖波酿作葡萄春，饮醉扁舟卧烟雨。\r\n程孟阳曰：“澹宕超忽，规模太白，语不凡近。\r\n”"
        },
        {
            "title": "悼高青丘季迪（三首）",
            "content": "灯前把卷泪双垂，妻子惊看那得知。\r\n江上故人身已没，箧中寻得寄来诗。"
        },
        {
            "title": "咸阳宫行（并序）",
            "content": "百二山河象祖力，六雄仰关不敢敌。\r\n金人十二高峥嵘，天下甲兵从此息。\r\n天子晓御咸阳宫，楼阁高低复道通。\r\n十石之钟万石虡，遥闻天乐在虚空。\r\n宫车隐隐春雷起，渭川晓涨胭脂水。\r\n六宫粉黛谩如云，不救明年祖龙死。\r\n荣华奄忽何可论，千门万户无复存。\r\n遗墟久被民家占，四望空余瓜蔓根。\r\n行人为问瓜田老，地上挥锄休草草。\r\n荆轲昔日猛如狼，曾来此地见秦王。\r\n百夫之勇犹披靡，汝今搪突何敢尔。\r\n\r\n【注释】：【注释】：\r\n（客言咸阳宫亦废，有民种瓜其上，感而遂赋。）"
        },
        {
            "title": "山泉隐居图（入直回，为云间朱卿题）",
            "content": "日长侍立南薰殿，圣主从容正开卷。\r\n内臣如鹄拥图书，诏许近前曾一见。\r\n玉躞金题照眼新，三王二李迹未陈。\r\n妙笔森芒洞冥漠，乃知今人非古人。\r\n归来三叹北窗下，开屏见此新图画。\r\n流淙百折挂石梁，古木寒松势相亚。\r\n木末何人一草庐，山泉之人昔所居。\r\n鸿胪寺里晚朝下，对此高堂心郁纡。\r\n华亭柳湖眼中见，武陵桃源路岂殊。\r\n老夫曾住康王谷，五老香炉映飞瀑。\r\n乱来井臼今可存，因尔高歌望黄鹄。"
        },
        {
            "title": "同安阻雨",
            "content": "出旬方到同安郭，水驿春寒懒放船。\r\n白浪翻江风愈壮，黑云粘树雨长悬。\r\n峰头僧磬惟闻响，沙口渔罾已罢牵。\r\n寄语群鸥莫相狎，只今无暇与攀缘。"
        },
        {
            "title": "送胡宗禹之播州驿丞",
            "content": "便路之官暂到家，九溪穷处是天涯。\r\n夜郎沙软多龙迹，盘瓠山回似犬牙。\r\n浦口劳歌催画蒨，门前使节咏《皇华》。\r\n途中定有江行稿，好寄东风万里槎。"
        },
        {
            "title": "楚江清远图为沈伦画并寓九曲山房作（四首）",
            "content": "烟扉乱晴旭，遥见西林山。\r\n忆归东湖远，人家春树间。\r\n荆扉映水掩，应待庞公还。¤"
        },
        {
            "title": "酒醒闻雨",
            "content": "端居苦炎热，独卧多早寤。\r\n微醉易成醒，起闻山雨度。\r\n萧萧烦燠解，寂寂凉飙举。\r\n床空簟更清，漏永天难曙。\r\n丰霤落芳塘，惊禽起山树。\r\n此时一披襟，将何慰幽素。"
        },
        {
            "title": "寄中竺泐季潭",
            "content": "师从钟山来，遗我故人书。\r\n一入白云去，相思秋雨余。\r\n徒惭尘土迹，来拟竹林居。\r\n遥想中峰月，清梵满空虚。"
        },
        {
            "title": "胡廷晖画",
            "content": "画师我识吴兴胡，身长八尺苍髯须。\r\n目光至老炯不枯，藻绘万象穷锱铢。\r\n大儿十岁能操觚，小儿五岁能含朱。\r\n得钱但供酒家需，时复纵博为欢娱。\r\n魏公家藏《摘瓜图》，妙笔奚翅千明珠。\r\n胡一见之神顿苏，以指画肚潜临摹。\r\n落笔便与前人俱，祝融撑空阁道孤。\r\n朝云暮雨相萦纡，中天碧瓦仙人庐。\r\n下有桃源风景殊，鸡犬似是先秦余。\r\n浔阳野客山泽臞，自从丧乱遭穷途。\r\n幸逢治世容微躯，尧舜亦有巢由徒。\r\n已办小艇长须奴，便欲往从渔父渔，江湖此境何地无。\r\n\r\n【注释】：【注释】：\r\n（赵文敏公家藏小李将军《摘瓜图》，历代宝之。常倩廷\r\n晖全补，晖私记其笔意，归写一幅质公，公大惊，赏乱真\r\n。由此名实俱进，故诗及之。）"
        },
        {
            "title": "秋夜旅怀",
            "content": "命与时相厄，劳生空瘦形。\r\n苦吟诗有债，久病药无灵。\r\n夜雨和愁落，乡山入梦青。\r\n归心逐孤雁，飞过浙江亭。"
        },
        {
            "title": "过云岩（在虎丘寺）",
            "content": "逶迤度前峰，到寺行屡歇。\r\n斋庖竹外烟，汲路松间雪。\r\n睹水悟真源，闻香解禅悦。\r\n欲共老僧言，相对还无说。"
        },
        {
            "title": "续怀友（五首。并序）",
            "content": "幽居古垣下，共彼佳树阴。\r\n里邻岂无好，念子是同心。\r\n芳英带露折，清樽向月斟。\r\n欲往寻遗躅，荒园春草深。¤\r\n\r\n【注释】：【注释】：\r\n（予在吴城围中作《怀友》诗廿三首，其后题识四人，乃\r\n嘉陵杨孟载、介休王止仲、渤海高季迪、郯郡徐幼文也。\r\n时予与诸君及永嘉余唐卿者游，皆落魄不任事，故得流连\r\n诗酒间，若不知有风尘之警者。及兵后，予移寓武林，向\r\n所怀者往往不相见，而五君者或谪或隐，又各睽异。叹离\r\n合之靡常，感游从之难得也，故云。）"
        },
        {
            "title": "楚宫夏词拟张籍",
            "content": "渚宫四面芙蓉开，碧水晴摇冰井台。\r\n玉壶蔗浆光满满，当昼君王频赐来。\r\n云绡半幅凉钗滑，援琴向风弹《白雪》。\r\n冷玉屏开十指寒，输却鸾篦戏相夺。\r\n吴绫画扇镇长新，肯信年年有炎热。\r\n不愿生入蓬莱峰，愿妾世世居王宫。"
        },
        {
            "title": "杂言（十一首）",
            "content": "昔予居南山，乐有同心人。\r\n形迹不暂乖，栋宇复为邻。\r\n有酒更相呼，得粟还我分。\r\n时时榛曲中，相携采荆薪。\r\n两贤不相猜，所贵得其真。\r\n一朝各异路，隔涉吴与闽。\r\n拙宦失其宜，薄责恒苦辛。\r\n慈母抱沉忧，兴言涕盈巾。\r\n昨者访故庐，松竹稍或存。\r\n依依亲旧迹，戚戚感良辰。\r\n命驾欲相求，风波限通津。\r\n尚想古人交，俯仰愧此身。¤"
        },
        {
            "title": "吴宫春词拟王建",
            "content": "馆娃宫中百花开，西施晓上姑苏台。\r\n霞裙翠袂当空举，身轻似展凌风羽。\r\n遥望三江水一杯，两点微茫洞庭树。\r\n转面凝眸未肯回，要见君王射麋处。\r\n城头落日欲栖鸦，下阶戏折棠梨花。\r\n隔岸行人莫偷盼，干将莫邪光粲粲。"
        },
        {
            "title": "叶",
            "content": "泛露光偏乱，含风影自斜。\r\n俗人那解此，看叶胜看花。"
        },
        {
            "title": "画山水行",
            "content": "古来名画传父子，唐有二李蜀两黄。\r\n吴兴公子冠当代，雍也继之早擅场。\r\n宋祖子孙画龙种，毛骨固是非寻常。\r\n珊瑚宝玦久零落，空有妙艺传文章。\r\n至元天子亲召见，徒步便赐中书郎。\r\n奏图每得天颜喜，盛以金匮白玉堂。\r\n遂令世人争贵重，门户杂遝如堵墙。\r\n雍初腾踔晚一蹶，五陵豪气无时忘。\r\n吴姬越娥坐相拥，始肯落笔挥缣缃。\r\n五日十日一水石，屏障仿佛生辉光。\r\n君家双图何所得，私印乃出牟陵阳。\r\n一图汗漫秋水阔，雁鸿排序投潇湘。\r\n山僧悄寻孤寺远，客子喜甚高帆张。\r\n一图嵂兀众峰出，疏林叶赤天雨霜。\r\n消摇巾舄者谁氏，可是商颜之绮黄？风尘澒洞二十载，玉\r\n轴锦题多散亡。\r\n图书只应天上有，人间那得千金藏。\r\n从来好事遂成癖，云烟过眼如毫芒。\r\n君不见王家桓家势尽时，复墙走翙不得将。\r\n何如城南佳山水，千岩万壑摩青苍。\r\n与君对此饮美酒，虽无南宫北苑庸何伤。\r\n\r\n【注释】：【注释】：\r\n（题赵侍制仲穆所画《江浦归帆》、《秋林潇洒》二图，\r\n沈才所藏也）"
        },
        {
            "title": "玉泉山中怀李景山田师孟二公",
            "content": "雁落苍烟外，蝉吟夕照中。\r\n与谁论古道，独自立秋风。\r\n远岫青无数，晴波碧四空。\r\n故人成久别，不见寄诗筒。"
        },
        {
            "title": "赠义兴宣疡医",
            "content": "长桥下压蛟龙宫，岸上人家如镜中。\r\n道人卖药临溪水，医得青蛇是龙子。\r\n报恩不受千金珠，龙伯亲传海藏书。\r\n门前扶杖人如市，妙术何愁三折臂。\r\n燕支山前白草秋，冷入金疮泪欲流。\r\n安得金丹从尔乞，提携玉龙还向敌。"
        },
        {
            "title": "秋郊行玩",
            "content": "新秋景物嘉，树绿昼亦凝。\r\n微雨夜来歇，朗然天宇清。\r\n幽蛩倏知候，篱豆花间鸣。\r\n边鸿未通信，丛桂已含英。\r\n恰因文墨暇，一绕林间行。\r\n幽栖寡尘虑，散步写中情。\r\n逍遥玩澄景，焉知有世荣。"
        },
        {
            "title": "守宫词",
            "content": "钿盒和丹食龙子，胭脂夜凝神血紫。\r\n老蟾玉杵寒丁东，鸾尾轻轻飞碎红。\r\n灵砂沁透白玉腕，细看每将罗袖卷。\r\n分明皓雪栖彤霞，香痕笑比萼绿华。\r\n还笼半臂萦盘带，蝶粉蜂黄镇长在。\r\n夭桃一点老青春，门前鱼目深如海。"
        },
        {
            "title": "旅怀",
            "content": "寥落无人问，青尊独自斟。\r\n思亲两行泪，倦客十年心。\r\n贫久难禁病，愁多欲废吟。\r\n岁寒谁可语，莫逆有孤琴。"
        },
        {
            "title": "寻春",
            "content": "朝来微雨罢，何处可寻春。\r\n冰散池容动，烟销柳意新。\r\n穿林听莺远，度陌问花频。\r\n但觉相逢处，情亲似故人。"
        },
        {
            "title": "怀景佺师",
            "content": "旅宿厌烦喧，爱此僧居静。\r\n莲宇已摧颓，茅斋自清迥。\r\n山光林际来，野色雨中净。\r\n池水不生澜，袈裟坐相映。\r\n累日滞幽寻，绿苔应满径。"
        },
        {
            "title": "梁节妇",
            "content": "赤城晓拥青丝骑，玉镜愁鸾落红泪。\r\n冰魂偷逐水仙归，绮楼一夜灵犀碎。\r\n六曲阑空不碍春，罗带盘风轻扬尘。\r\n池波不动夜光碧，青天影落桃花云。\r\n相思月照楼前水，离离芳树流红子。\r\n无情桃李乱中开，不学芙蓉抱霜死。"
        },
        {
            "title": "赵魏公竹枝歌",
            "content": "赵魏公，宋王孙，风流白晳更能文。\r\n丹青自比董北苑，书法兼工王右军。\r\n至元诏书征草泽，召见廷中推第一。\r\n三府趋朝贺得人，万乘临轩赐颜色。\r\n殿前落笔侍臣惊，鸡林象郡总知名。\r\n夫人通籍宫中宴，儿子承恩内里行。\r\n一家三人书总好，天子频称古来少。\r\n疏广归来有赐金，张芝闲处多章草。\r\n全盛须臾那可伦，百年乔木易成尘。\r\n凄凉故宅属官府，零落诸孙随市人。\r\n空留遗迹传身后，一纸千金争买售。\r\n屏风画绝为谁收，团扇书工亦何有。\r\n唐生购得墨竹枝，一尺中含千尺姿。\r\n若非松雪斋前见，应是沤波亭下披。\r\n曲池已平台已坏，露叶烟丛竟何在。\r\n唯有双溪水北流，至今犹绕空墙外。"
        },
        {
            "title": "杂诗（三首）",
            "content": "后皇有嘉树，受命生南国。\r\n谬承雨露恩，结根非一日。\r\n如何游闲子，攀条摘其实。\r\n一摘已自伤，况乃再三摘。\r\n清霜凋绿叶，荣枯良未测。¤"
        },
        {
            "title": "题陈长司画（是其临难时作）",
            "content": "若人悟县解，委蜕顺天刑。\r\n慷慨赴东市，一日为千龄。\r\n李公悲上蔡，陆子喟华亭。\r\n识机若不豫，达生良可经。\r\n朱弦亦易绝，仄景不可停。\r\n从容洒芳翰，炳焕若丹青。\r\n好艺永传世，精魄长归冥。\r\n披图怀平素，涕泪缘襟零。"
        },
        {
            "title": "隐者山房",
            "content": "一龛俱绝顶，门外众山横。\r\n池小鱼能活，庭荒草乱生。\r\n窗虚延月色，林远隔钟声。\r\n俗客不得到，主人无送迎。"
        },
        {
            "title": "陈武帝宅遗址",
            "content": "霸先亦人杰，出自太丘陈。\r\n洗马初南迁，卜宅苕溪津。\r\n山川钟奇秀，末运生异人。\r\n出当梁祚衰，殷忧致经纶。\r\n拯溺济横流，受禅主生民。\r\n化家乃为国，霸业谁与伦。\r\n我来吊遗址，四望静无邻。\r\n狐兔窜古瓦，寒烟暮氛氲。\r\n哀泉泻幽壑，鬼火明荆榛。\r\n感此兴废理，乘时各有因。\r\n忧来藉芳草，叹息泪盈巾。"
        },
        {
            "title": "续怀友（五首。并序）",
            "content": "予既迁山郡，子亦返郊园。\r\n两地花俱发，离愁春共繁。\r\n已罢临池赏，仍睽倾座言。\r\n从来作者意，寂寞向谁论。¤\r\n\r\n【注释】：【注释】：\r\n（右王逸人。）"
        },
        {
            "title": "徐黄门画",
            "content": "黄门给事三十余，面如红玉少有须。\r\n风骨岂是山泽臞，问着只爱山中居。\r\n前年版下鹤头书，征起直上青云衢。\r\n文华堂高凌紫虚，出入侍从陪金舆。\r\n排方小带红罗襦，精神宛如冯子都。\r\n朝下手拈八尺殳，左旋右转风生躯。\r\n有时自擘双雕弧，命中叠发谁争呼。\r\n归来宾客满直庐，京城酒贵不住酤。\r\n烂醉坐叱苍头奴，执烛写此云山图。\r\n方今台阁多文儒，似君才艺众中无。\r\n文宜侍中武金吾，不负堂堂美丈夫。\r\n山中故人交不疏，十年贫贱长相俱。\r\n升沉忽如鸟与鱼，麋鹿敢逐夔龙趋。\r\n见君此画恒嗟吁，关西行李今何如？祝君名成归五湖，来\r\n寻高阳旧酒徒。\r\n何辞解衣贳百壶，与君痛醉黄公垆。"
        },
        {
            "title": "温泉宫行（并序）",
            "content": "有客自秦地骊山来，言温泉宫已废，唯泉尚未涸，上池使\r\n客所浴，下池行人所浴，感而赋此。\r\n煌煌帝业三百年，骊山宫殿空云烟。\r\n美人艳骨为黄土，山前不改旧温泉。\r\n温泉虽在君王去，芳草凄凄满宫路。\r\n泉声如泣日将莫，山鸡乱鸣上林树。\r\n忆昔玉环赐浴时，红楼绮阁香风吹。\r\n头上宝钗凉欲堕，莲步轻扶双侍儿。\r\n有客今年曾过此，宫坏墙倾山色死。\r\n虎旅知更不复闻，池上玉龙犹喷水。\r\n当时此水在天上，一沐恩波荣莫比。\r\n六宫粉黛不敢唾，今日行人斗来洗。"
        },
        {
            "title": "诗穷",
            "content": "道在何妨拙，身安一任贫。\r\n已知如意事，不逐苦吟人。\r\n瀑布空山月，梅花破屋春。\r\n奚囊有佳句，未肯寄朝绅。"
        },
        {
            "title": "杂言（十一首）",
            "content": "抱拙衡门下，久已忘鸣琴。\r\n凝尘翳其徽，弦绝调亦沉。\r\n时还置我膝，命酒聊自斟。\r\n高歌出金石，拂拭趣已深。\r\n酣来枕之卧，冥此千古心。\r\n吾亦忘吾形，何事待知音。"
        },
        {
            "title": "倪云林画",
            "content": "南枝有高士，乃在延陵东。\r\n清时不肯仕，灭迹云林中。\r\n拂石坐萝月，弦琴写松风。\r\n焚香诵《黄庭》，望云送归鸿。\r\n门车常自满，尊酒无时空。\r\n乘兴画沧洲，古人未为工。\r\n干戈攘末路，白首随飞蓬。\r\n名山乖始愿，羁游无所终。\r\n赖有车武子，能哀阮籍穷。\r\n倾壶醉陶令，辟堂延盖公。\r\n流俗轻高贤，贫贱困豪雄。\r\n孤凤混鸡群，野鹤摧樊笼。\r\n岂乏梁伯鸾，不闻皋伯通。\r\n吾将传遗逸，清芬千载同。"
        },
        {
            "title": "送吕道士",
            "content": "石室无人住，归心似鹤轻。\r\n山君驱虎去，童子报丹成。\r\n玉窦凭龙守，芝田借雨耕。\r\n怀君明月夜，遥听《步虚》声。"
        },
        {
            "title": "沈氏宜春堂屏徐给事贲所画春云叠嶂",
            "content": "休文堂前花满枝，风物四时春更宜。\r\n前年三月宴客时，坐上才杰皆能诗。\r\n众中独许姑苏客，千里江山贮胸臆。\r\n醉来意气为倾倒，写出层层好山色。\r\n素屏十尺粉垩鲜，千岩万嶂含春烟。\r\n客子疑行灞桥路，人家似住武陵源。\r\n山僧投寺乱松里，山下鸟啼人未起。\r\n柴扉日出扃薜萝，渔网波生撒江水。\r\n楚水湘云互蔽亏，渚宫隔岸遥霏微。\r\n东崦晴岚西崦雨，何处长歌樵子归。\r\n亭下流泉春浩浩，上有居人往来道。\r\n相过总是看山来，衣冠虽别情皆好。\r\n主人爱玩不下堂，清晨扫地坐焚香。\r\n晴看似见孤云起，莫对疑闻细草芳。\r\n夫君平生于我厚，记君新吟常在口。\r\n长干一去无尺书，谩对此图嗟妙手。\r\n一从作吏此事废，从前画癖今除否。\r\n遥知紫陌红尘下，每为云山一回首。\r\n人生适意在杯酒，万事浮云亦何有。\r\n君乎何日归去来，画里青山待君久。"
        },
        {
            "title": "秦宫秋词拟李贺",
            "content": "凉波翠湿南山影，露滴金人光炯炯。\r\n君王夜半卷衣回，楼壁斜开蜀云冷。\r\n西宫桂熟离离子，海童不归海尘起。\r\n蟪蛄啼老不胜秋，小玉采香惜香死。\r\n胭脂影破澄潭白，菱角尖尖怎堪摘。\r\n鲜红皱绿来满船，楼前凉月光团团。"
        },
        {
            "title": "凤阳使还",
            "content": "拜陵初罢雪云晴，使者南还荷圣灵。\r\n马上顿更新旧历，风前重数短长亭。\r\n逢人问俗谙伧语，到处寻源验水经。\r\n却忆长干桥畔柳，归时应待眼青青。"
        },
        {
            "title": "小游仙（四首）",
            "content": "晞发扶桑露气新，三花树底坐调笙。\r\n到门解说长生理，只有茅家好弟兄。"
        },
        {
            "title": "杂言（十一首）",
            "content": "蜀严好沉冥，日食止百钱。\r\n卜筮人所轻，久之操弥坚。\r\n君子有所贵，乃不在当年。\r\n百世有知音，何必钟期然。\r\n子云大区区，誉之公卿间。\r\n卑哉益州牧，乃欲吏高贤。\r\n岂无王侯贵，敢见不敢言。\r\n斯道诚两得，永为后世传。¤"
        },
        {
            "title": "画",
            "content": "疏散元非用世才，日高林户尚慵开。\r\n为怜湖上青山好，行到冬青树底来。"
        },
        {
            "title": "寄南屏渭长老",
            "content": "蒲室传心第一宗，老寻古刹寄行踪。\r\n贯花偈就人争写，坏色衣穿自懒缝。\r\n案上梵经皆贝叶，手中谈尘是青松。\r\n何年惠远重开社，来听东林寺里钟。"
        },
        {
            "title": "夏夜舟中",
            "content": "画舫暮来过，风传《子夜歌》。\r\n簟纹凉更净，荷气夕偏多。\r\n落月斜筝柱，流萤拂扇罗。\r\n此中无限意，其奈曙钟何。"
        },
        {
            "title": "杂言（十一首）",
            "content": "生平颇爱酒，未尝自斟酌。\r\n一与佳宾遇，陶然不复却。\r\n虽得一醉欢，伤生莫能觉。\r\n况复多谬忘，空为俗所薄。\r\n静言思利己，一止良不恶。\r\n东邻有父老，顾我忽大噱。\r\n与子共秃翁，忍弃手中爵。\r\n酒为荣卫桢，多忧正相博。\r\n呼儿漉新酿，且复共酬酢。\r\n醉罢各相恕，谁诚责狂药。¤"
        },
        {
            "title": "寄友",
            "content": "客路寻常怨别离，况逢秋色倍堪悲。\r\n一封书到千山暮，正是思君独坐时。"
        },
        {
            "title": "梅雪轩",
            "content": "山如东郭先生里，屋似西湖处士家。\r\n为问轩中清白吏，还应比雪比梅花？"
        },
        {
            "title": "立秋日早泛舟入郭",
            "content": "连霖启秋期，金气晨已兆。\r\n溪云合余阴，水霞相照耀。\r\n登舻泛凉飙，乘流驾奔峭。\r\n回波荡尘襟，青山列远眺。\r\n蒲菼迷森沉，菱荷争窅窕。\r\n沙明众女浣，潭净孤禽啸。\r\n端居积百忧，暂出窥众妙。\r\n好爵岂不怀，卫生乃其要。\r\n寄谢沧海人，予亦堪同调。"
        },
        {
            "title": "写怀",
            "content": "心上无俗事，禅余只好吟。\r\n命穷甘白屋，身健直黄金。\r\n世路剑关险，侯门沧海深。\r\n虚名何必尚，吾志在山林。"
        },
        {
            "title": "苏小坟",
            "content": "冷落百花朝，无人上画桥。\r\n东风吹绿草，依旧似裙腰。"
        },
        {
            "title": "莘叔耕画梅雪轩（叔时名野，世居湖之莲花庄",
            "content": "好画谁如莘枣强，堕马折肱犹未忘。\r\n何年写此寒林趣，精绝未数左手王。\r\n屋里何人坐吹笛，似是南昌郡中客。\r\n曲终朔雪忽飞来，开门满树梅花白。\r\n\r\n【注释】：【原题】：\r\n莘叔耕画梅雪轩（叔时名野，世居湖之莲花庄）"
        },
        {
            "title": "维阳春晚",
            "content": "烟笼柳影乱莺啼，雨湿芹香乳燕飞。\r\n二十四桥春又尽，江南词客正思归。"
        },
        {
            "title": "舟中望佛灯院怀南涧",
            "content": "荡舟西陂上，望山怀远公。\r\n遥知覆衲卧，雪屋一灯红。\r\n事殊迹暂旷，神交理自通。\r\n维当待岁杪，期子白云中。\r\n\r\n【注释】：【注释】：\r\n（院在乌程六都施家桥东北，久废，今为归安前丘吴氏坟\r\n墓）"
        },
        {
            "title": "尘事",
            "content": "春来秋又去，尘事转茫茫。\r\n天下若无死，人间应更忙。\r\n燕衔泥葺垒，蜂酿蜜为房。\r\n独有幽栖者，眼高空八荒。"
        },
        {
            "title": "再题廷晖山水",
            "content": "近代丹青谁第一，精绝独数吴兴胡。\r\n魏公家传《摘瓜图》，将军妙笔绝代无。\r\n年深粉墨纷模糊，公命胡也全其污。\r\n鸥波亭前山满湖，宾客不来人迹疏。\r\n以手画肚私传摹，归来三日神始苏。\r\n下笔直与前人俱。\r\n今人不见古人画，古画自与今人殊。\r\n呜呼！眼前不复见此物，吾与购之千明珠。"
        },
        {
            "title": "访许文学不遇",
            "content": "杖策思寻半日闲，偶随流水过前山。\r\n林中不见童迎客，竹外惟闻犬护关。\r\n道服自悬虚牖下，茶巾空挂夕阳间。\r\n到门不遇君携手，惆怅荒村暮独还。"
        },
        {
            "title": "吴兴南门怀古",
            "content": "郭门南面似襄州，野树寒山对倚楼。\r\n公子城空无食客，霸王宅外有荒丘。\r\n夕阳冉冉仍西下，秋水茫茫共北流。\r\n只是今时已惆怅，不应更为昔人愁。"
        },
        {
            "title": "拟古（四首）",
            "content": "薄游上东门，南望青山阿。\r\n松柏郁苍苍，绝顶亦嵯峨。\r\n中有避世者，存身养元和。\r\n我欲求其人，年岁空蹉跎。\r\n驱车寻归路，延目望三河。\r\n古来节侠士，孤坟蔽蓬科。\r\n杀身不成仁，倏如飞鸟过。\r\n宛转采芝曲，令人生叹嗟。¤"
        },
        {
            "title": "灯花",
            "content": "画堂银烛映歌钟，醉眼俄惊火树红。\r\n白玉屏深留晚艳，绛纱笼暖护春丛。\r\n阑干清泪非因雨，狼藉残煤总为风。\r\n更忆禁垣归路静，金莲随马散文虹。"
        },
        {
            "title": "续怀友（五首。并序）",
            "content": "衡庐古巷中，高驾日相顾。\r\n芳草掩空扉，知君断幽步。\r\n残烟北寺钟，暮雨西阊树。\r\n携赏邈难期，庶望遗缄素。¤\r\n\r\n【注释】：【注释】：\r\n（右杨典簿。）"
        },
        {
            "title": "挽杨宪府孟载（二首）",
            "content": "恨不寻君未死前，须臾一别便千年。\r\n慰人幸有童乌在，他日应能续《太玄》。"
        },
        {
            "title": "赠郑邴文",
            "content": "两鬓星星小幅巾，苍松气节鹤精神。\r\n居常倒屣迎佳客，贫不将诗谒贵人。\r\n踏雪抱琴梅屿晓，典衣沽酒柳桥春。\r\n若非道眼高明者，谁肯甘心寂寞滨。"
        },
        {
            "title": "汉宫冬词拟温庭筠",
            "content": "石鲸呿浪摇金池，吹尽宫梅如雪枝。\r\n避风台高风不到，宝帐熟眠人未知。\r\n象炉红炽狻猊影，氍毹软翠鸳鸯并。\r\n李娘唤春春为回，笑却人间求火井。\r\n椒房小妓起常先，玉瓶暖手濯温泉。\r\n白头臣朔寒无履，待诏金门霜满天。"
        },
        {
            "title": "岁暮山居",
            "content": "寂寂闲居隐翠微，萧萧寒日映柴扉。\r\n叶声乱响莓苔屐，云气时生薜荔衣。\r\n雪满石床门闭早，草侵棋局客来稀。\r\n岁寒正好看书卷，不用登高怨落晖。"
        },
        {
            "title": "杂诗（三首）",
            "content": "泠泠山下泉，汩汩谷中源。\r\n中有双鲤鱼，浮游戏波澜。\r\n江汉岂不深，欲往道无缘。\r\n风云谅难遇，栖栖守故渊。\r\n但恐勺水枯，终为渔者怜。\r\n感此令人悲，置身良独难。¤"
        },
        {
            "title": "拟古（四首）",
            "content": "处世如逆旅，生年少至百。\r\n朱颜易枯槁，鬓发终变白。\r\n一朝气息尽，奄然归幽宅。\r\n衣裳弗复御，车马他人得。\r\n岂无俎豆陈，满案不能食。\r\n所以君子心，鼓瑟以永日。\r\n佳宾时相过，浊酒聊共适。\r\n况此忘百忧，陶然谢形役。\r\n区区尘俗中，鄙吝深可惜。"
        },
        {
            "title": "拟古（四首）",
            "content": "出门行康衢，所见但车马。\r\n登高望太行，中原空旷野。\r\n胡雁投南迁，白日从西下。\r\n值此岁年宴，无可为欢者。\r\n驰咏寄亲友，孤怀聊用写。\r\n布衣可终身，爵禄当自舍。¤"
        },
        {
            "title": "小游仙（四首）",
            "content": "门外南风吹葛花，弈棋人散树阴斜。\r\n青童睡起浑无事，乞与神丹喂白鸦。"
        },
        {
            "title": "雨余闻蝉",
            "content": "村园夏雨歇，众绿阴已成。\r\n高斋掩昼寂，新蝉今始鸣。\r\n嘈嘈断更续，嘒嘒远还轻。\r\n响悲逐凉吹，欢谢引离情。\r\n属耳念已集，感物襟易盈。\r\n烦聒方自此，稍待秋林清。"
        },
        {
            "title": "送客还山",
            "content": "乍见即言还，望云归远山。\r\n舟行白鸟外，路出绿阴间。\r\n邻父开松径，家童扫竹关。\r\n世途方扰扰，谁复似君闲。"
        },
        {
            "title": "续怀友（五首。并序）",
            "content": "藩翰屈长才，蹉跎事文笔。\r\n宾筵罢醇醲，容台淹下秩。\r\n高门去复醉，孤帆望中疾。\r\n少别岁已华，思君无终日。¤\r\n\r\n【注释】：【注释】：\r\n（右余左司。）"
        },
        {
            "title": "送张宪史之江西",
            "content": "燕子归时却离家，洪州迢递隔天涯。\r\n风帆落浦朝投驿，江火明堤夜探沙。\r\n客里寄书逢驿使，幕中提笔待霜衙。\r\n来春我亦寻归棹，约尔南湖看杏花。"
        },
        {
            "title": "秋日登戴山佛阁",
            "content": "风物澄明宿霭收，登山欲尽更登楼。\r\n一行白雁投南下，百道清溪向北流。\r\n野嶂云归初歇雨，湖田稼熟始知秋。\r\n空门寂寂无尘事，骋望端能散客愁。"
        },
        {
            "title": "何楷读书堂",
            "content": "整棹泛澄湖，春物畅我怀。\r\n前登何山岭，短策穷萦回。\r\n晋代有高人，结屋临涧隈。\r\n至今读书地，石磴不生苔。\r\n幽踪去已久，遗构安在哉。\r\n山僧依胜迹，下结莲花台。\r\n乱来各飘荡，龙象亦倾颓。\r\n乃知兴坏理，道俗俱可哀。\r\n清风动岩壑，松声四山来。\r\n只疑斯人存，遗韵尚徘徊。\r\n我欲招其魂，举目但蒿莱。\r\n临觞聊一酹，惆怅愧高才。"
        },
        {
            "title": "山阴晓发寄暨阳旧友",
            "content": "水涨官河远，西风去棹轻。\r\n四山犹暝色，万木尽秋声。\r\n村近闻鸡犬，天寒忆弟兄。\r\n故园归未得，漂泊若为情。"
        },
        {
            "title": "寄梅雪",
            "content": "闻说公亭傍水开，黄茅为瓦不须裁。\r\n商船无数青山绕，书案寻常白鸟来。\r\n已信漆园非俗吏，谁知关令是仙才。\r\n烦君莫抱穷途恨，万事都将付酒杯。"
        },
        {
            "title": "元日喜雪怀方员外以常",
            "content": "片片逐年来，皎色映楼台。\r\n坠花惊爆竹，落素湿香梅。\r\n绕林春宴罢，扑马早朝回。\r\n应知洛中客，高扉徒自开。"
        },
        {
            "title": "送许尊师还大涤洞",
            "content": "青山九锁处，白发一龛居。\r\n清斋诵黄老，不阅世间书。\r\n餐霞食真气，对月礼空虚。\r\n暂来流水地，应与孤云疏。\r\n遥知还山日，仙坛春草余。"
        },
        {
            "title": "赠弹筝人",
            "content": "先辈曾将旧曲传，纤纤银甲更堪怜。\r\n清和未数湘灵瑟，哀怨浑同蜀国弦。\r\n莺弄晚风啼复歇，雁飞秋水断还连。\r\n坐中北客听来少，暗想当时一惘然。"
        },
        {
            "title": "席上闻歌妓",
            "content": "艳色倾前席，高歌度远楹。\r\n羞多时掩面，娇重未成声。\r\n浅按红牙拍，轻和宝钿筝。\r\n周郎知误处，众里最多情。"
        },
        {
            "title": "金华道中送郑邴文东归",
            "content": "柳絮飞飞共语离，尊前会面定何时。\r\n交情冷淡孤衷在，世味辛酸两鬓知。\r\n春水乱滩船下疾，晓风残月酒醒迟。\r\n湖边鸥鹭休相笑，破箧无钱只有诗。"
        },
        {
            "title": "过瓜州",
            "content": "落日瓜州渡，余寒透薄衣。\r\n客囊空薏苡，春色自蔷薇。\r\n江远水东去，天晴雁北飞。\r\n故山千里外，昨夜梦先归。"
        },
        {
            "title": "赠景山中道立（寺在菁山东北高山上，今废）",
            "content": "古寺残僧乱后稀，独来林下掩柴扉。\r\n化人每转千声偈，辟地惟将一衲衣。\r\n池上莲芳辞伴去，山中松偃识师归。\r\n非关愿薄难行道，自是群生与道违。"
        },
        {
            "title": "下菰城",
            "content": "迢迢下菰城，乃在衡山址。\r\n卜筑自何人，云是楚公子。\r\n连峰负崇墉，重皞抱溪水。\r\n得非蒸土成，讵乃久不圯。\r\n衢路化为田，睥睨犹可指。\r\n牛羊恣来牧，狐兔穴不起。\r\n想当豪贵时，宾客盛莫比。\r\n高门游侠窟，诸侯交贽礼。\r\n剑佩纷相摩，杂沓曳珠履。\r\n荣华不可常，零落今如此。\r\n岂徒雍门琴，独下田文泪。"
        },
        {
            "title": "约徐隐君幼文同隐吴兴",
            "content": "吴兴好山水，子我盍迁居。\r\n绕郭群峰列，回波一镜如。\r\n蚕余即宜稼，樵罢亦堪渔。\r\n结屋云林下，残年共读书。"
        },
        {
            "title": "长安道",
            "content": "长安城中多大道，满路香尘风不扫。\r\n三条广陌草斑斑，十二通衢人浩浩。\r\n少年结客事遨游，缤纷冠盖如云浮。\r\n朱衣公子金泥障，白马王孙锦带钩。\r\n五公七相称豪贵，贵里豪家谁得似。\r\n走马章台柳似丝，斗鸡下社人如市。\r\n泾川渭水转依微，五陵北去望逶迤。\r\n还有闭门读书者，长年不出长蒿藜。\r\n不学城中游侠儿，百年身死何人知。"
        },
        {
            "title": "闽中春暮",
            "content": "吴山入梦驿程赊，身逐孤帆客海涯。\r\n九十日春多是雨，三千里路未归家。\r\n桄榔土润蛮烟合，杨柳江深瘴雾遮。\r\n倚遍阑干愁似海，杜鹃啼过木兰花。"
        },
        {
            "title": "送越上人住蒋山",
            "content": "落落晨星耆旧稀，奋然一出拯危机。\r\n石头路滑有时到，山顶云深无梦归。\r\n帆叶饱风冲白浪，雪花和露湿缁衣。\r\n八功德水谈空处，应有江禽入座飞。"
        },
        {
            "title": "过吴即景",
            "content": "片帆迢递入吴烟，竹溆芦汀断复连。\r\n柳荫浓遮官道上，蝉声多傍驿楼前。\r\n近湖渔舍皆悬网，向浦人家尽种莲。\r\n行到吴王夜游处，满川芳草独堪怜。"
        }
    ]
}