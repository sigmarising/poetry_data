{
    "dynasty": "明",
    "author": "全室宗泐",
    "intro": "",
    "items": [
        {
            "title": "登灵鹫山",
            "content": "兹山如鹫形，昂然欲骞翥。\r\n稽首天人师，浩劫长此住。\r\n山中数招提，窗户散烟雾。\r\n胜流不起席，钟鼓自朝暮。\r\n下有王舍城，民俗尚淳古。\r\n所嗟给孤园，民俗已非故。\r\n吾生一何幸，良游遂平素。\r\n一笑天风生，白云掩高树。"
        },
        {
            "title": "春雨吟",
            "content": "溪南有奇山，不见二十日。\r\n今朝云忽去，天高数峰出。\r\n东风晚生寒，细雨又复密。\r\n坐观微雾升，化为白练幂。\r\n侧想岩居人，林卧头不栉。\r\n崖滑径且暗，何由采芝术。"
        },
        {
            "title": "交门歌",
            "content": "不其山头月将午，交门沉沉夜击鼓。\r\n博山火爇凝绛烟，霓旌导骑来容与。\r\n玉颜绰约含春花，向坐分明君自睹。\r\n君心有欲神不违，侧耳倾心听好语。\r\n云收雨散意不传，起望星河独延伫。\r\n明朝更入芝房斋，神其相之复来下。\r\n茂陵新树起哀风，五柞宫中泪如雨。"
        },
        {
            "title": "春江曲",
            "content": "春江沉沉春水满，柳条拂水蒲芽短。\r\n鸳鸯睡美不畏人，日色迟迟素沙暖。"
        },
        {
            "title": "抵鸡足山",
            "content": "大哉圣人化，万古垂休经。\r\n自非上智士，何由得其精。\r\n饴光受遗命，传衣表相承。\r\n持之入大定，坐待慈氏生。\r\n石崖开复合，人天护幽扃。\r\n煌煌窣堵波，白日辉觚棱。\r\n魔来不得毁，斧迹尚纵横。\r\n鹫峰北指秀，道树当前青。\r\n再来旷无日，回首云冥冥。"
        },
        {
            "title": "杨柳枝词（二首）",
            "content": "百花洲畔覆青坡，第六桥头蘸碧波。\r\n凤管龙笙春寂寂，绿阴终日伴渔歌。"
        },
        {
            "title": "与徐伯廉再往南陵",
            "content": "又向南陵去，复携良友同。\r\n人烟千嶂里，客路百花中。\r\n雉雊初晴日，莺啼满树风。\r\n渐知精舍近，清磬出林东。"
        },
        {
            "title": "宜八里国王遣使至馆所慰问",
            "content": "白昼楼居静，王人忽到门。\r\n有香聊款坐，无译自忘言。\r\n氎布缠头阔，檀膏点额繁。\r\n客怀劳慰问，此意竟难谖。"
        },
        {
            "title": "天雨雪",
            "content": "天雨雪，出门何所之？渡河正遇风浪恶，回船少住溪水湄\r\n。\r\n举头见飞鸟，敛翻欲下无树枝。"
        },
        {
            "title": "深居",
            "content": "山崦入重重，诛茅第几峰。\r\n四檐青树合，一径白云封。\r\n夜冷齐腰雪，春阴被额松。\r\n自来深处住，樵客不相逢。"
        },
        {
            "title": "夏夜与钱子贞集西斋赋诗叙别（二首）",
            "content": "一见江海奇，夙闻钟鼎傲。\r\n山客讶雄谈，木客争清啸。\r\n悠悠鹿门期，落落东海蹈。\r\n笑问经世人，大梦谁先觉。¤"
        },
        {
            "title": "秋江送别",
            "content": "江头杨柳树，秋雨更萧萧。\r\n可惜长条尽，那堪折短条。"
        },
        {
            "title": "落叶",
            "content": "一片复一片，西风与北风。\r\n但看阶下满，不觉树头空。\r\n缀服犹堪用，题诗自不工。\r\n山童朝更扫，闲委古墙东。"
        },
        {
            "title": "到河州",
            "content": "自发乌思国，于今数月过。\r\n雪中临黑水，冰上渡黄河。\r\n裘觉青貂敝，经烦白马驮。\r\n玉关生得入，定远喜偏多。"
        },
        {
            "title": "重到别利迦竹国旧馆",
            "content": "到此已三月，重来如故居。\r\n门临外道院，壁有中华书。\r\n猿挂雨晴后，鹃啼月上初。\r\n国君欲留住，不省意何如。"
        },
        {
            "title": "入孤涧有作",
            "content": "谷里何人住，山腰有径通。\r\n老猿时挂树，好鸟自吟风。\r\n古涧寒泉碧，连山夕烧红。\r\n隐居惭未遂，明日片帆东。"
        },
        {
            "title": "梦清远兄",
            "content": "残梦夜将晨，分明见故人。\r\n剧知情是妄，翻说梦成真。\r\n日月容颜老，池台笑语新。\r\n三年消息断，江汉尚风尘。"
        },
        {
            "title": "登峨眉亭",
            "content": "千尺苍厓一小亭，大江东下入沧溟。\r\n矶头牛渚从来险，天际峨眉不尽青。\r\n南北山川分历历，荆吴樯舰去冥冥。\r\n十年兵后重来客，独倚阑干两鬓星。"
        },
        {
            "title": "长安少年行（二首）",
            "content": "日晚新丰醉酒回，玉鞭敲镫万人开。\r\n绿槐驰道横穿过，不管金吾导骑来。"
        },
        {
            "title": "钱塘怀古",
            "content": "天地无情日月徂，凤凰山下久榛芜。\r\n独怜内殿成荒寺，空见前山映后湖。\r\n塞北有谁留一老，海南无处问诸孤。\r\n蓬莱阁上秋风起，先向燕京入画图。"
        },
        {
            "title": "登高丘而望远海",
            "content": "登高丘，望东溟。\r\n溟水方荡激，中有怒吼鲸。\r\n耸脊类峰岳，鼓浪如雷霆。\r\n嘘烟喷沫云雾冥，扬鬐掉尾三山倾。\r\n腹吞巨舟者百十，虾蟹不足饥肠撑。\r\n奈何骄悍当海横，官漕贾舶不敢行。\r\n鲛人织绡机杼停，神仙局蹐居蓬瀛。\r\n天吴既辟易，龙伯亦震惊。\r\n徒为虫族长，空有水神名。\r\n制御一颠倒，含羞请寻盟。\r\n吁嗟彼鲸尔何狞，恃其险恶雄势成。\r\n若失此海水，何以藏其形。\r\n使居陆阜间，转眼遭剥烹。\r\n海滨壮士瞋目瞪，拔剑欲往心悬旌。\r\n曷不诉之于上帝，天威下殛无遗生。\r\n立见海水清且平，海光不动青瑶琼。"
        },
        {
            "title": "宝训堂",
            "content": "圣君体皇极，建国封亲王。\r\n全蜀形势地，西南控戎羌。\r\n剑阁天下壮，象马称瞿唐。\r\n保障千万祀，崇德乃安康。\r\n昭鉴有严训，宝之靡或忘。\r\n服御既有节，出入亦有常。\r\n上承宗庙重，下垂胤祚长。\r\n开门看天宇，白日行穹苍。\r\n中宵卷帘坐，仰视北斗光。\r\n羹墙契王意，一饭在斯堂。"
        },
        {
            "title": "从军行",
            "content": "拾骨当炊薪，淘尸作泉窟。\r\n平野不见人，寒云雁飞没。\r\n悄悄横吹悲，《梅花》为谁发？"
        },
        {
            "title": "古塞下曲",
            "content": "候吏过轮台，传言敌可摧。\r\n嫖姚扬旆出，骠骑治兵来。\r\n瀚海惊波涌，阴山积雪开。\r\n前军正酣战，日暮气雄哉。"
        },
        {
            "title": "吴松江逢清明",
            "content": "吴松江上看春雨，客路扁舟三月行。\r\n两岸人家插杨柳，不知今日是清明。"
        },
        {
            "title": "梅花庄水轩望清远不至",
            "content": "望君水轩西，恨杀前村树。\r\n日暮溪雨来，扁舟在何处？"
        },
        {
            "title": "暑夜",
            "content": "此夜炎蒸不可当，开门高树月苍苍。\r\n天河只在南楼上，不借人间一滴凉。"
        },
        {
            "title": "赠郭子庄之南昌",
            "content": "昔观王粲《登楼赋》，近识林宗垫角巾。\r\n淮上小山千里梦，江南芳草十年春。\r\n来寻松院栖云客，去作辕门草檄人。\r\n明日天边一回首，凉风吹老赏溪苹。"
        },
        {
            "title": "出峡图",
            "content": "瞿塘水如马，五月不可下。\r\n两舟何处来，披图一惊诧。\r\n前行稍閇平，势若闲暇者。\r\n后来方履险，众篙不停把。\r\n岩回古木披，峡束哀湍泻。\r\n嗟尔驾舟人，安危在操舍。"
        },
        {
            "title": "发扶风",
            "content": "晓发扶风县，云低欲雪时。\r\n长河王莽寺，独树马超祠。\r\n营窟炊烟早，牛车度坂迟。\r\n非熊无复梦，渭水自逶迤。"
        },
        {
            "title": "喜清远兄至用齐己韵（四首）",
            "content": "良友平生亲，风尘散何许。\r\n草莽或零落，云霄亦骞举。\r\n天地日凄凉，折芳欲谁与。\r\n所嗟芙蓉花，白露下秋浦。¤"
        },
        {
            "title": "喜清远兄至用齐己韵（四首）",
            "content": "前年浙僧来，稍稍闻去就。\r\n持斧住越山，移幢入吴岫。\r\n高居既邻支，朗咏亦依昼。\r\n应世自无心，麻衣澹如旧。¤"
        },
        {
            "title": "入栎山写呈无极老禅",
            "content": "干戈扰扰客难禁，避地来依碧嶂深。\r\n乱里独惊浮世事，难中多见故人心。\r\n千章古木群峰合，一径长松十里阴。\r\n更欲移茅入重崦，白云无路可追寻。"
        },
        {
            "title": "长安少年行（二首）",
            "content": "斗鸡赢得海东青，臂向东街觅弟兄。\r\n白马翩翩相逐去，灞陵原上晓云平。"
        },
        {
            "title": "送人归南昌（二首）",
            "content": "故人多在大江西，欲寄封书懒不题。\r\n昨夜东风吹梦断，晓来无赖是莺啼。"
        },
        {
            "title": "冰雪窝",
            "content": "道人冰雪窝，岩栖称岑寂。\r\n洞门白日阴，三径青苔色。\r\n片云檐外生，落叶阶前积。\r\n更深竽火红，昼静茶烟碧。\r\n淡泊中自怡，安居无不适。\r\n彼美西方人，时时劳念忆。"
        },
        {
            "title": "题厓瀑图",
            "content": "飞瀑洒寒冰，危梁跨碧层。\r\n天涯图里看，头白未归僧。"
        },
        {
            "title": "水竹居图",
            "content": "山人水竹居，画图看更好。\r\n十年不归来，茅屋秋风老。"
        },
        {
            "title": "和苏平仲见寄",
            "content": "西去诸峰千万层，帐房牛粪夜然灯。\r\n马河只许皮船渡，戎地全凭驿骑乘。\r\n青盖赤幡迎汉使，茜衣红帽杂番僧。\r\n愧如玄奘新归洛，欲学翻经独未能。"
        },
        {
            "title": "侠客行",
            "content": "平生重然诺，意气横高秋。\r\n拔剑悲风吼，上马行报仇。\r\n报仇向何处，堂堂九衢路。\r\n突上秦王庭，直入韩相府。\r\n回身视剑锷，血渍霜华薄。\r\n敢持一片心，为君摧五岳。\r\n五岳即可摧，此心终不灰。\r\n耻没儿女手，完质归泉台。"
        },
        {
            "title": "陇头水",
            "content": "陇树苍苍陇坂长，征人陇上回望乡。\r\n停车立马不能去，况复陇水惊断肠。\r\n谁言此水源无极，尽是征人流泪积。\r\n拔剑斫断令不流，莫教惹动征人愁。\r\n水声不断愁还起，泪下还滴东流水。\r\n封书和泪付东流，为我殷勤达乡里。"
        },
        {
            "title": "偶地居",
            "content": "偶地即吾庐，绝胜树下宿。\r\n不在千万间，安居心自足。\r\n古人三十年，辛勤乃有屋。\r\n我无一日劳，何必较迟速。\r\n燕坐白日闲，青山常在目。\r\n明月到床前，更深代明烛。\r\n几有寒山诗，兴来时一读。\r\n十日不出门，满阶春草绿。"
        },
        {
            "title": "西阁为修师作",
            "content": "眷兹山阁小，独住一闲僧。\r\n座冷浮青霭，檐虚挂碧藤。\r\n禽翻寒钵水，鼠窗灯。\r\n爱尔不能懒，时时为一登。"
        },
        {
            "title": "送人归南昌（二首）",
            "content": "红颜白发映青袍，三十年前白下桥。\r\n乱后重逢天竺寺，相看如梦说前朝。"
        },
        {
            "title": "战城南",
            "content": "进兵龙城南，转战天山道。\r\n烽烟涨平漠，杀气霾荒徼。\r\n将军重爵位，天子尚征讨。\r\n不辞斗死多，但恨生男少。"
        },
        {
            "title": "钱塘怀古",
            "content": "欲识钱塘王气徂，紫宸宫殿入青芜。\r\n朔方铁骑飞天堑，师相楼船宿里湖。\r\n白雁不知南国破，青山还傍海门孤。\r\n百年又见城池改，多少英雄屈壮图。¤"
        },
        {
            "title": "冬夜忆清远道初二兄",
            "content": "夜深霜气寒，窗月皎如烛。\r\n鸣鸿尚遐征，孤鹤亦惊宿。\r\n念我平生亲，怅焉动心曲。\r\n四明是何处，苕溪如在目。\r\n异方讵能通，远道何由缩。\r\n十年无一字，信是如金玉。\r\n白发渐欺人，晤言安可卜。"
        },
        {
            "title": "重答夏本心",
            "content": "有约何曾至，无期却自来。\r\n暖怜沙上日，清爱竹边梅。\r\n山鸟当琴几，溪云对茗杯。\r\n桓公遗庙近，乘兴一追陪。"
        },
        {
            "title": "江南曲",
            "content": "泛舟出晴溪，溪回抱山转。\r\n欲采芙蓉花，亭亭秋水远。\r\n心非樯上帆，随风岂舒卷？但得红芳迟，何辞岁年晚。"
        },
        {
            "title": "岩潭道中",
            "content": "古水湾头渔艇，夕阳山下人家。\r\n风起一溪白浪，秋来满路黄花。"
        },
        {
            "title": "晚凉",
            "content": "晚凉池上亭，坐来心似水。\r\n雨过竹林青，风吹豆花紫。"
        },
        {
            "title": "山中小景",
            "content": "四山一片秋色，野客独坐茅亭。\r\n渡头红叶如雨，石上长松自青。"
        },
        {
            "title": "登相国寺楼",
            "content": "冬日大梁城，郊原四望平。\r\n云开太行碧，霜落蔡河清。\r\n欲问征西路，兼怀吊古情。\r\n夷门名尚在，无处觅侯嬴。"
        },
        {
            "title": "雪岭",
            "content": "华夷分壤处，雪岭白嵯峨。\r\n万古消不尽，三秋积又多。\r\n寒光欺夏日，素彩烁天河。\r\n自笑经过客，相看鬓易皤。"
        },
        {
            "title": "题宋徽宗山鹊图",
            "content": "落日黄尘五国城，中原回首几含情。\r\n已无过雁传家信，独有松枝喜鹊鸣。"
        },
        {
            "title": "送王惠芳之金陵",
            "content": "凉风一棹送君初，秋雨荒溪草树疏。\r\n十载丹阳旧游地，数封灯下故人书。\r\n已看有志能投笔，岂谓无门可曳裾。\r\n后日天边见鸿雁，凭将消息报何如。"
        },
        {
            "title": "偶作",
            "content": "竹外茅斋橡下亭，半池莲叶半池菱。\r\n匡床曲几坐终日，万叠青山一老僧。"
        },
        {
            "title": "仲春宜八里国道中",
            "content": "芭蕉叶开大如席，石榴花发红满枝。\r\n子规何似苦啼血，正是行客东还时。"
        },
        {
            "title": "和程续古秋日见过兼次韵",
            "content": "上方高处古禅关，一曲清溪万叠山。\r\n松树不嫌僧共老，菊花应笑客能闲。\r\n西风岸口孤帆转，落日林边独鸟还。\r\n一自兵余行乐少，且须今日尽欢颜。"
        },
        {
            "title": "送銛上人省亲",
            "content": "青山澹斜晖，惊风在高树。\r\n行客起遐思，双亲发垂素。\r\n云飞沧海遥，雁下寒空暮。\r\n老来惟梦归，随君故乡路。"
        },
        {
            "title": "杨柳枝词（二首）",
            "content": "万树千株汴水隈，春风青眼为谁开。\r\n锦帆曾拂中间过，只到扬州竟不回。"
        },
        {
            "title": "分题龙宫宝石送陈庭学之官城都",
            "content": "成都山水区，龙宫遗宝石。\r\n苔藓滋古文，波涛含润色。\r\n骊珠化海榴，神变安可测。\r\n想当听经时，云寒夜堂寂。\r\n蜀中天下险，兵戈屡充斥。\r\n城郭虽已非，此石尚如昔。\r\n京华岁将阑，万里送行客。\r\n时清卫府闲，搜奇抚陈迹。\r\n平生独往愿，蹉跎头半白。\r\n怅望西南天，空惭远飞翼。"
        },
        {
            "title": "题五龙山房图",
            "content": "剡中东南奇，若人缁侣胜。\r\n一住忽十年，禅房得深静。\r\n高扉敞重崖，修桥入危磴。\r\n林端识名香，水际闻清磬。\r\n征茫度云壑，掩映披华径。\r\n长松支遁吟，盘石昙猷定。\r\n别来几梦思，游尘生麈柄。\r\n晨窗对新图，萧条发孤咏。"
        },
        {
            "title": "暮过赏溪",
            "content": "日暮众鸟归，孤云亦还山。\r\n市人争渡息，小舟沙际闲。\r\n我屋西峰下，半出青林间。\r\n钟声动深念，无为尚尘寰。"
        },
        {
            "title": "朝来",
            "content": "朝来暑气清，疏雨过檐楹。\r\n径竹欹斜处，山禽一两情。\r\n声闲聊自适，幽事与谁评。\r\n几上玲珑石，青蒲细细生。"
        },
        {
            "title": "楚妃叹",
            "content": "宫城禁兵夜簇簇，君王不返宫中宿。\r\n戎车彭彭云梦林，猎火煌煌汉皋曲。\r\n章华台前江水流，君心如水无日休。\r\n虎狼劲敌却不忧，草间狐兔为深仇。"
        },
        {
            "title": "次韵钱塘怀古",
            "content": "山川形胜说钱塘，海接江流入混茫。\r\n百五十年成底事，一丘衰草委秋阳。"
        },
        {
            "title": "奉和镏彦基尊师待相空至",
            "content": "实公同门英，论交二十载。\r\n赋诗多新语，亦足迈前代。\r\n偶与仙翁言，久别思一会。\r\n溪山入春明，花鸟亦相待。\r\n孤云本无期，行踪定何在。\r\n日暮倚东风，疏钟起天外。"
        },
        {
            "title": "道傍屋",
            "content": "道傍谁家有古屋，主人不在行人宿。\r\n门户萧条四壁空，野草依然映阶绿。\r\n春燕归来细相认，绕屋低飞疑不定。\r\n徒令独客久咨嗟，无复高堂乐繁盛。\r\n一从兵火照坤维，十家九家无孑遗。\r\n愿留此屋行人宿，莫问主人归不归。"
        },
        {
            "title": "夜坐杂言次韵（二首）",
            "content": "明月出东岭，照我窗牖间。\r\n群动夜方息，白云亦孤还。\r\n缅思支道林，沃州曾买山。\r\n远公竟不出，逸驾安可攀。"
        },
        {
            "title": "送王叔润",
            "content": "平凉来又去，官满复之官。\r\n塞晚黄云合，边秋白草寒。\r\n有储诸将喜，无讼远人安。\r\n万里关山月，吟诗独自看。"
        },
        {
            "title": "山水图",
            "content": "绿水青山茂苑西，荷花开遍越来溪。\r\n渔郎荡漾湾头去，五月深林谢豹啼。"
        },
        {
            "title": "喜清远兄至用齐己韵（四首）",
            "content": "少年同居日，闻君拂丝桐。\r\n高斋月照席，两耳生松风。\r\n当时青云士，奇文咏空同。\r\n往事春花歇，江水今自东。"
        },
        {
            "title": "淮之水送别",
            "content": "淮之水，向东流，水流只载行人舟。\r\n舟行如飞水如射，一日可到吴江头。\r\n何不载此离情去，掷向天涯不知处。\r\n濠梁有客今白头，望断孤云海天暮。"
        },
        {
            "title": "秋莺歌",
            "content": "千林入秋露气清，林中尚有黄莺声。\r\n似与群蝉争意气，东林飞过西林鸣。\r\n向来春风花满城，柳条拂地如长缨。\r\n绵绵蛮蛮断复续，千人万人侧耳听。\r\n高楼半醉客，阁盏停吹笙。\r\n白马贵公子，挟弹不敢惊。\r\n此时胡为不喜听，奈何节序移人情。\r\n只合深藏缄尔口，亦有妒尔金衣明。\r\n反舌无声良已久，伯劳布谷俱潜形。\r\n秋莺秋莺尔能翩然入幽谷，老翁歌诗送尔便觉心和平。"
        },
        {
            "title": "观吾子行别仇山村诗作绝句吊之子行诗云刘伶",
            "content": "吹箫人去竹房空，海内犹怜翰墨工。\r\n最是西泠桥畔路，淡烟疏柳夕阳中。\r\n\r\n【注释】：【原题】：\r\n观吾子行别仇山村诗作绝句吊之子行诗云刘伶一锸事徒然\r\n蝴蝶飞来别有天欲语太玄何处问西泠西畔断桥边"
        },
        {
            "title": "杂诗",
            "content": "落叶委通衢，纷然无人扫。\r\n但睹新行迹，不见旧时道。\r\n古木依道傍，乱藤络其杪。\r\n岁暮终青青，终非本容好。\r\n世人怀往途，悟此岂不早。\r\n振衣无后期，来从汉阴老。"
        },
        {
            "title": "和张光弼留别",
            "content": "老来心事向谁论，且对青山酒一樽。\r\n湖上梦醒思旧将，江西书去问诸昆。\r\n可怜汉祖今无庙，还喜留侯尚有孙。\r\n手把过眉筇竹杖，与僧闲步出松门。"
        },
        {
            "title": "风雪归庄图",
            "content": "山路独归翁，手携一壶酒。\r\n千林雪正深，扁舟在溪口。\r\n茅茨阚石根，垂萝穿户牖。\r\n江城看图人，几回兴叹久。"
        },
        {
            "title": "喜清远兄至用齐己韵（四首）",
            "content": "因乱阻殊邦，及见消往忆。\r\n始爱道貌清，复惊鬓毛白。\r\n论新无少欢，话旧有深恻。\r\n坐久忽忘言，芳梅照寒席。¤"
        },
        {
            "title": "赠立恒中",
            "content": "海外趁商船，江东住几年。\r\n华音虽已习，乡信若为传。\r\n一钵随缘饭，诸峰到处禅。\r\n凉秋明月夜，梦度石桥烟。"
        },
        {
            "title": "三阁词（二首）",
            "content": "复道丽明霞，阿房未当奢。\r\n半空传笑语，长夜《后庭花"
        },
        {
            "title": "祖龙歌行",
            "content": "祖龙乃好长生者，沉璧徒来华山下。\r\n目断楼船海气昏，鲍车乱臭沙丘野。\r\n骊山下锢三泉开，泉头宫殿仍崔嵬。\r\n当时输作方亹亹，函谷无关小龙死。\r\n百尺降旗轵道傍，十二金人泪如水。"
        },
        {
            "title": "登多景楼",
            "content": "水际一峰出，飞楼倚泬寥。\r\n烟云连北土，风物见南朝。\r\n山势临淮尽，江声入海消。\r\n偶来登眺客，凭褴兴偏饶。"
        },
        {
            "title": "采芹",
            "content": "深渚芹生密，浅渚芹生稀。\r\n采稀不濡足，采密畏沾衣。\r\n清晨携筐去，及午行歌归。\r\n道逢李将军，驰兽春乘肥。"
        },
        {
            "title": "鏚黄独",
            "content": "雨歇林气凉，草没涧西路。\r\n荷锄入深幽，石边欣□遇。\r\n长歌对白云，清风满山树。\r\n向来垂涕人，遥遥千载慕。"
        },
        {
            "title": "空城雀",
            "content": "啾啾空城雀，恋恋空城曲。\r\n朝傍空城飞，暮向空城宿。\r\n草窠乳子成，土翻身落。\r\n不随凤凰游，不畏鹰鹯逐。\r\n野田岂无黍，太仓岂无粟。\r\n食粟遭网罗，食黍伤箭镞。\r\n丁宁黄口雏，饮水怀止足。\r\n岁晚虽苦饥，全躯保微族。"
        },
        {
            "title": "送僧游庐山",
            "content": "庐山天下奇，良游遂平素。\r\n江帆渺何之，连峰散晴雾。\r\n云端五老人，粲然风骨露。\r\n青衣或来迎，木客时相遇。\r\n夜坐松底石，天灯知几处。\r\n忽闻岩际钟，忘却东林路。"
        },
        {
            "title": "夏夜与钱子贞集西斋赋诗叙别（二首）",
            "content": "明月不可招，流光入堂中。\r\n白云不可约，挂我屋上松。\r\n兹会固难得，后会宁易逢。\r\n明朝在东郭，隔水但闻钟。"
        },
        {
            "title": "风入松",
            "content": "高堂初宵山月明，长松飒飒奏清声。\r\n清声希微坐独听，援琴细意写得成。\r\n调弦转轸声方起，忽觉松风生绕指。\r\n更深鬼哭岩前云，夜半龙吟潭中水。\r\n一弹一奏声缓促，有似松风时断续。\r\n含商流徵清复哀，能使幽人听不足。\r\n听不足，琴忽罢。\r\n此时寂寂松无风，明月满天凉露下。"
        },
        {
            "title": "夜坐杂言次韵（二首）",
            "content": "老来百念忘，外缘何用屏。\r\n乘月坐更深，和云卧峰顶。\r\n青灯静照壁，白发倒垂领。\r\n尚怀分芋人，寒岩甘息影。¤"
        },
        {
            "title": "南涧",
            "content": "携友过南涧，槎桥类断虹。\r\n鸟啼青嶂外，麋卧绿阴中。\r\n缯笠迎秋雨，樵歌落晚风。\r\n谢公双屐健，独往杏林东。"
        },
        {
            "title": "怀以仁讲师入观图",
            "content": "旭日千万峰，白云三四朵。\r\n一笑山容开，独自松下坐。\r\n暴流天上来，飞花面前堕。\r\n此时中观成，无物亦无我。"
        },
        {
            "title": "铜雀台",
            "content": "西陵树色暮苍苍，明月相将入御床。\r\n寂寞帐前歌舞歇，几人含涕忆君王。"
        },
        {
            "title": "题画",
            "content": "闲门寂寂掩芳春，坐看梨花带雨新。\r\n鸟自白头浑不觉，可堪啼向白头人。"
        },
        {
            "title": "望河源",
            "content": "积雪覆崇冈，冬夏常一色。\r\n群峰让独雄，神君所栖宅。\r\n传闻嶰谷篁，造律谐金石。\r\n草木尚不生，竹产疑非的。\r\n汉使穷河源，要领殊未得。\r\n遂令西戎子，千古笑中国。\r\n老客此经过，望之长太息。\r\n立马北风寒，回首孤云白。\r\n\r\n【注释】：【注释】：\r\n（河源出自抹必力赤巴山，番人呼黄河为抹处牦牛河。为\r\n必力处赤巴者，分界也。其山西南所出之水则流入牦牛河\r\n，东北之水是为河源。予西还，宿山中，尝饮其水，番人\r\n戏相谓曰：“汉人今饮汉水矣。”其源东抵昆仑可七八百\r\n里，今所涉处尚三百余里，下与昆仑之水合流。中国相传\r\n以为源自昆仑，非也。昆仑名麻琫剌，其山最高大，四时\r\n常雪，有神居之。番书载其境内祭祀之山有九，此其一也\r\n。并记之。）"
        },
        {
            "title": "乌啼曲（并序）",
            "content": "客舍门前古槐树，群乌哑哑啼不去。\r\n乌啼解知人意苦，迁客思亲朝复暮。\r\n五年生死无消息，一闻乌啼泪沾臆。\r\n汴水东流白日飞，老亲在南儿在北。\r\n南地灵鹊北地乌，乌啼报有平安书。\r\n\r\n【注释】：【注释】：\r\n（天台王文起，以故官例迁汴梁，念其亲老，不得朝夕养\r\n，思慕弥笃。其寓邸旁有古槐树，俄群乌集啼其上，久而\r\n弗去。及文起以舍坏迁其居，乌亦随之。其孝感有如此者\r\n。予闻而异之，遂作《乌啼曲》一首。）"
        },
        {
            "title": "送福长老",
            "content": "五载西行同苦辛，扶持老病最情真。\r\n千山雨雪独骑马，万里沙场不见人。\r\n京国归来天阙近，乡闾去建法幢新。\r\n今朝相见仍相别，目断孤云碧海滨。"
        },
        {
            "title": "姑苏台歌",
            "content": "姑苏台上麋鹿游，吴江水映西山秋。\r\n馆娃宫树迥不见，落日荷花今古愁。\r\n向来豪客层楼橹，醉拥吴姬夜歌舞。\r\n齐云易逐浮云飞，鬼火三更照寒雨。"
        },
        {
            "title": "墓上花",
            "content": "墓上花，开满枝。\r\n行人看花行为迟，行人有恨花不知。\r\n不生名园使人爱，却生墓上令人哀。\r\n谁家此墓临古道，寒食无人来祭扫。\r\n莫是东君惜无主，遣此闲花伴幽兆。\r\n聊持一杯酒，酬尔泉下客。\r\n今日此花开正好，但恐明日此花开。\r\n狼藉人生似花能几时，古人今人皆可悲。"
        },
        {
            "title": "松下居偶作",
            "content": "我此松下居，即事良可悦。\r\n闭户留白云，开轩放明月。\r\n松响风忽来，泉流雨初歇。\r\n时有西斋人，相亲默无说。"
        },
        {
            "title": "三阁词（二首）",
            "content": "槛车出城去，望阁暂回头。\r\n昔道千年乐，今成万古愁。"
        },
        {
            "title": "题兰",
            "content": "溪寺曾栽数十丛，紫茎绿叶领春风。\r\n年来萧艾过三尺，白首看图似梦中。"
        },
        {
            "title": "山景",
            "content": "孤村带寒鸦，远山涵夕雾。\r\n渡头人未归，落日风吹树。"
        },
        {
            "title": "赠安古心还山中",
            "content": "子来能几时，遽有还山想。\r\n长笑轻别离，一策晨独往。\r\n旧房青涧阿，夜雨新泉响。\r\n门前嘉树林，阴阴夏条长。\r\n即此人事绝，遂尔长偃仰。\r\n得句林花开，弹琴山月上。\r\n萧散世念疏，淡泊道心朗。\r\n白驹空谷中，谁能复鞯鞅。\r\n何彼名利人，劳生在天壤。"
        },
        {
            "title": "莲社钟",
            "content": "方深区内缘，久负社中约。\r\n惆怅暮钟声，徘徊度林薄。"
        },
        {
            "title": "徽宗雪江独棹",
            "content": "艮岳秋深百卉腓，胡尘吹满衮龙衣。\r\n凄凉五国城边路，得似寒江独棹归。"
        },
        {
            "title": "送徐伯廉归南陵",
            "content": "把酒城南道，离怀去住同。\r\n鸟啼红树里，人在翠微中。\r\n山雨添秋色，溪云渡晚风。\r\n倚楼相忆处，明日各西东。"
        },
        {
            "title": "再用韵",
            "content": "孤灯坐二更，茶具独未屏。\r\n春寒逼清明，袖帽犹在顶。\r\n太音本无闻，含笑只自领。\r\n月上猿亦来，窗前弄林影。"
        }
    ]
}