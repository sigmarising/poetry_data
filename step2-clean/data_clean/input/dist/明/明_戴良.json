{
    "dynasty": "明",
    "author": "戴良",
    "intro": "",
    "items": [
        {
            "title": "和陶渊明岁暮答张常侍",
            "content": "长蛇惊赴壑，逸骑渴奔泉。\r\n岁月亦如是，吾生复何言。\r\n容鬓久已衰，矧兹忧虑繁。\r\n俯仰念今昔，共能免厥愆。\r\n马老犹伏枥，鸟倦尚归山。\r\n一来东海上，十载不知还。\r\n竟如庭下柏，受此蔓草缠。\r\n茎叶日已固，何有挺出年。\r\n人生无定在，形迹凭化迁。\r\n请弃悠悠谈，有酒且陶然。"
        },
        {
            "title": "雨夜泊秀州城下忆僚友作",
            "content": "晨风变淑景，春霞启阴期。\r\n云根结翳翳，雨足散垂垂。\r\n鄙人独言迈，去棹不得维。\r\n路无行轮声，岸有荒楚滋。\r\n暮抵秀城下，夜泊河水湄。\r\n游鱼返深渚，啼鹃起重基。\r\n客途玩物理，宁不恋所思。"
        },
        {
            "title": "过营丘",
            "content": "山川无变易，人事有消亡。\r\n堪叹鹰扬地，都为鹿卧场。\r\n故基穿井邑，衰草半濠隍。\r\n属有归欤叹，登临倍感伤。"
        },
        {
            "title": "和陶渊明饮酒（二十首。并序）",
            "content": "三春布阳德，万物发华滋。\r\n凌霄直微类，近亦附乔枝。\r\n低迷众无睹，高出乃见奇。\r\n煌煌九霄中，荣夸遽尔为。\r\n我道似不尔，一笑悬吾羁。¤"
        },
        {
            "title": "题平章公所藏天马图",
            "content": "君不见余吾水中天马出，赤鬛缟身朱两翼。\r\n割玉为鞍甿不得，锦衣使者捷若飞，紫缰金勒看君骑。\r\n却忆拂林初献时，凤城五门平旦启。\r\n驰道行骄辔耳耳，路旁见者谁不喜。\r\n众中牵出朝未央，挥雾流沫满道香，毛带恩波眩日光。\r\n龙眠老子识马意，行过天闲重回视，白笔描成落人世。\r\n我公购之滦水滨，百金市画冀得真，奔霄追电何足云。\r\n从今吹笛大军起，料知一日行千里。"
        },
        {
            "title": "登大牢山",
            "content": "海上名山谁作邻，数峰高起自为群。\r\n林明夜见水底日，浪动暮疑岩下云。\r\n渺渺乾坤何处辨，迢迢齐楚此中分。\r\n那堪回首东南地，烽火连年警报闻。\r\n十四改。"
        },
        {
            "title": "咏怀（三首）",
            "content": "庭前两奇树，常有好容色。\r\n年年遇雪霜，谁谓寒可易。\r\n大道久已丧，末路多凉德。\r\n狐裘已适体，谁念寒途客。\r\n古有延陵子，使还过徐国。\r\n徐君骨已朽，信义逾感激。\r\n解剑挂高树，至宝非所惜。\r\n此士难再逢，四顾吾何适。¤"
        },
        {
            "title": "和陶渊明拟古（九首）",
            "content": "抚剑从羁役，岁月已一终。\r\n借问所经行，非夷亦非戎。\r\n中遭世运否，言依盖世雄。\r\n尘埃纵满目，肯污西来风。\r\n举世嘲我拙，我自安长穷。\r\n孤客难为辞，寄意一言中。¤"
        },
        {
            "title": "凉州行",
            "content": "凉州城头闻打鼓，凉州城北尽胡虏。\r\n羽书昨夜到西京，胡兵已犯凉州城。\r\n凉州兵气若云黑，百万人家皆已没。\r\n汉军西出笛声哀，胡骑闻之去复来。\r\n年年此地成边土，竟与胡人相间处。\r\n胡人有妇能汉音，汉女亦解调胡琴。\r\n调胡琴，按胡谱，夫婿从军半生死，美人踏筵尚歌舞。\r\n君不见古来边头多战伤，生男岂如生女强。"
        },
        {
            "title": "次益都",
            "content": "我行何处所，北海乃其地。\r\n去家万里余，为客九秋际。\r\n白杨夹轨路，黄茅结官第。\r\n陆嫌泥活活，水愁河弥弥。\r\n逐寇骑宵驰，防敌城昼闭。\r\n疲甿已星散，惊尘仍雾起。\r\n长啸指牛山，掩泣望淄水。\r\n进退两难图，徘徊尚谁待。\r\n易戒触藩羝，诗刺离罦雉。\r\n已矣可奈何，愁来但甘寐。"
        },
        {
            "title": "访乌继善不值明日以诗见寄遂次韵答之（三首",
            "content": "达士不羁世，投身向宽闲。\r\n出处一虚阁，翠樾带澄澜。\r\n高怀抗尘表，逸思穷玄间。\r\n亦念泣歧客，悠悠欢会难。¤\r\n\r\n【注释】：【原题】：\r\n访乌继善不值明日以诗见寄遂次韵答之（三首）"
        },
        {
            "title": "望九灵山",
            "content": "九灵眇何许，连峰高不极。\r\n依稀接远雾，仿像起寒色。\r\n我家是山下，别来岁频易。\r\n屋庐闲鸟声，冢墓遗兽迹。\r\n可望不可至，空多故乡忆。"
        },
        {
            "title": "渡海",
            "content": "结屋云林度半生，老来翻向海中行。\r\n惊看水色连天色，厌听风声杂浪声。\r\n舟子夜喧疑岛近，估人晓卜验潮平。\r\n时危归国浑无路，敢惮波涛万里程。"
        },
        {
            "title": "和沈休文双溪八咏",
            "content": "夕行闻夜鹤，鹤鸣向天池。\r\n奇声傅月迥，清思逐风悲。\r\n寥寥度霄汉，噭噭伤别离。\r\n华亭侣既失，卫轩宠亦衰。\r\n卫轩非我顾，华亭尚余思。\r\n蟋蟀悟寒候，商羊识阴期。\r\n不有慕类心，此情那得知。¤"
        },
        {
            "title": "赠别汪定海（二首）",
            "content": "故人忽已别，兀兀吾何适。\r\n暮投甬东路，不见往来迹。\r\n古寺静修廊，空斋冷虚壁。\r\n独有阶上苔，犹如旧时碧。"
        },
        {
            "title": "感怀（六首）    （以下《鄞游稿》）",
            "content": "黄虞去我远，大道邈难追。\r\n悠悠观世运，终古叹兴衰。\r\n王风哀以思，周室日陵迟。\r\n二伯方迭起，七雄更相持。\r\n兼并逮狂秦，干戈益纷披。\r\n复闻晋虏乱，五湖乘祸机。\r\n杀伐代相寻，昏虐无休期。\r\n群生困涂炭，万象翳氛霏。\r\n岂无忧世者，咄嗟吾道非。\r\n楚狂隐歌凤，商山沦采芝。\r\n去去君勿疑，古今同一时。¤"
        },
        {
            "title": "忆汪遁斋（二首）",
            "content": "四明羁客近如何，别去今才一月过。\r\n记得小斋多野思，豆花阴里唱离歌。"
        },
        {
            "title": "黑水洋",
            "content": "涉海才经五日期，深洋一望黑淋漓。\r\n波淫月夜人先见，船过雨天龙未知。\r\n险胜吕梁漂鹢处，悲同巫峡泣猿时。\r\n平生一段乘桴意，莫为微躯到此疑。"
        },
        {
            "title": "思弟",
            "content": "将老计转拙，故里不得安。\r\n兄弟各东西，何用保余年。\r\n前时吴山上，与汝酌东轩。\r\n已知是久别，杯行泪如泉。\r\n征夫怀往路，居士恋故山。\r\n音容从此隔，望望两心酸。\r\n去冬得汝书，知汝病未痊。\r\n道远不能顾，掩书一长叹。\r\n迩来频梦汝，喜汝无病颜。\r\n生死方未知，谁能诘其端。\r\n自嗟农家子，止合老田园。\r\n才疏学更误，遂为尘网缠。\r\n晚节益零落，何日得归旋。\r\n仰视云边雁，群飞必相连。\r\n徘徊失所从，怆然摧心肝。"
        },
        {
            "title": "寄妇",
            "content": "结发为夫妇，所愿在偕老。\r\n谁知头白来，丧乱不相保。\r\n我昔从一官，携汝登远道。\r\n芙蓉荡风波，宁有几时好。\r\n犹记东门日，别归方草草。\r\n再拜前致辞，幽咽不能道。\r\n手提小儿女，恸哭向秋昊。\r\n讵识是生离，积骨白浩浩。\r\n汝归终可安，我去事转艰。\r\n家既异畴昔，去住亦俱难。\r\n况乃毕婚嫁，百费萃兹年。\r\n内方抚群小，外复给上官。\r\n日夜声嗷嗷，孰与分忧煎。\r\n夫妇不同苦，不如寡与鳏。\r\n汝毋母我尤，我行偶迍邅。\r\n人道无终乖，天运久亦还。\r\n岂复长流荡，庶往共饥寒。"
        },
        {
            "title": "抵胶州",
            "content": "舟行无休期，晨夜涉风水。\r\n蹈越历吴乡，乘楚造齐鄙。\r\n逗浦波尚险，即陆路才砥。\r\n依稀见州郭，仓皇问官邸。\r\n土墙讶半颓，草屋惊全圮。\r\n所幸民俗淳，稍使客情喜。\r\n北来既旬月，西去尚几里。\r\n严程谓已近，危途方始此。\r\n沮洳浩茫茫，菅茅复靡靡。\r\n幽燕去魂断，伊洛望心死。\r\n日暮坐空床，浩然念枌梓。"
        },
        {
            "title": "岁暮感怀（四首）",
            "content": "移家东海上，汩没度危时。\r\n草市腥江鲍，民居杂岛夷。\r\n衣冠随俗变，姓字畏人知。\r\n保己无深计，翻言命可疑。¤"
        },
        {
            "title": "陪钟伯纪游溪南山",
            "content": "一春苦昏垫，今晨收宿霏。\r\n因忆谢公语，出游娱清辉。\r\n溪流深可厉，草露泫未晞。\r\n林木相映蔚，时禽递鸣悲。\r\n佛庐已高据，鸟道方仰窥。\r\n危峰枕楼阁，细竹拥阶基。\r\n窈窕趋南征，徘徊款东扉。\r\n倚阑眺悬瀑，企槛引松枝。\r\n地僻虑自淡，身闲意无违。\r\n此理谁识察，悟心惟朋知。"
        },
        {
            "title": "题出射图",
            "content": "玉门关南百草腓，玉门关北斗兵稀。\r\n边头无事马秋肥，将军出射沙尘弥。\r\n一胡据鞍执大旗，翩然前导疾若飞。\r\n一胡引弰如附枝，一胡放箭箭不知。\r\n后有两胡蹙骑追，侧身拔镞恐镞遗。\r\n玉门关城迥且巍，一时士马何神奇。\r\n我来塞外按边陲，曾挥此马看君骑。\r\n为君取酒尽千卮，醉里争夸战胜归。\r\n到今已是十年期，画家所写是耶非，却忆当初亲见时。"
        },
        {
            "title": "忆胡仲申",
            "content": "点点阶上苔，鲜鲜为谁碧。\r\n已别旧年人，空余旧年色。\r\n我行东斋外，对之还尔惜。\r\n所思虽久违，犹有往来迹。"
        },
        {
            "title": "岁暮留别",
            "content": "五十明朝过，何从托此身。\r\n不堪垂老日，翻作负羁臣。\r\n四海无知己，长途惟见君。\r\n明朝分别处，草木为谁春。"
        },
        {
            "title": "和陶渊明杂诗（六首。以下《越游稿》）",
            "content": "忆昔客吴山，门对万松岭。\r\n松下日行游，况值长春景。\r\n朅来卧穷海，时秋枕席冷。\r\n还同泣露蛩，唧唧吊宵永。\r\n岂无栖泊处，寄此形与影。\r\n行矣临逝川，前途无由骋。\r\n以之怀往年，一念讵能静。¤"
        },
        {
            "title": "寄王子充",
            "content": "燕燕何从来，其羽已差池。\r\n飞入华堂内，意在巢君帷。\r\n君帷岂不好，伤哉非故知。\r\n引去方未能，欲留复回疑。\r\n噭々徒晓风，翾翾空暮闱。"
        },
        {
            "title": "和陶渊明饮酒（二十首。并序）",
            "content": "结交数丈夫，有仕有不仕。\r\n静躁固异姿，出处尽忘己。\r\n此志不获同，而我独多耻。\r\n先师有遗训，处仁在择里。\r\n怀此颇有年，兹行始堪纪。\r\n四海皆弟兄，可止便须止。\r\n酣歌尽百载，古道端足恃。¤"
        },
        {
            "title": "和陶渊明杂诗（六首。以下《越游稿》）",
            "content": "朝耕谷口田，暮采陌上桑。\r\n岁晚望有收，嗟哉成秕糠。\r\n白头去逐食，所谋惟稻粱。\r\n嗷嗷天海际，何异雁随阳。\r\n昨宵得奇梦，可喜复可伤。\r\n为言东海上，却粒有其方。\r\n早晚西王母，酌以瑶池觞。"
        },
        {
            "title": "赠别汪定海（二首）",
            "content": "前舟已云发，后舟更谁待。\r\n春事动江皋，客愁满山海。\r\n别晷只须臾，会期知何在。\r\n亦既违素心，安得颜不改。¤"
        },
        {
            "title": "寄俞伯熊兼柬李仲彬",
            "content": "东郭先生最老成，天才久已负时名。\r\n能诗不减唐工部，解饮浑如晋步兵。\r\n塞上征鸿高避弋，海东归鹤暗闻声。\r\n比邻喜有知心客，一夜弹棋直到明。"
        },
        {
            "title": "次益都",
            "content": "使传来遥甸，估车驰近垌。\r\n茅庐城外市，杨树驿边亭。\r\n淄水穿原绿，牛山入郡青。\r\n西游应未遂，又复渡沧溟。"
        },
        {
            "title": "题巽上人游息轩",
            "content": "名山郁岧峣，飞轩起弘敞。\r\n觉花堕槛明，忍草缘阶长。\r\n日落万壑冷，风振百泉响。\r\n扫庭驱虎出，倚栏延月上。\r\n云影共栖息，山光同偃仰。\r\n晚磬度筠清，夕窗含涧爽。\r\n偶造幽人境，获陪芳景赏。\r\n谈玄悟道言，观妙灭尘想。\r\n良游虽暂适，多累讵长往。\r\n所以俗中人，昏昏在天壤。"
        },
        {
            "title": "过营丘",
            "content": "营丘古齐国，绵历几千春。\r\n轨路偶经从，延瞰一悲辛。\r\n郛郭尽阡陌，濠湟半烟云。\r\n旦摇禾黍实，暮走狐兔群。\r\n陵迟世祀忽，变换民居新。\r\n庙寝想余基，文物忆前人。\r\n在昔商政熄，于时周德闻。\r\n圣贤相济会，文武共经纶。\r\n太公扶大业，伯夷守其仁。\r\n首阳遗节义，东海爵功勋。\r\n功勋谁独久，节义两同湮。\r\n物理有感触，长叹回吾轮。"
        },
        {
            "title": "咏怀（三首）",
            "content": "少小秉微尚，游心在《六经》。\r\n苒苒岁年迟，乃与尘事冥。\r\n入秋多佳日，何以陶我情？园蔬青可摘，新谷亦既升。\r\n命室酿美酒，一壶聊复倾。\r\n儿女在我侧，亲戚还合并。\r\n终觞无杂言，但说岁功成。\r\n至乐固如此，是外徒营营。"
        },
        {
            "title": "徐叔度遗纨扇",
            "content": "团团七华扇，名在制久缺。\r\n感君裂纨素，与蒙却烦暍。\r\n入手讶如珪，映容疑学月。\r\n玩之炎气消，握之微风发。\r\n却愿暑长在，无使君暂歇。"
        },
        {
            "title": "答李宁之",
            "content": "涸鳞思赴海，倦翮念归山。\r\n如何远游客，岁久不知还。\r\n世涂方扰扰，豺虎尚为患。\r\n久嫌军务劳，翻羡为客闲。\r\n夜雨滴愁梦，晨风飒颓年。\r\n丈夫虽耿介，亦或多苦颜。\r\n而我承结邻，独喜相追攀。\r\n未坚金石交，已枉瑶华篇。\r\n时时感嘉贶，相视两凄酸。\r\n岂不欲为答，情深谅难宣。"
        },
        {
            "title": "和陶渊明饮酒（二十首。并序）",
            "content": "靡靡岁云晏，此已非吾时。\r\n浮居执荡志，逝将与世辞。\r\n破屋交悲风，得处正在兹。\r\n握粟者谁子，无烦决所疑。\r\n道丧士失己，节义久吾欺。\r\n于心苟不愧，穷达一任之。¤"
        },
        {
            "title": "和沈休文双溪八咏",
            "content": "会圃临春风，春风弄新阳。\r\n驱烟入间户，卷雾出虚堂。\r\n响谷鸟将韵，穿林花度香。\r\n逶迤动中闺，骀荡经洞房。\r\n逐舞轻靡袖，传歌低绕梁。\r\n所悲金玉躯，遂烁佳丽场。\r\n时拂孤鸾镜，星鬓视飘扬。¤"
        },
        {
            "title": "丁酉除夕效陶体",
            "content": "亹亹冬春易，悠悠时运倾。\r\n一岁只今宵，胡能不心惊。\r\n我观寰宇内，谁非爱其生。\r\n其生竟几何，倏忽已颓龄。\r\n长风向夕起，寒雪没前庭。\r\n绿竹且就压，众草岂复青。\r\n万事尽如是，何须动中情。\r\n儿女方在侧，尊酒亦既盈。\r\n今我不为乐，后此欲何成。\r\n笑歌东轩下，且遂陶性灵。"
        },
        {
            "title": "和陶渊明饮酒（二十首。并序）",
            "content": "渊明旷达士，未及至人情。\r\n有田惟种秫，似为酒中名。\r\n过饮多患害，曷足称养生。\r\n此生如聚沫，忽忽风浪惊。\r\n沉醉固无益，不醉亦何成。¤"
        },
        {
            "title": "自定水回舟漏几溺",
            "content": "清游夙所嗜，投老兴未已。\r\n一朝得良俦，投袂为之起。\r\n龙山屐既蹑，蓝水舟亦舣。\r\n复访清泉境，三宿石林趾。\r\n叶氏好弟兄，坚留酣酒醴。\r\n屡辞不听去，维絷久乃弛。\r\n遂乘一败艇，夜溯潮江水。\r\n中流遭垫溺，指顾有生死。\r\n既类投湘屈，复近捉月李。\r\n云庄得神助，跃出洪波里。\r\n长呼施援手，臂与老猿似。\r\n唐生脱靴袜，投弃如敝屣。\r\n乱江上崩岸，赤脚不顾礼。\r\n空津稍骈集，隙地仅盈咫。\r\n前江后畎浍，拟步辄倾圮。\r\n既为屈蠖蹲，复作拳鹭峙。\r\n顷之云益黑，四顾无托止。\r\n复赖云庄仙，指挥命舟子。\r\n竟将补天术，塞却漏船底。\r\n仍逆冲波急，直榜慈溪涘。\r\n已瞻旧馆近，舍舟同步履。\r\n叩门诉馆人，慰藉杂悲喜。\r\n咄兹六尺躯，忽忽当暮齿。\r\n危途冒险艰，到今知有几。\r\n君子处斯世，真与此舟比。\r\n倾覆乃其宜，得济诚幸尔。\r\n因歌戒溺篇，持用谢知己。"
        },
        {
            "title": "感怀（六首）    （以下《鄞游稿》）",
            "content": "秋风何萧瑟，一夜下庭绿。\r\n登高望宇宙，悄悄伤心曲。\r\n人生百年内，四序相迫促。\r\n衰颜与颓运，去去不再复。\r\n今晨与君会，明旦成往躅。\r\n夸父走虞渊，前途乃尔速。\r\n世人不自悟，朝暮营所欲。\r\n冰炭满襟抱，殊无一朝足。\r\n奄忽乘物化，身名同草木。¤"
        },
        {
            "title": "和沈休文双溪八咏",
            "content": "登台望秋月，秋月光陆离。\r\n晻映西南楼，徘徊东北墀。\r\n凝华夺班扇，流辉鉴阮帷。\r\n三五晕尚圆，二八形已亏。\r\n爰有蓬鬓人，长怀桂殿思。\r\n辽城记吟咏，西园忆追随。\r\n愿以薄暮景，承君清夜晖。¤"
        },
        {
            "title": "和陶渊明杂诗（六首。以下《越游稿》）",
            "content": "大钧播万类，飘忽如风尘。\r\n为物在世中，倏焉成我身。\r\n弟兄与妻子，于前定何亲。\r\n生同屋室处，死与丘山邻。\r\n彼苍无私力，宵尽已复晨。\r\n独有路旁堠，长阅往来人。¤"
        },
        {
            "title": "至杭宿钱塘驿",
            "content": "昨夜宿临平，今旦入钱塘。\r\n明岑净朝气，回浦漾晨光。\r\n隐隐吴岫出，遥遥越岸长。\r\n棱棱见摛堞，戢戢睹攒墙。\r\n堪叹游歌地，都非佳丽场。\r\n楼台已雰寂，雚阓亦荒凉。\r\n平生昧陈力，末暮忝为郎。\r\n徒然感恩义，谁复听忠良。\r\n晚投公馆宿，官烛何炜煌。\r\n自怜无补报，饮愧力中肠。"
        },
        {
            "title": "客居（三首）",
            "content": "寥落空山里，松门昼亦关。\r\n江乡千里隔，天地一身闲。\r\n听雨多临水，看云长傍山。\r\n自今幽思熟，无复叹时艰。"
        },
        {
            "title": "和陶渊明饮酒（二十首。并序）",
            "content": "昔出非好荣，今处非避喧。\r\n中行有前训，恐遂堕一偏。\r\n商於四老人，遗之在西山。\r\n朝歌紫芝去，暮逐白云还。\r\n当其扶汉储，亦复吐一言。¤"
        },
        {
            "title": "念姊",
            "content": "淮阴古壮士，甚感漂母情。\r\n而况我同气，由来恩爱并。\r\n一朝遭世患，舍之以徂征。\r\n惟当欲去时，涕泗下交倾。\r\n荏苒岁年莫，两鬓各星星。\r\n每念焚须事，怛焉心内惊。\r\n老去成飘荡，所志在偷生。\r\n顾往申申詈，詈我久远行。\r\n我欲喻中怀，独有弦歌声。\r\n弦歌清且悲，一鼓泪已零。\r\n再鼓三叹息，四座不忍听。\r\n可随晨风去，长跪陈素情。"
        },
        {
            "title": "寄许存仁",
            "content": "一鸟方北来，一鸟却东飞。\r\n夫岂巧为避，羽短风迫之。\r\n方春游郡城，子有越上期。\r\n及今会吾里，而我复差池。\r\n常时隔远道，暌乖固其宜。\r\n岂意两相接，反更事多违。\r\n畏尘念弹冠，惧垢愿涴衣。\r\n士有交臂失，如何弗予思。"
        },
        {
            "title": "和陶渊明拟古（九首）",
            "content": "墙头有丛菊，粲粲谁复采。\r\n蹉跎岁年晚，香色日以改。\r\n我欲一往问，渺渺阻烟海。\r\n遥知霜霰繁，茎叶不余待。\r\n亦既轻去国，已矣今何悔。"
        },
        {
            "title": "和陶渊明拟古（九首）",
            "content": "天运相寻绎，世道亦如兹。\r\n王孙泣路旁，宁似开元时。\r\n所以古达人，是心无磷缁。\r\n弁髦视轩冕，草泽去不疑。\r\n西方有一士，与世亦久辞。\r\n介然守穷独，富贵非所思。\r\n岂不瘁且艰，道胜心靡欺。\r\n恨无史氏笔，为君振耀之。\r\n谁是知音者，请试弦吾诗。¤"
        },
        {
            "title": "游东湖",
            "content": "漾舟疑港断，进帆喜湖广。\r\n境丽趣非一，路迷心已往。\r\n云峰互稠沓，烟波纷滉瀁。\r\n梵宇浮镜入，琳宫蹑屏上。\r\n浪起孤屿沉，水落众山长。\r\n隐隐草畔堤，悠悠芦际榜。\r\n幽怀自此多，客情复谁奖。\r\n身固脱虞阱，心犹寄尘网。\r\n安得超世姿，来纵山泉赏。"
        },
        {
            "title": "和沈休文双溪八咏",
            "content": "解珮去朝市，朝市路已迷。\r\n敢冀恩私被，但嫌朋好暌。\r\n彼谗起青蝇，我行玷白圭。\r\n寸心幸能亮，微命不终乖。\r\n及今去青琐，何日瞻泰阶。\r\n荒服固云忝，是道谅亦迷。\r\n安得同志士，三叹写余怀。¤"
        },
        {
            "title": "短歌行",
            "content": "青天上有无根日，驰光暂明还复黑。\r\n昼夜相催老却人，忽忽吾言四十七。\r\n偶看旧镜镜为羞，昔髭未生今白头。\r\n朱颜丹药已难觅，青史功名行且休。\r\n岁岁年年待富贵，富贵不来老还至。\r\n老既至兮百事非，病妻对之怨且詈。\r\n妻年比我虽稍卑，近亦摧颓如我衰。\r\n一生仳离殕居半，此世欢娱能几时。\r\n纵多子女知何益，北邙冢墓无人识。\r\n古往今来共如此，我亦胡为空叹息。\r\n人生满百世岂多，尊中有酒且高歌。\r\n有酒不歌奈老何！"
        },
        {
            "title": "望大牢山",
            "content": "稍入东胶界，即见大牢山。\r\n峰攒侔剑戟，嶂叠类云烟。\r\n棱棱插巨海，渺渺漾中川。\r\n波涛共突兀，天日相澄鲜。\r\n氓居接岛屿，观宇连术阡。\r\n既馆茹芝士，亦巢遁世贤。\r\n客行积昏旦，水宿倦舟船。\r\n兹山思独往，结茅征愿言。\r\n柁师不我从，太息归中原。"
        },
        {
            "title": "和陶渊明拟古（九首）",
            "content": "圭玷犹足磨，甑堕不可完。\r\n素行有一失，诚负头上冠。\r\n孔门诸弟子，贤者是曾颜。\r\n超然季孟中，穷达了不关。\r\n我尝慕其人，相从叩两端。\r\n形影忽不及，咄咄指空弹。\r\n取琴置膝上，以之操孤鸾。\r\n寸心固云苦，中有千岁寒。¤"
        },
        {
            "title": "宿高密",
            "content": "长途跋且涉，征车驰复息。\r\n晓旦发东胶，落景次高密。\r\n城居不几户，驿舍仅容膝。\r\n仆马立空旷，徒侣话曛黑。\r\n客情既牢落，世议复纷惑。\r\n前险虽幸过，后艰方未测。\r\n骨肉在远道，亲朋皆异域。\r\n纵云当别家，胡乃轻去国？明朝望乡处，呜咽泪沾臆！"
        },
        {
            "title": "泛西湖舟中作",
            "content": "夙负海岳志，缅怀西湖名。\r\n蹉跎去玄发，邂逅征素情。\r\n驿鞚依岸息，画舫漾波轻。\r\n前睇苏堤绕，旁窥葛岭横。\r\n恋结处士祠，悲缠忠将茔。\r\n兴繁赏屡失，境变魂愈惊。\r\n雉堞见新筑，翚甍失旧营。\r\n空余歌舞地，讵闻箫管声。\r\n顾余文墨吏，遑知治乱情。\r\n人隐虽末弭，客怀聊暂清。\r\n一动群生念，咄咄何时平。"
        },
        {
            "title": "咏雪三十二韵赠友",
            "content": "暮云凝黯黮，晓雪堕纵横。\r\n骋巧穿窗牖，乘危集栋甍。\r\n挟风潜作党，杂霰暗分声。\r\n缀柳如欺弱，萦梅似妒清。\r\n银盘浮石出，缟带逐车成。\r\n增势初堆岳，含光复洒瀛。\r\n即卑犹避污，飘急未忘争。\r\n细度歌帷远，斜侵舞袖轻。\r\n试深筇屡掷，验密手频擎。\r\n裹树形披介，摧篁韵啸笙。\r\n堞遥迷睥睨，岸断接坳泓。\r\n罅隙仍仍掩，高低故故平。\r\n陵铺看象斗，庭积羡猊狞。\r\n林寒催雀聚，檐白误鸡鸣。\r\n浪走儿应喜，狂号犬自惊。\r\n照曜连金阙，微茫混玉京。\r\n乌轮埋欲没，鳌极压将倾。\r\n献岁先期见，丰祥此日呈。\r\n及时销疠疫，润物达萌生。\r\n列贺喧朝贵，腾欢沸野甿。\r\n第嫌灾困约，仍讶助骄盈。\r\n冷滟凌回骑，寒光媚饮觥。\r\n风流梁苑宴，凄恻灞桥行。\r\n亦有离乡客，远居边海城。\r\n底穿嗟履屣，路断叹门闳。\r\n孰动乘舟兴，谁怜卧寝情。\r\n映书空旧习，授简岂前荣。\r\n倚望劳晨策，吟哦费夜檠。\r\n枉烦歌玉树，宁许媲璇英。\r\n刻画移群象，搜罗惫五兵。\r\n身孤惭待伴，思沮诧羞明。\r\n聊示轻微体，殷勤比赠琼。"
        },
        {
            "title": "岁暮感怀（四首）",
            "content": "自我离乡井，栖栖又十秋。\r\n一身浑是累，此世可无忧。\r\n道路谁青眼，风尘自白头。\r\n但求归葬地，余事总休休。"
        },
        {
            "title": "泛石湖",
            "content": "束发企名都，游宦及兹年。\r\n遂陪登瀛侣，来上泛湖船。\r\n冰光曜残日，林影溢中天。\r\n岩穴停桡见，楼台鼓枻看。\r\n苍苍敛暝色，幂幂曳寒烟。\r\n菰蒲有余凄，鸥鹭相与闲。\r\n窈窕趋回浦，荡漾媚遥川。\r\n水宿怯宵清，蓬卧爱月穿。\r\n俯视潜夜鱼，仰睇冲晓鸢。\r\n窘身愧浮霄，敛志惭跃渊。\r\n何当谢冠履，岁晏此盘旋。"
        },
        {
            "title": "龟毛庐",
            "content": "倦游去朝市，委怀在田园。\r\n既悟执戟疲，益知荷筿贤。\r\n夙晨饭牛出，夕曛负耒还。\r\n春作固云力，秋敛未盈廛。\r\n求赢岂其愿，拙业乃所安。\r\n不见龟上毛，成毡亦良难。"
        },
        {
            "title": "和沈休文双溪八咏",
            "content": "被褐守山东，山东古於越。\r\n州城冒陉岘，岚气屡兴没。\r\n剖竹曰有行，思君不能发。\r\n指途期阑暑，下车已凉月。\r\n汲黯薄淮阳，子牟恋魏阙。\r\n岂伊念川途，固亦悲朝列。\r\n日月倘垂照，犹堪慰寂篾。"
        },
        {
            "title": "题打球图",
            "content": "群胡击球世未见，人马盘盘若风旋。\r\n场中一点走如飞，三人跃马争先驰。\r\n两人翻身惊且叹，前视后视回回转。\r\n平沙蹙踏黄入天，肯使苍鹰飞向前。\r\n身忘激射但狂走，未知球落谁人手。\r\n君不见秦失其鹿人共逐，刘项雌雄几翻覆。"
        },
        {
            "title": "次韵宿西山",
            "content": "旦棹东湖澨，暝策西山麓。\r\n林光漏月清，水影漾天绿。\r\n初风革故和，穷律转新肃。\r\n悲来攒人怀，山房不成宿。"
        },
        {
            "title": "赠别吕用明",
            "content": "旅雁薄霄游，轻鸥掠水飞。\r\n相逢多间阻，所向有高卑。\r\n偶此风雨过，解后洲渚湄。\r\n翩翩形影乱，噭噭鸣声悲。\r\n日落水气寒，月高风景移。\r\n矰缴发中流，又复夜惊离。\r\n回翔空有志，栖宿定何时。\r\n飘飘天衢上，往慎子毛衣。"
        },
        {
            "title": "湖州行送人作郡",
            "content": "湖州岁岁修城堡，敌骑时烧城外草。\r\n城外居民如野鹿，目暌暌兮尾促促。\r\n去输官税输不足，半在军中半在狱。\r\n独留新妇饷姑前，也执吴绡供税钱。\r\n吴绡已尽归未得，复到官家候消息。\r\n我相闻之忧尔湖，命选贤侯此剖符。\r\n贤侯若为湖作主，便须罢却征求苦，留得湖民障兹土。"
        },
        {
            "title": "鄮城逢故人",
            "content": "一别无消息，谁知住此城。\r\n忽逢难面认，骤语各心惊。\r\n身世丹衷折，干戈白发生。\r\n凭君陈往事，相看重含情。"
        },
        {
            "title": "访乌继善不值明日以诗见寄遂次韵答之（三首",
            "content": "佳期讵可失，况乃桑榆时。\r\n居人忽不见，行子终何之。\r\n暮色已凝屿，晴光始泛池。\r\n默默就归路，益叹琼树枝。\r\n\r\n【注释】：【原题】：\r\n访乌继善不值明日以诗见寄遂次韵答之（三首）"
        },
        {
            "title": "泛海",
            "content": "仲夏发会稽，乍秋别勾章。\r\n拟杭黑水海，首渡青龙洋。\r\n南条山已断，北界水何长。\r\n近远浪为国，周围天作疆。\r\n川后偶安恬，天吴亦屏藏。\r\n荡桨乘月疾，挂席逐风扬。\r\n零露拂蟠木，旭日耀扶桑。\r\n我行无休隙，此去何渺茫。\r\n东海蹈仲连，西溟遁伯阳。\r\n轻名冀道胜，重己企时康。\r\n孰谓情可陈，旅念坐自伤。"
        },
        {
            "title": "辛亥除夕（三首）",
            "content": "湖海风云暗，道途霜雪清。\r\n如何一年尽，翻使百愁生。\r\n俗薄乖留计，时危缓去程。\r\n家人团坐夜，应悉旅中情。¤"
        },
        {
            "title": "投王郡守",
            "content": "已落时人后，谁能说姓名。\r\n惟应马南郡，偏重郑康成。\r\n宾馆悬床待，公庭罢吏迎。\r\n为居门下久，童仆亦多情。"
        },
        {
            "title": "和陶渊明杂诗（六首。以下《越游稿》）",
            "content": "羲驭不肯迟，荣悴讵可量。\r\n举头望穹昊，日月已宿房。\r\n陨霜凋众类，惨惨未渠央。\r\n李梅忽冬实，又复值愆阳。\r\n物化苟如此，只乱我中肠。¤"
        },
        {
            "title": "和陶渊明饮酒（二十首。并序）",
            "content": "里中有一士，爱客情亦至。\r\n生平不解饮，而独容我醉。\r\n我亦高其风，往还日几次。\r\n尔汝且两忘，何知外物贵。\r\n尚惧数见疏，淡中自多味。¤"
        },
        {
            "title": "和陶渊明拟古（九首）",
            "content": "白日忽已晚，流光薄西隅。\r\n老人闭关坐，惨惨意不舒。\r\n日月我户牖，天地吾室庐。\r\n自非夺元化，此中宁久居。\r\n今夕复何夕，凉月满平芜。\r\n悠悠望去途，叹息将焉如。¤"
        },
        {
            "title": "治圃四首",
            "content": "苒苒素秋节，凄凄天宇清。\r\n挈杖视西园，俯仰伤我情。\r\n藜藿日就凋，惟见野草青。\r\n草青亦几日，霜露早已零。\r\n万物会有终，人生无久荣。\r\n功勋苟不建，未若托林坰。\r\n所以荷蕢翁，长歌悲磬声。\r\n吾其理吾圃，聊以隐自名。¤"
        },
        {
            "title": "九日感伤（先人下世忌）",
            "content": "常年九日倍悲秋，况在长途独倚楼。\r\n手种白杨何处是，头簪黄菊此生休。\r\n悠悠岁月只添老，靡靡湖山已倦游。\r\n只有思亲双泪眼，寒江忍付水东流。"
        },
        {
            "title": "至古城饮冯氏家",
            "content": "跋马向斯里，仿佛见乡蒦。\r\n徒知故山近，终嫌归路断。\r\n移疾驻近郊，薄言息短翰。\r\n新知固云集，旧交多雨散。\r\n惟君好兄弟，视我实亲串。\r\n慷慨谈昔游，留连兴累叹。\r\n荒基记歌榭，弃础忆吟馆。\r\n不睹物兴衰，讵知时治乱。\r\n鄙人获良晤，是节牵薄宦。\r\n清卮阻久陪，别袂限长判。\r\n作诗写情虑，聊用慰忧患。"
        },
        {
            "title": "咏怀古迹",
            "content": "客来慎勿说姑苏，吊古令人百感俱。\r\n已讶当年尝越胆，更堪此日听《吴趋》。\r\n荒台鹿下江声咽，古木乌啼月影孤。\r\n欲问阖闾埋葬地，五湖东畔已荒芜。"
        },
        {
            "title": "次韵游宝华寺",
            "content": "失脚江湖鬓欲华，寻僧姑啜赵州茶。\r\n卓泉不复闻飞锡，说法空传见雨花。\r\n水乐隔林迷梵呗，云衣入户乱袈裟。\r\n同游赖有兰台客，时出新诗斗彩霞。"
        },
        {
            "title": "和陶渊明饮酒（二十首。并序）",
            "content": "一鸟乘风起，逍遥天畔飞。\r\n一鸟堕泥涂，噭噭鸣声悲。\r\n升沉亦何常，时去两无依。\r\n我昔道力浅，磬折久忘归。\r\n迩来解其会，百念坐自衰。\r\n惟寻醉乡乐，一任壮心违。¤"
        },
        {
            "title": "治圃四首",
            "content": "穷冬霜露下，谷风转凄其。\r\n以今四运周，感兹百卉腓。\r\n披榛归北囿，墟里故依依。\r\n桑竹余朽株，台榭有遗基。\r\n野老相与至，嘲谐谈昔时。\r\n谈罢辄引觞，陶然无所思。\r\n纷纭世中事，寒暑相盛衰。\r\n此理苟不胜，役役徒尔为。\r\n既以适吾愿，何能忽去兹。"
        },
        {
            "title": "送陈同知",
            "content": "楚客事晋君，已皆荣厚禄。\r\n身章袭犀象，鼎食饫粱肉。\r\n荀范作姻娅，赵魏与追逐。\r\n旦分驰道出，夜旁天居宿。\r\n故悲绝宗党，新敬起宾仆。\r\n东洲有儒生，官路独迷躅。\r\n青年结主知，穷老佐州牧。\r\n今为千里行，犹未分符竹。"
        },
        {
            "title": "永乐寺观先师柳公三大篆及诸石刻泫然赋此",
            "content": "舍舟遵微行，振衣游净域。\r\n谁知登眺初，已动存没忆。\r\n大篆揭巍堂，古句刻贞石。\r\n辞翰固留今，身世悉成昔。\r\n筠绿雨新霁，山寒窗易夕。\r\n方怀露电悲，何有林泉适。\r\n出睹阶上苔，一是旧形迹。\r\n我心如涧水，欲流翻震激。"
        },
        {
            "title": "和陶渊明饮酒（二十首。并序）",
            "content": "我如北塞驹，困此东南道。\r\n有力不获骋，长鸣至于老。\r\n苒苒阴阳移，万物递荣槁。\r\n既无腾化术，此身岂长好。\r\n一朝委运往，恐遂失吾宝。\r\n何当携曲生，纵浪游八表。¤"
        },
        {
            "title": "送归安丞",
            "content": "之子官何处？湖流一舸通。\r\n汀洲瑽影外，城郭水光中。\r\n夜泛苕溪月，春吟若下风。\r\n若逢陈太守，为报各衰翁。"
        },
        {
            "title": "寓昌乐",
            "content": "淮海来时路，东西几日程。\r\n一年行万里，数口托孤城。\r\n邯水方驰箭，崤函未罢兵。\r\n余年已无几，坐此欲何成。"
        },
        {
            "title": "对雨金达可送酒至（以下《吴游藁》）",
            "content": "星缠离夜月，桂渚发朝雷。\r\n族云起泉室，零雨下阳台。\r\n飘檐方似雾，集地复如埃。\r\n空蒙迷野鹜，沾洒滑阶苔。\r\n旅人乏愉悦，孤馆独徘徊。\r\n久缺清酤至，忽值白衣来。\r\n岂不欲为酌，因君停玉杯。"
        },
        {
            "title": "和陶渊明饮酒（二十首。并序）",
            "content": "今晨风日美，吾行欲何之？平生慕陶公，得似斜川时。\r\n此身已如寄，无为待来兹。\r\n况多载酒人，任意复奚疑。\r\n山颠与水裔，一觞欢共持。¤\r\n\r\n【注释】：【注释】：\r\n（余性不解饮，然喜与客同倡酬。士友过从，辄呼酒对酌\r\n，颓然竟醉，醉则坐睡终日，此兴陶然。壬子之秋，乍迁\r\n凤湖，酒既艰得，客亦罕至，湖上诸君子知余之寡欢也，\r\n或命之饮，或馈之酒，行游之暇，辄一举觞，饮虽至少，\r\n而乐则有余。因读渊明《饮酒》二十诗，爱其语淡而思逸\r\n，遂次其韵以示里中诸作者，同为商榷云耳。）"
        },
        {
            "title": "感怀（六首）    （以下《鄞游稿》）",
            "content": "杪岁属摇落，青蒲忽青青。\r\n萌达未几日，大火已南明。\r\n天运一如是，废兴安得停。\r\n商郊迁夏鼎，殷士祼周京。\r\n冀方既已没，亳社亦已平。\r\n务光真达道，敝屣薄时荣。¤"
        },
        {
            "title": "登鹿田",
            "content": "山北倦游览，山南纵攀援。\r\n苔滑岂可步，萝弱犹足扪。\r\n力竭转修蹊，险尽得平原。\r\n排峰作郛郭，列岫代墉垣。\r\n披拂趋兰社，靡迤入松门。\r\n奇石既罗径，初篁亦当轩。\r\n鹿耕事固远，仙化迹还存。\r\n野田遗旧场，孤冢秘精魂。\r\n感往情已剧，怀来念弥敦。\r\n学道值时阻，摄生逢景奔。\r\n何能弃缘业，即此穷朝昏。"
        },
        {
            "title": "自述（二首）",
            "content": "事业此生休，遑遑今白头。\r\n一年看又尽，数口转多忧。\r\n跻忆山公骑，寒悲季子裘。\r\n妻儿重相见，说着也堪羞。¤"
        },
        {
            "title": "和陶渊明饮酒（二十首。并序）",
            "content": "陶翁种五柳，萧散本天真。\r\n刘生荷一锸，似亦返其淳。\r\n步兵哭途穷，诗思日以新。\r\n子云草《太玄》，亦复赋《剧秦》。\r\n四士今何在？贤愚同一尘。\r\n当时不痛饮，为事亦徒勤。\r\n嗟我百代下，颇与四士亲。\r\n遥遥涉其涯，敛然一问津。\r\n但惧翻醉墨，污此衣与巾。\r\n君其?   衩??移穸佬讶恕?"
        },
        {
            "title": "至胶州",
            "content": "自入东胶路，乡邦此地赊。\r\n人悲西候日，帆乱北溟霞。\r\n民俗农为业，州城土作家。\r\n驿楼何处是，庭树暮栖鸦。"
        },
        {
            "title": "和陶渊明饮酒（二十首。并序）",
            "content": "悠悠从羁役，故里限东隅。\r\n风波岂不恶，游子念归途。\r\n朝随一帆逝，暮逐一马驱。\r\n如何十舍近，翻胜千里余。\r\n在世俱是客，且此葺吾居。¤"
        },
        {
            "title": "次大牢山下",
            "content": "草树丛祠古，波涛仙掌清。\r\n钟声千里阔，帆影一舟横。\r\n茅屋边山戍，泥墙傍海城。\r\n中原风景异，到此暗伤情。"
        },
        {
            "title": "次场口",
            "content": "久宦迷故都，故都在何处？驱车向邻壤，头白不知路。\r\n长林日夕行，旷野东西顾。\r\n方远叹途阻，逾近覆心惧。\r\n岂无入林翮，莫与归飚遇。"
        },
        {
            "title": "和陶渊明杂诗（六首。以下《越游稿》）",
            "content": "东汉有两士，幼安与程喜。\r\n爰得交友心，知音乃余事。\r\n伯牙绝其弦，岂亦会斯意。\r\n如何百代下，不与昔人值。\r\n涉江采芳馨，颓波正奔驶。\r\n四顾无寄者，三嗅复弃置。¤"
        },
        {
            "title": "杨本初见访别后却寄",
            "content": "有客越中来，衣带越溪雨。\r\n既来还遽辞，耿耿不得语。\r\n譬如东轩月，偶此成宾主。\r\n浮云一与期，清光无定所。\r\n出门复入门，怅望夜将午。\r\n几向雨来时，念子溪之浒。\r\n事违人已衰，别多心更苦。\r\n朝来数鬓丝，近复添几缕？"
        },
        {
            "title": "抵富阳宿县治作",
            "content": "戾戾风荡波，鳞鳞云出崿。\r\n乘轺临安道，指景富春郭。\r\n是节春已暮，遥途寒尚薄。\r\n升阳对人掩，倾润洒衣落。\r\n解鞍憩危岭，倚剑望幽壑。\r\n饥禽声固惨，哮虎势尤恶。\r\n既暝入公署，息念坐尘阁。\r\n俯思还浦鱼，仰忆回风鹤。\r\n以之念乡县，临觞不能酌。"
        },
        {
            "title": "忆汪遁斋（二首）",
            "content": "一身独向中原去，每到前途忆故知。\r\n折得柳条无寄者，小桥东畔立多时。"
        },
        {
            "title": "和沈休文双溪八咏",
            "content": "寒来悲落桐，桐生在长林。\r\n积叶既阿那，攒条复萧森。\r\n排云正孤立，乘风忽哀吟。\r\n朽壤方有托，急霰非所任。\r\n轮囷龙门侧，憔悴峄山岑。\r\n不求削成圭，何待裁作琴。\r\n菲薄既非材，固无斤斧侵。¤"
        },
        {
            "title": "筑新居",
            "content": "挈杖去中林，卜宅江之边。\r\n江边多故庐，改筑架斯椽。\r\n左右皆废墟，南北尽颓垣。\r\n昔人固不留，遗迹尚依然。\r\n因之悟物理，盛衰恒递迁。\r\n世既异市朝，海亦变桑田。\r\n古来皆有是，念此一长叹。\r\n何以慰我怀，斗酒倾前轩。\r\n百世非所知，聊且乐当年。"
        },
        {
            "title": "至昌乐",
            "content": "秣马安丘邑，弭节昌乐县。\r\n道路正搔首，郡邑忽驰箭。\r\n邯河已虎据，穆陵复豺战。\r\n西拒拥戈矛，南出张组练。\r\n仓茫走黎庶，错愕动缨弁。\r\n我行日已远，我力日已倦。\r\n亨衢冀栖息，异事骇闻见。\r\n如何命不淑，所至时辄乱。\r\n既同丧家狗，亦类焚巢燕。\r\n仆御心尽灰，妻孥泪如霰。\r\n我道苟如此，安得发不变。"
        },
        {
            "title": "感怀（六首）    （以下《鄞游稿》）",
            "content": "宠极辱会至，势利真祸罗。\r\n君看道旁木，几曾成斧柯。\r\n世中繁华子，追悔每苦多。\r\n芬芳有徂谢，平地生风波。\r\n陆机去华亭，苏子狭三河。\r\n平生已谓毕，末路其如何。¤"
        },
        {
            "title": "白纻歌",
            "content": "阖庐宫中夜挝鼓，宫树乌啼月未午。\r\n玉缸提来酒如乳，白衣成向君舞。\r\n美人醉起行步难，腰间珂珮声珊珊。\r\n肯缘娇爱减君欢，宝钗堕地不敢言。\r\n宫中门户多无数，君恩反覆日几度。\r\n明朝重着舞时衣，心中已道不相宜。"
        },
        {
            "title": "怀宋庸庵",
            "content": "《麦秀》歌残已白头，逢人犹自说东周。\r\n风尘洞遗黎老，草木凋伤故国秋。\r\n祖逖念时空击楫，仲宣多难但登楼。\r\n何当去逐骑麟客，被发同为汗漫游。"
        },
        {
            "title": "送陈仲宣东还",
            "content": "长途漠漠思凄凄，人尽东还我独西。\r\n家在江南消息断，烦君问讯重悲啼。"
        },
        {
            "title": "题刘凝之骑牛图",
            "content": "日落未落西山前，谁家老翁牛背眠。\r\n短身曲局耸两肩，山花插帽帽为偏。\r\n左手拊牛右捉鞭，牛行不动稳若船。\r\n一童冲冷手握拳，迎风鼓势走欲先。\r\n荒郊幂幂草纤纤，云是匡庐古道边。\r\n匡庐山水好盘旋，此日刘公初挂冠。\r\n刘公作令天圣间，民物熙熙德化宣。\r\n世上浮荣值几钱，白发东归耕石田。\r\n当时出处亦偶然，乃留遗迹后人看。\r\n长安城中足豪贤，车骑骈罗气灼天。\r\n一朝变灭如云烟，姓字寥寥若个传。\r\n我观刘公差独贤。"
        },
        {
            "title": "除夜客中",
            "content": "已就长途往，堪怜暮景斜。\r\n一年惟此夜，千里更谁家。\r\n恋国心空赤，忧时发已华。\r\n此身如可乞，只合老烟霞。"
        },
        {
            "title": "还旧居",
            "content": "自我远行游，故庐今始归。\r\n如何廿载间，旧事都已非。\r\n曳杖过比邻，相呼寻故知。\r\n不见垂白翁，但见初长儿。\r\n我园既稍葺，我田亦就治。\r\n种秫酿美酒，拾薪煮豆糜。\r\n一笑集亲朋，相从说暌离。\r\n以之感畴昔，俯仰多所悲。\r\n人生一世中，所忧渴与饥。\r\n力耕给其用，此外更何思。\r\n便当息吾驾，皓首以为期。"
        },
        {
            "title": "感怀（六首）    （以下《鄞游稿》）",
            "content": "索居将永矣，浩然怀故都。\r\n故都何处所，限此江与湖。\r\n时时起望之，风波缅前途。\r\n独见双飞燕，连翩还我庐。\r\n我庐有丛菊，近亦开几株。\r\n恐从分别来，灵根日就芜。\r\n请为语比邻，蚤把恶草除。\r\n恶草除已尽，叹息复何如。"
        },
        {
            "title": "辛亥除夕（三首）",
            "content": "移居湖水上，已是一年期。\r\n客路频辞岁，家山忘别时。\r\n庭寒无鹊噪，春近有梅知。\r\n此夜伤情极，椒觞懒独持。"
        },
        {
            "title": "游龙山",
            "content": "昔闻龙石名，今觅龙山路。\r\n泛江循近洲，即陆入遥树。\r\n离离列彩岩，泫泫濯甘露。\r\n倏见雨征峰，高出云飞处。\r\n好山殊未历，游子已多趣。\r\n寻幽虽欲行，爱境不能去。\r\n庶凭物外踪，稍息尘中虑。\r\n佛庐既崇旷，云阁复高据。\r\n登临当雨余，眺望属秋暮。\r\n意同疏木寒，兴逐惊乌翥。\r\n苍苍暝色起，杳杳晚钟度。\r\n耽玩乐地幽，趋事嫌迹遽。\r\n为谢林下人，行当重游寓。"
        },
        {
            "title": "送班景道",
            "content": "乡邦南北异，姓字独先知。\r\n忽见还成别，重逢总未期。\r\n路分残雨外，马度夕阳时。\r\n莫动林居兴，辕门新拜师。"
        },
        {
            "title": "雉子班",
            "content": "天地茫茫遂物情，雉子班兮在林坰，心怀耿介飞且鸣。\r\n扇绮翼，振锦膺。\r\n文章尽称丽，意气自多惊。\r\n我宁带箭死榛莽，不肯为裘奉圣明。\r\n韩信烹汉鼎，仲由醢卫庭。\r\n智勇难并立，贤愚每相倾。\r\n宜哉避世士，往从雉子逃其形。"
        },
        {
            "title": "和陶渊明连雨独饮（并序）",
            "content": "平生不解醉，来饮辄颓然。\r\n近赖好事人，置我嵇阮间。\r\n一酌忧尽忘，数斟思已仙。\r\n似同曾点辈，舞此风雩天。\r\n人道何所本，乃在羲皇先。\r\n如何末代下，莫挽淳风还。\r\n淫雨动连月，此日复何年。\r\n履运有深怀，酒至已忘言。\r\n\r\n【注释】：【注释】：\r\n（吾居海上，旅怀郁郁，方、钱诸地主时馈名酒，慰此寂\r\n寥，闷至辄引满独酌，坐睡竟日，乃和此诗以寄。）"
        },
        {
            "title": "秋思",
            "content": "往事分明似梦中，敝衣破帽立西风。\r\n河流不为愁人计，势逐长江日夜东。"
        },
        {
            "title": "送路理问出使太原",
            "content": "使君持节欲何之，好是中原酣战时。\r\n天远储闱淹岁月，云缠杀气傍旌旗。\r\n渭川浪急舟行速，秦树阴深马去迟。\r\n复命东藩还几日，风霜看取鬓成丝。"
        },
        {
            "title": "湖下对雨有怀天渊老禅",
            "content": "空蒙暗遥甸，渐沥响高树。\r\n乍萦林表来，复洒重湖去。\r\n潇潇孤兴发，望望寒川莫。\r\n念与道人期，云深不知处。"
        },
        {
            "title": "岁暮偶题二十二韵",
            "content": "削迹边山邑，投身傍海城。\r\n驱驰悲世事，出处愧家声。\r\n学术元求志，文章岂为名。\r\n前途迷轨辙，末路玷簪缨。\r\n藩国羁疏冗，衣冠备老成。\r\n乾纲遭久紊，坤轴值旋倾。\r\n朋旧千家泪，妻孥两地情。\r\n风尘齐国往，雨雪海乡行。\r\n纪晋惭陶令，依刘误祢衡。\r\n世偏欺逆旅，天亦薄遗氓。\r\n陋巷栖颜阖，穷途哭步兵。\r\n桐君方避姓，越客岂通盟。\r\n壮节双寒鬓，生涯一短檠。\r\n道宁随世屈，身自向人轻。\r\n弧矢乖前志，干戈送此生。\r\n何心归故里，浪迹寄遥程。\r\n妇怨怜苏子，男婚忆子平。\r\n携家期浩荡，逐食岁峥嵘。\r\n云海望中白，雪山愁畔青。\r\n寒天催日短，穷腊逼年更。\r\n感激芳时谢，凄凉老思惊。\r\n客窗歌一曲，涕泗下纵横。"
        },
        {
            "title": "和陶渊明饮酒（二十首。并序）",
            "content": "栖栖徒旅中，美酒不常得。\r\n偶得弗为饮，人将嘲我惑。\r\n天运恒往还，人道有通塞。\r\n伊洛与瀍涧，几度吊亡国。\r\n酒至且尽觞，余事付默默。¤"
        },
        {
            "title": "城东会饮送王天锡",
            "content": "阴崖敛暝霏，霜陆耀晴匋。\r\n萧萧落木多，绵绵衰草遍。\r\n开冬感徂物，列饮会群彦。\r\n美醑溢流霞，妍谈粲余绚。\r\n时髦非我匹，清尊岂余恋。\r\n行矣送将归，怅焉罢欢宴。\r\n引领阻云从，搔首叹蓬转。"
        },
        {
            "title": "自定川入海",
            "content": "乍离东海郡，又上北溟船。\r\n红见波中日，青窥水际天。\r\n乡关千里隔，身世一帆悬。\r\n乡信何从达，归鸿落照前。"
        },
        {
            "title": "岁暮迟宋潜溪",
            "content": "忽忽岁欲暮，骎骎春已迫。\r\n出门尚谁思，悲歌迟来客。\r\n客昔与我期，近在旦与夕。\r\n如何事多迕，月满且复魄。\r\n悲风一夜起，落叶满长陌。\r\n女萝虽有托，近亦辞松柏。\r\n万物会归尽，人岂无终极。\r\n而我与夫子，况皆年半百。\r\n前途讵难知，玄发早已白。\r\n若不数相过，蹉跎深足惜。"
        },
        {
            "title": "芳桥宴集分韵得两字",
            "content": "昔思整去装，今愿憩徂两。\r\n顾兹世路艰，愈叹日车往。\r\n达人豁繁忧，美景恣欢赏。\r\n座有朋簪合，庭多宾珮响。\r\n摘萸新贮囊，采菊细擎掌。\r\n时物已内酬，客心仍外奖。\r\n信美终异乡，虽乐非故党。\r\n何时息风波，一苇泛河广。"
        },
        {
            "title": "和陶渊明饮酒（二十首。并序）",
            "content": "好鸟不鸣旦，好水不出山。\r\n入冥而止坎，古亦有遗言。\r\n所以彭泽翁，折腰愧当年。\r\n不有酣中趣，高风竟谁传。¤"
        },
        {
            "title": "送人赴广信军幕",
            "content": "慊慊促夜弦，翩翩戒晨轴。\r\n临分将列觞，指景念出宿。\r\n羁思无定端，官程有成速。\r\n含思登回陌，抱疢度遥陆。\r\n前峰日衔岫，后蹊风出谷。\r\n欲投近村去，惟见远烟绿。\r\n冰溪渺森沉，玉山郁骈矗。\r\n方远悲路长，逾前叹期促。\r\n边障固优暇，边情易翻覆。\r\n赞政谅匪难，布德在所勖。\r\n古来固疆圉，岂皆藉颇牧？"
        },
        {
            "title": "寄骆以大",
            "content": "先生节操古人同，每叹清时老不逢。\r\n东海眼穿华表鹤，西风泪尽鼎湖龙。\r\n家贫已觉交游少，地僻应忘礼数慵。\r\n独有风尘老羁客，时时杖屦许相从。"
        },
        {
            "title": "和陶渊明移居（二首。并序）",
            "content": "我来践斯境，已赋《考槃》诗。\r\n怀此多年岁，一廛今得之。\r\n陶翁徙南村，言笑慰相思。\r\n斗酒洽邻曲，亦有如翁时。\r\n投身既得所，何能复去兹。\r\n鹪鹩一枝足，古语不余欺。"
        },
        {
            "title": "题爱柏轩",
            "content": "瑟瑟凉野风，竦竦寒城木。\r\n风劲木亦然，受命一何独。\r\n岁物已沦伤，高标谁赏录。\r\n偶荷主人恩，开轩向城曲。\r\n老枝扶户吟，密叶停窗绿。\r\n遂忘孤生悲，行享后凋福。\r\n有客政迷方，振衣时踯躅。\r\n愿为柏上枝，托荫归君屋。"
        },
        {
            "title": "和沈休文双溪八咏",
            "content": "秋至愍衰草，衰草遍平陆。\r\n方晨露染黄，入夜风销绿。\r\n别叶有归声，故蕊无留馥。\r\n劲茎坐自摧，寒丛竦如束。\r\n彼物既如斯，我年宁不促。\r\n已失早生荣，敢冀晚凋福。\r\n何当即去兹，纵浪从所欲。¤"
        },
        {
            "title": "治圃四首",
            "content": "三春丰雨泽，晨兴观我畦。\r\n嘉蔬有余滋，草盛相与齐。\r\n戮力治荒秽，指景光已西。\r\n好月因时来，归路杳然迷。\r\n暮鸟寻旧林，晚兽遵故蹊。\r\n我亦息微劳，去去安吾栖。¤"
        },
        {
            "title": "和陶渊明饮酒（二十首。并序）",
            "content": "我卜山中居，柴门林际开。\r\n湖光并野色，一一入吾怀。\r\n勿言此居好，殆与素心乖。\r\n越鸟当北翔，夜夜思南栖。\r\n蛟龙去窟宅，常怀蛰其泥。\r\n此土固云乐，我事寡所谐。\r\n惟于酣醉中，归路了不迷。\r\n时时沃以酒，吾驾亦忘回。¤"
        },
        {
            "title": "有怀淬用刚赋此以寄",
            "content": "何处名山擅地灵，雨微峰下树青青。\r\n九天石落疑星化，一夜龙归挟雾腥。\r\n禅窟已镌新赐翰，法函惟启旧藏经。\r\n道人犹恨居山浅，杖锡时时入杳冥。"
        },
        {
            "title": "题何监丞画山水歌",
            "content": "至正以来画山水，秘监何侯擅其美。\r\n帝御宣文数召见，抽毫几动天颜喜。\r\n有时诏许阅内储，名笔班班世所无。\r\n王吴李范已心识，余者山堆皆手摹。\r\n海内画工亦无数，才似何侯岂多遇。\r\n权门贵戚虚左迎，往往高堂起烟雾。\r\n人间一笔不可得，门外车徒谩如织。\r\n叶君使还亲集送，乘兴始肯留真迹。\r\n于时在座总儒冠，王郑歌辞晚更妍。\r\n岂无片语道离恨，见侯之画笔尽捐。\r\n此画携归在乡县，万壑千岩眼中见。\r\n却忆都门送别时，回头瞥睹西山面。\r\n莫言短幅仅盈咫，远势固当论万里。\r\n既似山河月里明，复同衡霍牖中起。\r\n叶君眼力老愈光，爱之不减云锦章。\r\n年来行橐尽抛弃，惟将此纸十袭藏。\r\n何侯迁官定何处，有客披图正倾慕。\r\n北骑南辕倘相值，烦君为我致毫素，请侯一写沧洲趣。"
        },
        {
            "title": "和陶渊明拟古（九首）",
            "content": "劝君勿沉忧，沉忧损天和。\r\n尊中有美酒，胡不饮且歌。\r\n我观此身世，变幻一何多。\r\n无相亦无坏，信若空中花。\r\n戚戚以终老，君今其奈何。¤"
        },
        {
            "title": "宿高密",
            "content": "客路信悠悠，荒城许暂投。\r\n黄尘齐地晚，红叶海邦秋。\r\n灯影明官驿，钟声度县楼。\r\n去家今几许，犹自梦东州。"
        },
        {
            "title": "忆子",
            "content": "绵绵我瓜瓞，引蔓空尔长。\r\n有子将得力，弃之往他乡。\r\n他乡与故里，两地永相望。\r\n独有中天月，远照双松堂。\r\n双松我所植，念之犹不忘。\r\n况复儿与女，不见今六霜。\r\n大儿逾弱冠，有姊同已长。\r\n想当望我时，齐行松树旁。\r\n见树不见父，呜咽泪成行。\r\n小女年尚稚，与弟走踉蹡。\r\n相呼戏树下，何处褰父裳。\r\n反哺有慈乌，跪乳有羔羊。\r\n人事独暌乖，俯仰我心伤。"
        },
        {
            "title": "哭陈夷白",
            "content": "白发江湖一病身，平生精力萃斯文。\r\n师门伟器今余几，藩国奇才独数君。\r\n共爱辞华追董贾，肯将出处累机云。\r\n生刍不到黄琼墓，目极五湖西日曛。"
        },
        {
            "title": "投同佥公",
            "content": "授钺几专征，分藩复此行。\r\n身为汉飞将，家若鲁诸生。\r\n秘略三边服，妖氛一剑横。\r\n已多门下客，持笔待功成。"
        },
        {
            "title": "和陶渊明拟古（九首）",
            "content": "皎皎云间月，濯濯风中柳。\r\n一时固云好，相看不坚久。\r\n我昔途路中，谈笑得石友。\r\n殷勤无与比，常若接杯酒。\r\n当其定交心，生死肯余负。\r\n一朝临小利，何者为薄厚。\r\n平居且尚然，缓急复何有。¤"
        },
        {
            "title": "自述（二首）",
            "content": "家无十日程，归计苦难成。\r\n为客忧饥馁，频年仗友生。\r\n刚肠随世屈，白发向人明。\r\n争似湖居好，扁舟载月行。"
        },
        {
            "title": "和沈休文双溪八咏",
            "content": "晨征听晓鸿，鸿飞何处所。\r\n随阳弱水岸，违寒长沙渚。\r\n冥冥忆霜群，邕邕叫云侣。\r\n固将联匹俦，岂惟念羁旅。\r\n视夜已昭晰，度声尚凄楚。\r\n以之频感触，将何慰艰阻。\r\n帛书望不来，谁知我心苦。¤"
        },
        {
            "title": "访乌继善不值明日以诗见寄遂次韵答之（三首",
            "content": "青云志已乖，白头《玄》懒草。\r\n家贫无宿储，逐食在远道。\r\n风霜灭容鬓，忧虞损襟抱。\r\n不有同心人，谁其慰枯槁。¤\r\n\r\n【注释】：【原题】：\r\n访乌继善不值明日以诗见寄遂次韵答之（三首）"
        },
        {
            "title": "和陶渊明移居（二首。并序）",
            "content": "昔我客华屿，古寺分半宅。\r\n穷年无俗调，看山阅朝夕。\r\n如何舍之去，遥遥从兹役。\r\n朋游方饯送，赋诗仍设席。\r\n共言新居好，今更胜畴昔。\r\n高歌纵逸舟，持用慰离柝。¤\r\n\r\n【注释】：【注释】：\r\n（余去岁六月迁居慈溪之华屿，迨今逾一年。僻处寡俦，\r\n颇怀凤湖士俗之盛，意欲居之。后游其地，得钱仲仁氏山\r\n斋数椽，遂欣然徙家焉。因和此二诗，以呈仲仁。）"
        },
        {
            "title": "艾如张",
            "content": "翠为衿，锦为衣，朝朝莫莫泽水飞。\r\n泽中青草深且茂，莫听尔媒登垅头。\r\n西接桃李场，蓬藋艾尽有罗张。\r\n罗虽可避机莫测，尔误触之恐身伤。\r\n请看旧日张罗处，祥凤冥鸿不肯顾。"
        },
        {
            "title": "渡黑水洋",
            "content": "舟行沧海上，魂断黑波前。\r\n好似星沉夜，仍逢雨至天。\r\n鲸迷川后国，龙触估胡船。\r\n强起推篷看，惟应发欠玄。"
        },
        {
            "title": "寄鹤年",
            "content": "衡门之下可栖迟，且抱遗经住海涯。\r\n东汉已编《高士传》，西方仍诵美人诗。\r\n衰年避地方蓬转，故国伤心忽黍离。\r\n天末秋风正潇瑟，一鸿声彻暮云悲。"
        },
        {
            "title": "和陶渊明饮酒（二十首。并序）",
            "content": "大男逾弱冠，粗尝传一经。\r\n小男年十三，玉骨早已成。\r\n亦有两女子，家事幼所更。\r\n女解事舅姑，男可了门庭。\r\n悉如黄口雏，未食已先鸣。\r\n此日不在眼，何以慰吾情。¤"
        },
        {
            "title": "和陶渊明饮酒（二十首。并序）",
            "content": "纷纭世中事，梦幻无乃是。\r\n方梦境谓真，既觉境随毁。\r\n岂惟世事然，我身亦复尔。\r\n请看竺乾书，此语谅非绮。¤"
        },
        {
            "title": "和陶渊明拟古（九首）",
            "content": "故国日已久，朝暮但神游。\r\n谁谓相去远，夙昔隘九州。\r\n此计一云失，坐见岁月流。\r\n岁月未足惜，恐遂忘首丘。\r\n在昔七人者，抱节去衰周。\r\n不遇鲁中叟，履迹将安求。¤"
        },
        {
            "title": "岁暮感怀（四首）",
            "content": "驱驰三十载，身世竟何如。\r\n人老忧虞里，交疏病废余。\r\n乡邦书未返，湖海岁将除。\r\n后夜烧灯坐，依然叹索居。¤"
        },
        {
            "title": "经金绳废寺",
            "content": "寂寞唐朝寺，频年客到稀。\r\n空山孤殿在，荒径一僧归。\r\n苔色骄秋雨，松声振夕褷。\r\n惊乌初有托，近亦出林飞。"
        },
        {
            "title": "题永乐寺水竹居（先师柳待制尝访匡长老于此",
            "content": "一上高楼恨有余，登临事往竟成虚。\r\n已无阁老履絇迹，徒认匡公水竹居。\r\n珮玉声流池尽处，琅玕影动月来初。\r\n从今便结东林社，晓钵高擎老衲如。\r\n\r\n【注释】：【原题】：\r\n题永乐寺水竹居（先师柳待制尝访匡长老于此）"
        },
        {
            "title": "和陶渊明拟古（九首）",
            "content": "我昔年少时，高视隘八荒。\r\n惟思涉险道，谁能戒垂堂。\r\n南辕与北轨，所历何杳茫。\r\n一旦十年后，尽化争战场。\r\n岂无英雄士，几人归北邙。\r\n抚此重长叹，壮志失轩昂。\r\n敛退就衡宇，蹙蹙守一方。\r\n往事且弃置，身在亦奚伤。¤"
        },
        {
            "title": "赠别祝彦明",
            "content": "怅望临荒蹊，驱驰骋遐步。\r\n江纡练月初，山标彩霞莫。\r\n天长路易迷，水深舟难渡。\r\n征人去不息，倦仆立相顾。\r\n此时悲送君，安能发不素？"
        },
        {
            "title": "和陶渊明饮酒（二十首。并序）",
            "content": "世间有真乐，除是醉中境。\r\n可能得美酒，一醉不复醒。\r\n陶生久已没，此意竟谁领。\r\n东坡与子由，当是出囊颖。\r\n和陶三四诗，粲粲夜光炳。¤"
        },
        {
            "title": "和陶渊明饮酒（二十首。并序）",
            "content": "五十知昨非，伯玉有遗风。\r\n而我岂谓然，野蓬生麻中。\r\n年来更世患，颇悟穷与通。\r\n所失岂鲁宝，所亡非楚弓。¤"
        },
        {
            "title": "客居（三首）",
            "content": "漂流何所往，寂寞住湖阴。\r\n道路无知己，饥寒乱此心。\r\n草枯春牧远，浪阔夜流深。\r\n敢惮艰虞事，衰年自不禁。¤"
        },
        {
            "title": "怀宋庸庵",
            "content": "《麦秀》歌残已白头，逢人犹是说东周。\r\n风尘澒洞遗黎老，草木凋伤故国秋。\r\n祖逖念时空击楫，仲宣多难但登楼。\r\n何当去逐骑麟客，被发同为汗漫游。"
        },
        {
            "title": "岁暮感怀（四首）",
            "content": "已被虚名误，偷生亦偶然。\r\n兵戈十年久，妻子几家全。\r\n往事溪云外，余龄逝水前。\r\n艰难有如此，何日赋归田。¤"
        },
        {
            "title": "怀项彦昌",
            "content": "渭树江云每忆君，别来惟见白头新。\r\n百年谁是知心者，千里同为叹世人。\r\n内景琴心飗谷夜，外丹火候杏园晨。\r\n极知养道多余煆，何得长生及老身。"
        },
        {
            "title": "客居（三首）",
            "content": "豫作全身计，远投东海行。\r\n地偏惟养拙，岁久未知名。\r\n苔径当湖辟，柴门逐水成。\r\n牧童时聚笑，穷老一先生。¤"
        },
        {
            "title": "题顾氏长江图",
            "content": "天下几人画山水，虎头子孙世莫比。\r\n何年写此《长江图》，多少江山归笔底。\r\n巴陵三峡天所开，远势似向岷峨来。\r\n洞庭潇湘仅毫末，楚客湘君安在哉？江上一朝风雨急，老\r\n我曾来踏舟立。\r\n鼓枻既闻潭畔吟，抱琴复听竹间泣。\r\n别来几日世已非，忽此披图忆曩时。\r\n早知避地多处所，昔逐红尘千里归。\r\n林下一夫巾屦似，亦有舟人与渔子。\r\n能添野老烟波里，便与同生复同死。"
        },
        {
            "title": "治圃四首",
            "content": "长夏罕人事，斋居有余闲。\r\n北窗多悴物，且遂灌吾园。\r\n攒根既舒达，积叶亦葱芊。\r\n瓜瓞绕畦长，新葵应节鲜。\r\n抱瓮一回视，生意盈化先。\r\n在我岂不劳，即境多所欢。\r\n悠悠千载间，樊生信为贤。¤"
        },
        {
            "title": "题贞寿堂",
            "content": "吴门尽西垂，中有杨母堂。\r\n龙煤铺作榜，嘉名伟煌煌。\r\n亦既荣禄养，婆娑寿而康。\r\n问胡能致之，惟贞神所相。\r\n是行一不然，万事易乃常。\r\n不赓眉寿诗，却咏棘心章。"
        },
        {
            "title": "袁君庭玉以所藏何思敬山水图求题为赋长句",
            "content": "有客访我城东庐，手持何侯山水图。\r\n乍向高堂一披睹，已知笔力天下无。\r\n老我爱山兼爱画，对此心神忽俱化。\r\n得非鼓柁过潇湘，无乃枝藤上嵩华。\r\n野亭倒影浸江清，耳边仿佛波涛声。\r\n渔子苍茫泛舟入，林翁伛偻渡桥行。\r\n因忆良工绎思处，元气淋漓满毫素。\r\n岂但胸藏万丘壑，西极南溟随指顾。\r\n驱山走海何雄哉，满堂空翠挥不开。\r\n丹丘赤城意绵邈，蓬莱弱水情沿洄。\r\n何侯天机深，丹青世无敌。\r\n自从挥洒近天颜，林下何曾见真迹。\r\n年来丧乱走风尘，始为贤豪下笔亲。\r\n王吴未可夸神逸，阎公致誉安足真。\r\n与客传观欢未止，却叹何侯今已矣。\r\n卷图还客休重看，世间梦境亦如此。"
        },
        {
            "title": "感怀（六首）    （以下《鄞游稿》）",
            "content": "伐木音久废，交友竟吾欺。\r\n利害纷啖食，迫逐方交驰。\r\n晨起践零露，四顾将安之？东路阻山海，北走到临淄。\r\n临淄古齐国，淳风亦早衰。\r\n惟闻管敬仲，尝受鲍叔知。\r\n其人今已殁，乡里失其依。\r\n知音苟不存，仗剑起旋归。¤"
        },
        {
            "title": "承君衡叔榦远送赋此以别",
            "content": "长风吹度海东边，惯听潮声已十年。\r\n往事免成尘扑面，新愁惟有雪盈颠。\r\n半生望眼迷辽鹤，一夜归心到蜀鹃。\r\n远赋骊驹惭二妙，纵歌安得酒如川。"
        },
        {
            "title": "渡黑水洋",
            "content": "舟行五宵旦，黑水乃始渡。\r\n重险讵可言，忘生此其处。\r\n紫氛蒸作云，玄浪蹙为雾。\r\n柁底即龙跃，橹前复鲸怒。\r\n掀然大波起，倏与危樯遇。\r\n入水访冯夷，去此特跬步。\r\n舟子尽号泣，老篙亦悲诉。\r\n呼天天不闻，委命命何据。\r\n川后幸戢威，风伯并收驭。\r\n偶济固云喜，既往益增惧。\r\n居常乐夷旷，蹈险忧覆坠。\r\n出处愧宿心，祸福昧前虑。\r\n皎皎乘桴训，持用慰情素。"
        },
        {
            "title": "和陶渊明饮酒（二十首。并序）",
            "content": "老我爱穷居，蒿蓬荒绕宅。\r\n与世罕所同，车马绝来迹。\r\n寓形天壤内，几人年满百。\r\n顾独守区区，保此坚与白。\r\n若复不醉饮，此生端足惜。¤"
        },
        {
            "title": "咏怀（三首）",
            "content": "结庐在西市，艺藿仍种葵。\r\n谓将究安宅，何意逢乱离。\r\n三年去复还，邻室无一遗。\r\n所见但空巷，垣墙亦尽颓。\r\n久行得荒径，披拂认门基。\r\n我屋虽仅存，藿悴葵亦衰。\r\n本自住山泽，此悔将何追。¤\r\n\r\n【注释】：【注释】：\r\n（以下《山居藁》）"
        },
        {
            "title": "辛亥除夕（三首）",
            "content": "眇眇家何在，悠悠岁又阑。\r\n十年东海上，千里北风寒。\r\n衰鬓随年改，愁怀借酒宽。\r\n何乡为乐土，身世各艰难。¤"
        },
        {
            "title": "怀滑撄宁",
            "content": "海日苍凉两鬓丝，异乡飘泊已多时。\r\n欲为散木居官道，故托长桑说上池。\r\n蜀客著书人岂识，韩公卖药世偏知。\r\n道途同是伤心者，只合相从赋《黍离》。"
        },
        {
            "title": "和陶渊明杂诗（六首。以下《越游稿》）",
            "content": "我无猛烈心，出处每犹豫。\r\n或同燕雀栖，或逐枭鸾翥。\r\n向焉固非就，今者孰为去。\r\n去就本一途，何用独多虑。\r\n但虑末代下，事事古不如。\r\n从今便束装，移入醉乡住。\r\n醉乡固云乐，犹是生灭处。\r\n何当乘物化，无喜亦无惧。¤"
        },
        {
            "title": "送刘仲脩",
            "content": "名都郁佳丽，公室兼弘敞。\r\n缤纷集时彦，衮衮归世网。\r\n若人固忠勤，受命逾震荡。\r\n藩国简车徒，边亭巡境壤。\r\n道途邈以敻，山川修且广。\r\n月宵抱影息，霜晨流念往。\r\n仰看零露团，俯听悲风响。\r\n景物劳梦思，驱驰罢心赏。\r\n去水无回波，长途有徂鞅。\r\n临分恨莫留，搔首独长想。"
        }
    ]
}