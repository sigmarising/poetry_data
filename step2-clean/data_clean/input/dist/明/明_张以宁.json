{
    "dynasty": "明",
    "author": "张以宁",
    "intro": "",
    "items": [
        {
            "title": "送馆主朝宪使之淮西四十韵",
            "content": "宇宙开昌运，山川产荩臣。\r\n周邦多士贵，鲁国一儒真。\r\n江海襟无际，风雷笔有神。\r\n渊涵珠皎洁，山立玉嶙峋。\r\n剀切三千牍，飞扬四十春。\r\n粤从游辇毂，早已冠成均。\r\n泮水开重席，中书擢荐绅。\r\n赞戎淮甸左，参宪粤天垠。\r\n南纪孤飞隼，中台一角麟。\r\n大声摇列岳，爽气动高旻。\r\n出使方廉察，为郎已选抡。\r\n治邦用轻典，大礼佐宗禋。\r\n笋立清班峻，荷香紫橐新。\r\n琼林无横赋，肺石绝冤民。\r\n台省流荣屡，朝廷注意频。\r\n庸田俱利导，在野不颦呻。\r\n全浙推崇剧，雄藩藉抚循。\r\n申侯仍作翰，召伯复来旬。\r\n海舶回诸国，星轺出八闽。\r\n层城狐一扫，绝岛兽皆驯。\r\n冰蘖俱吾素，珠犀讵尔珍。\r\n绣衣才受斧，芝检又颁纶。\r\n云近蓬莱殿，河澄析木津。\r\n紫垣依日月，黄道上星辰。\r\n鼎铉须贤佐，纲维借旧人。\r\n飞霜迎玉节，沛雨逐朱轮。\r\n包尹祠堂外，张公水庙滨。\r\n楚峰凉浸露，淝浪净无尘。\r\n秉笔应多暇，题诗必绝伦。\r\n列城俄镇静，六辔更咨询。\r\n晚节看黄菊，清秋倚碧筠。\r\n公心思绿野，帝命简彤宸。\r\n昔者开科选，先公赞国钧。\r\n文风今有赖，盛德岂无因。\r\n骨相宵人薄，心期令弟亲。\r\n同年俱踔厉，此日独沉沦。\r\n恋主肝犹赤，思亲鬓似银。\r\n十年长自苦，孤志若为伸。\r\n岂意长淮客，叨陪翘馆宾。\r\n铭心感知己，报德愿终身。"
        },
        {
            "title": "横阳草堂次谢叠山韵",
            "content": "迤逦中州二水回，参差杰阁五云开。\r\n银钩透壁诗人去，铁笛裂岩仙客来。\r\n竹度蝉风凉白帢，松翻鹤露泻清杯。\r\n何时夜半梅花月，溪上吟篷带雪推。"
        },
        {
            "title": "八月至直沽",
            "content": "野泺天低水，人家时两三。\r\n雁声连漠北，鱼味胜江南。\r\n雪拥芦芽短，寒禁柳眼缄。\r\n持竿吾欲往，拙宦白何堪。"
        },
        {
            "title": "富阳南泊骤风雨",
            "content": "征夫直北厌风埃，南下蒲帆此日开。\r\n山远苍龙趋海去，潮铁喧马蹴江来。\r\n云昏白日林如失，风约青天雨却回。\r\n短发相欺予渐老，孤舟独宿意难裁。"
        },
        {
            "title": "荆门闸",
            "content": "车到荆门上，舟移巨野中。\r\n河声来汶济，山色见龟蒙。\r\n杨柳烟深浅，杏花春白红。\r\n人家桑枣外，犹是古人风。"
        },
        {
            "title": "题余寄庵卷（全真）",
            "content": "窗过梅花月，帘浮柏子烟。\r\n人生如寄尔，吾意正翛然。\r\n江海虚舟外，乾坤短褐前。\r\n蓬莱清浅日，知子是归年。"
        },
        {
            "title": "过崇安宿赤石水涩不下舟",
            "content": "两岸青山下建溪，笋舆轧轧坐鸡栖。\r\n人间最是吴儿乐，一枕清风过浙西。"
        },
        {
            "title": "次张祭酒虚游轩雨后即事韵并忆杨州旧游（二",
            "content": "百年何处好怀开，忆在杨州几醉来。\r\n落日放船穿柳过，微风欹帽看花回。\r\n即今尽减尊前兴，忆旧宁堪笛里哀。\r\n一笑广文官饭窄，论文那得酒盈杯。\r\n\r\n【注释】：【原题】：\r\n次张祭酒虚游轩雨后即事韵并忆杨州旧游（二首）"
        },
        {
            "title": "戏作杭州歌（二首）",
            "content": "西陵渡口潮水平，十十五五发舟行。\r\n楼中燕子惯见客，不怕渡头津鼓声。"
        },
        {
            "title": "洗衣曲同唐括子宽赋",
            "content": "洗衣女郎足如雪，寒波晓浸鸦头袜。\r\n笑移纤笋整缃裙，素腕微鸣玉条脱。\r\n罗衣泪粉痕斑斑，欲洗未洗沉吟间。\r\n波寒恐洗郎思去，不洗复恐傍人看。\r\n红颜娟娟照清泚，惜芳年驶如水。\r\n西风梦冷鸳鸯起，露滴红香藕花死。\r\n洗衣洗衣复洗衣，小姑嗔妾归去迟。\r\n小姑十二方娇痴，此恨他年汝自知。"
        },
        {
            "title": "次韵黄观复见贻古意",
            "content": "世本良家子，环佩不下堂。\r\n结发承光宠，被服兰茝香。\r\n援琴操国风，古意何微茫。\r\n君恩逾山岳，妾命良自伤。\r\n高堂拜明月，为妾照衣裳。\r\n衣上罗带长，三岁不改芳。\r\n岂惭下体薄，所贵中怀臧。\r\n愿言充扫除，矢心侍君王。"
        },
        {
            "title": "吴门怀古",
            "content": "曾见吴王歌舞时，遗台废苑不胜悲。\r\n春风雁啑菰蒲叶，夜月乌啼杨柳枝。\r\n有客买舟寻范蠡，无人穿冢近要离。\r\n馆娃宫外繁花发，游女长歌《白筼》词。"
        },
        {
            "title": "严子陵钓台",
            "content": "故人已乘赤龙去，君独羊裘钓月明。\r\n鲁国高名悬宇宙，汉家小吏待公卿。\r\n天回御榻星辰动，人去空台山水清。\r\n我欲长竿数千尺，坐来东海看潮生。"
        },
        {
            "title": "送僧游杭",
            "content": "铜驼夜泣苔花冷，银雁秋飞宝气消。\r\n曾共残僧披旧迹，尚怜故老话前朝。\r\n衲随猿挂云生树，杯趁鸥还月上潮。\r\n师去新诗如见寄，白沙翠筿赤阑桥。"
        },
        {
            "title": "仪真范氏义门",
            "content": "浇风久矣变淳源，范氏犹称古义门。\r\n四世于今千指盛，十年似尔几家存。\r\n棠华烨烨宜兄弟，竹笋攒攒长子孙。\r\n故里相从何日遂，秋风江上战尘昏。"
        },
        {
            "title": "春日怀李叔成上舍",
            "content": "今代李公子，诗看老杜亲。\r\n江湖留雁久，风雨恼花频。\r\n竹屋灯悬夕，椰瓢酒漾春。\r\n殷勤海子水，待汝濯红尘。"
        },
        {
            "title": "木槿花",
            "content": "朝昏看开落，一笑小窗中。\r\n别种蟠桃子，千年一度红。"
        },
        {
            "title": "题广陵姚节妇卷",
            "content": "黄鹄不重适，哀鸣常自怜。\r\n披心当白日，留面睹黄泉。\r\n寂寂谁能尔，滔滔汝独贤。\r\n广陵姚氏传，史馆几时编。"
        },
        {
            "title": "长芦渡江往金陵",
            "content": "春日三竿上翠屏，晓风五两下芦汀。\r\n水兼天去无边白，山过江来不断青。\r\n沙觜潮回平雁迹，海门雨至带龙腥。\r\n升平不复《后庭》曲，睡起渔歌烂熳听。"
        },
        {
            "title": "题关上",
            "content": "黑崖削铁立云根，绝顶东西石峙门。\r\n两戒山川分百粤，八州珠玉过中原。\r\n曾峰暖日回群雁，灌木高风啸一猿。\r\n蕞尔海隅民力困，沥肝谁为叩天阍。"
        },
        {
            "title": "题江仲暹听鹤亭",
            "content": "仙鹤在人世，长鸣思远空。\r\n有人秋水上，倚杖月明中。\r\n玉树三更露，银河万里风。\r\n徘徊意无极，迟尔出樊笼。"
        },
        {
            "title": "九江庙",
            "content": "遗台上古城，剑气夜峥嵘。\r\n天地英雄恨，春秋父老情。\r\n蜀岗来楚尽，涂水近江平。\r\n往事何劳问，长陵草自生。"
        },
        {
            "title": "分题芜城烟雨送吴原晢教谕",
            "content": "芜城路，年去年来自烟雨。\r\n冉冉春浓湿燕丝，蒙蒙晓暗迷莺树。\r\n鲍昭愁绝未归来，为画当时断肠赋。\r\n登高怅望正思君，帆影微茫又东去。"
        },
        {
            "title": "题日本僧云山千里图天东日出天西入，万里龙",
            "content": "日东之僧度海来，袖里江山云气湿。\r\n愿乘云气朝帝乡，大千世界观毫芒。\r\n却骑黄鹄过三岛，别后扶桑枝叶老。\r\n\r\n【注释】：【原题】：\r\n题日本僧云山千里图天东日出天西入，万里龙鳞散原隰。"
        },
        {
            "title": "过武夷",
            "content": "羽节霓旌蔽紫氛，幔亭高宴武夷君。\r\n虹桥一断青冥隔，天乐多传白昼闻。\r\n岩挂玉机虚夜月，洞函金骨暖春云。\r\n紫阳见说今犹在，拜乞刀圭傥汝分。"
        },
        {
            "title": "七里下舟至钅公山州旁罗店",
            "content": "怀玉山前似叶舟，卧看帆影晚悠悠。\r\n云飞梨岭先南去，水汇鄱江倒北流。\r\n烟堵白花迷晚蝶，风林碧叶应啼鸠。\r\n去年此日隋堤柳，马首青青客正愁。"
        },
        {
            "title": "长江万里图为同年汪华玉赋",
            "content": "漷州太守吾同年，香凝画戟春风前。\r\n谈诗虚幌坐白昼，忽见浩荡万里之江天。\r\n天开地辟鸿蒙外，风回日动神灵会。\r\n蓉旂翠节下威蕤，阴火明珠出光怪。\r\n西山雪水青霄来，豁然峡断长川开。\r\n洞庭浪阔秋荡漾，汉阳树远云徘徊。\r\n庐阜迢遥到牛渚，复渚重洲散平楚。\r\n布帆漠漠瓜步烟，红叶离离石城雨。\r\n山庵似听疏钟鸣，野桥疑有行人行。\r\n村墟微茫灌木暗，绝境毫末俱分明。\r\n旅榜前头更渔艇，万鹜千鸦动寒影。\r\n水穷霞尽已欲无，犹是海门秋万顷。\r\n野人兴发沧洲间，欲呼艇子吾东还。\r\n熟看乃是云巢画，巧夺神力回天慳。\r\n太守邀我题小草，上有仙人虞阁老。\r\n开图欢喜悲忽来，令我有句不能道。\r\n仙人昔欲三神游，我居三神海上头。\r\n成连携我鼓琴处，白浪如山龙出游。\r\n夜梦从之看浴日，十洲青小洪波赤。\r\n仙人教读新宫铭，酒醒扶桑露华白。\r\n小山桂树淮之洲，雁影几度空江秋。\r\n呜呼仙人不可见，太守与我心悠悠。"
        },
        {
            "title": "夜饮蒋师文斋馆",
            "content": "故人相与醉，虚幌坐来清。\r\n月色宛在地，钟声忽满城。\r\n都将千载意，并作异乡情。\r\n若买青山得，相携岁晚行。"
        },
        {
            "title": "题李白问月图",
            "content": "谁提明月天上悬，九州荡荡清无烟。\r\n天东天西走不驻，姮娥鬓霜垂两肩。\r\n中有桂树万里长，吴刚玉斧声阗阗。\r\n顾兔杵药宵不眠，天翁下视为尔怜。\r\n颇闻昔时锦袍客，乃是月中之谪仙。\r\n帝命和予羽衣曲，虹桥一断心茫然。\r\n竹王祠前雾如雨，踯躅花开啼杜鹃。\r\n月在天上缺复圆，人间尘土多英贤。\r\n举杯问月月不言，风吹海水秋无边。\r\n沧波尽卷金尊里，清影长随舞袖前。\r\n相期迢迢在云汉，呜呼此意谁能传。"
        },
        {
            "title": "春厓堂诗",
            "content": "上天生万汇，何物能报之？所以古孝子，感兹《蓼莪》诗\r\n。\r\n况母红芳年，手提黄口儿。\r\n独于霜雪际，回此阳春熙。\r\n昔为断蓬根，今如芳兰枝。\r\n母恩虽莫报，子职当何为。\r\n愿将一寸草，化作倾阳葵。\r\n上以承君宠，下以报母慈。"
        },
        {
            "title": "高邮",
            "content": "长陂云气满淮东，下隐蛟龙万仞宫。\r\n湖岸楼台连海上，水田粳稻似吴中。\r\n古藤酒醒春风在，甓社珠寒夜月空。\r\n四海升平须进酒，卖鱼柳畔见南翁。"
        },
        {
            "title": "题张起原舟中看山图",
            "content": "张侯往年官衡州，州之名山无与俦。\r\n蓉旌羽节降白日，紫盖石廪腾清秋。\r\n侯也爱山得山趣，似是昔时王子猷。\r\n每怜马上看草草，不得独往探奇幽。\r\n兹辰归来好风色，熨平翠縠铺湘流。\r\n中流容与沙棠舟，舟中傲睨紫绮裘。\r\n青山喜人不肯走，一一自献当船头。\r\n掀髯转盼领其妙，谁欤知者双蜚鸥。\r\n明霞返照俨不动，白云翠烟相与浮。\r\n独不见巴船捩拖水如箭，盘涡转毂令人愁。\r\n好山纵有岂暇赏，急电一瞬过双眸。\r\n古来会心亦良少，千年几见斜川游。\r\n绝怜诗句余秀色，我起高咏心悠悠。\r\n朱郎落笔宛飞动，毋乃亲见此景不？嗟侯之意我亦有，艇\r\n子况系溪南洲。\r\n秋山石上芝草长，我独胡为此淹留。"
        },
        {
            "title": "题画山水（二首）",
            "content": "云渺渺，水依依。\r\n人家春树暗，僧舍夕阳微。\r\n扁舟一叶来何处，定有诗人放鹤归烟暝起，雨疏来。\r\n溪树阴都合，岩花湿更开。\r\n安得身闲似鸥鸟，尽情飞去复飞回。"
        },
        {
            "title": "雨发常山",
            "content": "仆夫趣予起，初日出林间。\r\n既雨纵横水，无云远近山。\r\n马嘶芳草去，燕语落花闲。\r\n且喜边陲定，长逢戍卒还。"
        },
        {
            "title": "闽关水吟",
            "content": "闽关之水来陇头，排山下与闽溪流。\r\n闽溪送客东南走，直到嵩溪始分手。\r\n客居溪上云几重，乌啼月出门前松。\r\n天风吹云数千里，飘飖直度长江水。\r\n清淮浩荡连黄河，碧树满地黄云多。\r\n梦中长记关山路，陇水潺湲似人语。\r\n觉来有书不得将，海潮不上嵩溪阳。\r\n平原春晚生芳草，杜鹃声里令人老。\r\n行人归来动十年，潺湲陇水声依然。\r\n安得湘弦写呜咽，弹作相思寄明月。"
        },
        {
            "title": "和刘公艺暮春有感韵",
            "content": "醉梦还家醒未归，起寻坠萼惜流辉。\r\n静闻白蚁如牛斗，闲看青虫化蝶飞。\r\n日转渐长添篆缕，雨来忽冷觅罗衣。\r\n却思翠竹清溪路，曛黑儿童候竹扉。"
        },
        {
            "title": "次张祭酒虚游轩雨后即事韵并忆杨州旧游（二",
            "content": "墙角红葵一丈开，鹁鸠声断雨声来。\r\n雨鸣竹屋诗新就，日度花砖梦恰回。\r\n露蔓蜗行经午湿，风枝蝉语近秋哀。\r\n虚游轩里凉如水，自玩春秋著玉杯。¤\r\n\r\n【注释】：【原题】：\r\n次张祭酒虚游轩雨后即事韵并忆杨州旧游（二首）"
        },
        {
            "title": "次韵士良子毅登雷破岩刘大王庙唱酬",
            "content": "纸挂高枝湿瞑烟，乞灵多是往来船。\r\n雷轰古石犹遗迹，雨湿荒祠不记年。\r\n护羽翠禽低隐竹，摇花白苇远粘天。\r\n封侯万里吾今老，早办扁舟别计然。"
        },
        {
            "title": "题道士青山白云图（四首）",
            "content": "行到溪源尽，青山无俗氛。\r\n道人拈铁笛，吹起满川云。"
        },
        {
            "title": "崇德道中暖日菜花稠，晴风麦穗抽。",
            "content": "客心双去翼，诗梦一扁舟。\r\n废塔巢苍鹳，长波漾白鸥。\r\n吴山明月到，恻怆十年游。"
        },
        {
            "title": "衢州咏烂柯山效宋体",
            "content": "人说仙家日月迟，仙家日月转堪悲。\r\n谁将百岁人间事，只换山中一局棋。"
        },
        {
            "title": "徐州霸王庙",
            "content": "长洪声动楚山虚，太息彭城霸国余。\r\n父老更堪秦暴虐，英雄空为汉驱除。\r\n苔移玉帐蛛丝暗，柳绕黄楼雁影疏。\r\n独有春风虞氏草，魂归为汝一沾裾。"
        },
        {
            "title": "次李宗烈韵（二首）",
            "content": "倒著乌纱醉几回，白鸥门外莫相猜。\r\n浮生万古有万古，浊酒一杯复一杯。\r\n棕叶响交风色异，豆花飞满雨声来。\r\n青灯独似儿时好，一卷遗书自阖开。¤"
        },
        {
            "title": "题杨子第八港韩氏十景卷",
            "content": "白霅赵子诗句好，三年不见心懆懆。\r\n清晨小卷到我前，万里江天净如扫。\r\n扬州城高云气秋，八公骑鹤时下游。\r\n焦山丹井夜光歇，钟声晓入江南洲。\r\n埋轮人去英雄泣，至今忠愤春潮急。\r\n枉渚维舟竟日横，行人唤渡移时立。\r\n丝丝垂柳郁金黄，渺渺流辉组练长。\r\n残阳欲没明月出，神山二点青螺光。\r\n港口归帆如鸟翥，雪暗江村不知处。\r\n浦寒蓑白一渔归，沙净江清群雁聚。\r\n金山山前杨子津，舟中来往逐风尘。\r\n江灵绝景掞之久，持似潇洒江居人。\r\n草堂无赀发欲白，我与赵子俱为客。\r\n起来书罢十景图，目送飞沤下江碧。"
        },
        {
            "title": "秋登九江庙晚眺",
            "content": "黄花开后叶初霜，紫蟹肥时酒满缸。\r\n羁旅已知浮世淡，登临未觉壮心降。\r\n天垂去鸟低平楚，水学惊蛇到大江。\r\n目极孤云乡思乱，烟波空想白鸥双。"
        },
        {
            "title": "过桐庐",
            "content": "江边三月草凄凄，绿树苍烟望欲迷。\r\n细雨孤帆春睡起，青山两岸画眉啼。"
        },
        {
            "title": "太平太傅致仕（即贺相也）",
            "content": "明公先叶国元功，两正台衡保始终。\r\n乔木世家今绝少，黄华晚节古应同。\r\n平泉草木风烟外，杜曲桑麻雨露中。\r\n从此升平歌帝力，为农祇愿岁长丰。"
        },
        {
            "title": "题刘君济青山白云图",
            "content": "野性夙所欣，青山无垢氛。\r\n落花一夜雨，幽树满川云。\r\n鹿迹闲行见，松香独坐闻。\r\n殷勤招白鸐，予亦离人群。"
        },
        {
            "title": "题饶良卿所藏界画黄楼图",
            "content": "饶君手持新画图，起摩双眼惊老夫。\r\n高林叶响昼浙沥，平皋野色春模糊。\r\n绮疏绣瓦细毫末，雕棋朱甍盘郁纡。\r\n楼前磊落三长身，幅巾大带皆文儒。\r\n我疑岳阳或黄鹤，此外风景江南无。\r\n君云乃是徐州之黄楼，令我怅然思大苏。\r\n洪河西来厚地裂，蛟鳄抃舞号天吴。\r\n飞楼雄压城之隅，万马肃肃东南趋。\r\n是州项氏昔所都，绿枪金镞埋平芜。\r\n沥肝作书上明主，远略翻见英雄粗。\r\n相携一笑视千古，恐是昨者黄陈徒。\r\n细看古意在绢素，稍觉爽气浮眉须。\r\n千年融结岂易得，峨眉草木今犹枯。\r\n当时漂流江海遍，终古志士长嗟吁。\r\n君到楼中若把酒，明月正在青天孤。"
        },
        {
            "title": "分水铺道中",
            "content": "长忆闽中路，今朝马首东。\r\n山高云易雨，谷响水多风。\r\n蝶抱落花片，鸟啼深竹丛。\r\n功名一画饼，身世独飞蓬。"
        },
        {
            "title": "送铁元刚检归三山",
            "content": "公子高昌世贵家，佩悬明月弄飞霞。\r\n仙方旧授壶公药，使节新乘博望槎。\r\n春幕日迟榕换叶，昼庭风细荔吹花。\r\n乌台消息明年近，骢马金河踏软沙。"
        },
        {
            "title": "泊龟山（诗中之景，指洪泽屯也）",
            "content": "白波滉漾青天垂，我行但觉官船迟。\r\n微微树短水尽处，惨惨日薄风来时。\r\n椎牛挂席打盐客，射鸭鸣弓踏浪儿。\r\n漫郎头白不称意，沽酒龟山歌《竹枝》。"
        },
        {
            "title": "答张约中见问",
            "content": "衰迟久让祖生鞭，寂寞犹存郑老毡。\r\n金马隐来人岂识，木鸡老去我方全。\r\n坐移棠树庭前日，梦到榴花洞里天。\r\n多谢故人劳远问，滥竽博士又三年。"
        },
        {
            "title": "宿筹岭",
            "content": "昔者屯兵盛，瓯闽此地分。\r\n清时无寇盗，比屋乐耕耘。\r\n涧响不知雨，山高都是云。\r\n明朝见亲舍，一笑慰辛勤。"
        },
        {
            "title": "题郭诚之百马图",
            "content": "唐家羽林初百骑，谁其画之传郭氏？开元天厩四十万，爽\r\n气雄姿那得似。\r\n风鬃雾鬛四百蹄，或饮或龁长鸣嘶。\r\n或翘或俯或腾跃，意态变化浮云齐。\r\n黄沙云暖地椒湿，什什为曹竞相及。\r\n蹂躏秦原狐兔空，荡摇渭水蛟鼍泣。\r\n前年括马输之官，苜蓿开花春风闲。\r\n民间一骏岂复有，何如饱在图中看。\r\n郭君才越流辈百，回策蚁封人不识。\r\n骅骝岂少伯乐无，卷还画图三叹息。"
        },
        {
            "title": "子烜买红酒",
            "content": "吴江红酒红如霞，忆着故园桃正花。\r\n羊角山前几回醉，女须嗔汝未还家。"
        },
        {
            "title": "题马致远清溪晓渡图（致远，广西宪掾。子琬",
            "content": "今晨高卧不出户，岁晏黄尘九逵雾。\r\n美人远别索题诗，眼明见此清溪之晓渡。\r\n溪傍秀林昨夜雨，落花一寸无行路。\r\n歌阑桃叶人断肠，艇子招招过溪去。\r\n红日青霞半晦明，白云碧嶂相吞吐。\r\n诗成君别我亦归，此景宛是经行处。\r\n我呼九曲峰前船，君帆正渡潇湘渚。\r\n雁去冥冥红叶天，猿啼历历青枫树。\r\n是时美人不相见，我思美人美无度。\r\n美人之材济时具，我老但有沧洲趣。\r\n他日开图思我时，溪上春深采芳杜。\r\n\r\n【注释】：【原题】：\r\n题马致远清溪晓渡图（致远，广西宪掾。子琬，从予学）"
        },
        {
            "title": "题山水图山水坐来见，翛然无俗氛。",
            "content": "碧岩虚夜月，江树静秋云。\r\n鸟影似犹见，猿声疑或闻。\r\n自怜归未许，遥忆武夷君。"
        },
        {
            "title": "题道士青山白云图（四首）",
            "content": "仙馆白云封，青山第几重。\r\n道人时化鹤，巢向最高松。"
        },
        {
            "title": "渡江",
            "content": "几载途中月，窥愁酒半酣。\r\n送人杨柳色，今日是江南。"
        },
        {
            "title": "过常州昔日延陵地，城基麦秀间。",
            "content": "兵戈三户少，生齿百年还。\r\n画壁曾同看，求田惜未闲。\r\n故人卢可及，宿草在何山。"
        },
        {
            "title": "宿迁县今朝宿迁县，风急棹难停。",
            "content": "树合藏深屋，河移出远汀。\r\n山容云冉冉，水影日冥冥。\r\n柳色无南北，春来不断青。"
        },
        {
            "title": "雨",
            "content": "历历愁心乱，迢迢客梦长。\r\n春帆江上雨，晓镜鬓边霜。\r\n啼鸟云山静，落花溪水香。\r\n家人亦念我，与尔黯相望。"
        },
        {
            "title": "题道士青山白云图（四首）",
            "content": "云气晓来浓，前山失数峰。\r\n道人夜作雨，呼起碧潭龙。"
        },
        {
            "title": "戏作杭州歌（二首）",
            "content": "吴姬魫冠望若空，泪妆眼角晕娇红。\r\n染得罗裙好颜色，西湖新柳绿春风。"
        },
        {
            "title": "江干江干望不极，楼阁影缤纷。",
            "content": "水气多为雨，人烟远是云。\r\n予生何濩落，客路转辛勤。\r\n杨柳牵愁思，和春上翠裙。"
        },
        {
            "title": "梨花锦鸠",
            "content": "一枝新雨带啼鸠，唤起春寒枝上头。\r\n说与朝来啼太苦，洗妆才了不禁愁。"
        },
        {
            "title": "送同年江学庭弟学文归建昌",
            "content": "白发江夫子，青云信独稀。\r\n故人长北望，令弟又南归。\r\n庭树乌先喜，江帆雁共飞。\r\n东湖春柳色，到日上君衣。"
        },
        {
            "title": "嘉兴有感陆宣公事",
            "content": "官家忘却奉天时，岁晚忠州两鬓丝。\r\n今日北来车马客，夕阳祠下读残碑。"
        },
        {
            "title": "夜饮醉归赠王伯纯是日王得容程子初同饮",
            "content": "岁云暮矣客不乐，青雨亭前玩孤鹤。\r\n城头愔愔云下垂，竹外骚骚雪微作。\r\n亭中王郎风格奇，爱竹爱雪仍爱诗。\r\n开尊酒好客更好，坐中王程俱白眉。\r\n红炉照閤生春雾，诗思腾腾天外去。\r\n玉姬舞倦回风来，吹到三山见琼树。\r\n马蹄蹴响客归时，留我更尽金屈卮。\r\n尘空祇觉乾坤白，饮醉那知宾主谁。\r\n坐闻一声两声折，携灯起看竹上雪。\r\n瑶华翠色森陆离，人影灯光两清绝。\r\n却归觅纸醉自题，乌啼古寺风凄凄。\r\n明年此夜知何处，兴发还应访剡溪。"
        },
        {
            "title": "太和县",
            "content": "晓挂船窗看，苍茫暝色分。\r\n前山知有雨，流出满江云。"
        },
        {
            "title": "题月落潮生图",
            "content": "参横天末树阴收，风响芦根海气浮。\r\n笑语渐闻灯渐近，谁家江上早归舟？"
        },
        {
            "title": "棠梨幽鸟",
            "content": "扬州旧梦隔天涯，曾醉春风阿那家。\r\n幽鸟岂知人事恨，依然啼杀野棠花。"
        },
        {
            "title": "题牧牛图",
            "content": "返照在高树，归牛度曾坡。\r\n一犊牟然赴其母，老牜孛反顾情何多。\r\n牧儿见之亦心恻，人间母子当如何？日暮倚门乌尾讹。"
        },
        {
            "title": "题赵子昂书杜少陵魏将军歌赠钱雪界万户",
            "content": "独不见唐时将军魏氏雄，铁马气无青海戎。\r\n杜陵老子歌都护，临江节士趋下风。\r\n我朝钱侯岱岳秀，英略与古将军同。\r\n投壶白日刺桐静，传箭清霜篁竹空。\r\n谁书此歌为侯赠，文章阁老吴兴公。\r\n侯昔受诏出阊阖，黄金虎符白雪骢。\r\n苕溪之上见舅氏，三珠耀日光瞳瞳。\r\n公时挥洒神与力，此诗此笔绝代工。\r\n廿年风云万变化，贯月夜夜横长虹。\r\n公骑骐驎箕尾上，侯射猛虎南山中。\r\n我为侯歌愧才薄，展卷况有杜陵翁。\r\n楼船去冬下濑水，白气宵缠牛斗宫。\r\n丈八蛇矛石二弓，曾血鲸鲵涨海红。\r\n钱侯钱侯莫袖手，侯家带砺今元功。"
        },
        {
            "title": "题节妇卷妾有匣中镜，一破不复圆。",
            "content": "妾有弦上丝，一断不复弹。\r\n惟存古冰雪，为妾作心肝。\r\n死者傥复生，剖与良人看。"
        },
        {
            "title": "峨眉亭白酒双银瓶，独酌峨眉亭。",
            "content": "不见谪仙人，但见三山青。\r\n秋色淮上来，苍然满云汀。\r\n欲将五十弦，弹与蛟龙听。"
        },
        {
            "title": "次韵王尹夜泊独柳",
            "content": "霁月中天见绛河，黄流满地漾金波。\r\n荒陂野火兼渔火，短棹吴歌和楚歌。\r\n去雁竟连家信杳，眠鸥未识客愁多。\r\n江南二月花如海，独负归期奈尔何。"
        },
        {
            "title": "赣州郁孤台吊辛稼轩作",
            "content": "郁孤台前双玉虹，一杯遥此酹英雄。\r\n风云有恨古人老，天地无情流水东。\r\n精卫飞沉沧海上，鹧鸪啼断晚山中。\r\n清江不管人间事，烟雨年年属钓翁。"
        },
        {
            "title": "泊十八里塘",
            "content": "系舟古柳根，一犬吠柴门。\r\n欲记来时夜，问人何处村。"
        },
        {
            "title": "扬州广城店",
            "content": "潮落邗江夜，先将梦到家。\r\n扬州无赖月，独自照琼花。"
        },
        {
            "title": "江南曲中原万里莽空阔，山过长江翠如泼。",
            "content": "楼台高下垂柳阴，丝管啁啾乱花发。\r\n北人却爱江南春，穹碑城外如鱼鳞。\r\n青山江上何曾老，曾见南人是北人。"
        },
        {
            "title": "题米元厓山水高堂晓起山水入，古色惨淡神灵",
            "content": "望中冥冥云气深，祇恐春衣坐来湿。\r\n江风吹雨百花飞，早晚持竿吾得归。\r\n身在江南图画里，令人却忆米元厓。\r\n\r\n【注释】：【原题】：\r\n题米元厓山水高堂晓起山水入，古色惨淡神灵集。"
        },
        {
            "title": "浙江亭沙涨十里",
            "content": "重到钱唐异昔时，潮头东击远洲移。\r\n人间莫住三千岁，沧海桑田几许悲。"
        },
        {
            "title": "题苏昌龄画",
            "content": "徐君远从西江来，亲为苏子作松石。\r\n松三千年铁作肤，石亦苍寒太古色。\r\n几株老木相因依，气格不敢与之敌。\r\n洲前摇摇者舟子，短棹沧江荡晴碧。\r\n着子啸歌于其中，仰观青天岸白帻。\r\n是时东山月始出，无边露气连赤壁。\r\n潜蛟出舞巢鹘翔，江姬色动三太息。\r\n眼中之人有太白，风云变态俱无迹。\r\n前辈风流今复闻，人间绝景岂易得。\r\n徐君更为添野夫，共泛灵槎卧吹笛。"
        },
        {
            "title": "泊戚家堰遇风夜雷雨",
            "content": "高浪出鱼龙，舟师急卷篷。\r\n雷声过云雨，月晕断河风。\r\n野阔人家外，涛喧客枕中。\r\n坐来搔短发，惆怅大江东。"
        },
        {
            "title": "舟中",
            "content": "叹息舟人妇，哀音此日来。\r\n死生谁料得，贫贱益堪哀。\r\n去棹从渠驻，归心未忍催。\r\n春江昨夜雨，花落满苍苔。"
        },
        {
            "title": "游仙子次韵王子懋县尹",
            "content": "白波如山多烈风，海中不见安期翁。\r\n□三真君唤我语，拄杖掷作垂天虹。\r\n金鸡啼落仙岩月，桃花满地胭脂雪。\r\n扶桑晓日见蓬莱，明霞万里红波热。\r\n酒酣少住三千春，下视城郭人民新。\r\n仙家鸡犬是麟凤，笑杀李白骑苍鳞。\r\n瑶台咫尺生烟霭，昆仑不隔青天外。\r\n寄声白发老刘郎，辛苦茂陵望东海。"
        },
        {
            "title": "题徐君美山水图",
            "content": "天云惨淡江欲雨，古木阴森精灵语。\r\n春潮夜落富阳江，短篷晓系苍厓树。\r\n篷间文人清隐者，傲视沧浪吟太古。\r\n蜒人捉鱼贯杨柳，沽酒欲归沙店暮。\r\n掀髯以手招其来，划起沙汀数行鹭。\r\n鹭飞不尽青天长，渔舟散入芦花雾。\r\n远山近山无数青，我恐斯人有新句。\r\n酒船独载西家施，玉手冰盘行雪缕。\r\n酒酣竹弓抨野鸭，笑调吴儿短蓑舞。\r\n开图兴发思赋归，山水东南美无度。"
        },
        {
            "title": "题进士卜友曾瘦马图",
            "content": "卜侯喜我诗，袖出《瘦马图》。\r\n前有杜陵《瘦马行》，令我阁笔久嗟吁。\r\n忆昔马齿未长日，金羁躞蹀鸣天衢。\r\n逐景虞泉日未晡，羲和顿辔喘不苏。\r\n石根一蹶亦常事，谁遣逸足轻夷途。\r\n霜风大泽百草枯，饮龁不饱长毛疏。\r\n相者举肥汝苦瘠，委弃乃在城东隅。\r\n病颡有时磨古树，翻蹄无力衮平芜。\r\n当年笑杀紫燕愚，中路清涕流盐车。\r\n嗟哉此马世罕有，驽骀多肉空敷腴。\r\n骨格棱层神观在，颇类山泽之仙臞。\r\n解剑赎汝归，伯乐今岂无？浴之万里流，秣以百束刍。\r\n苜蓿花白春云铺，气全或比新生驹。\r\n持之西献穆天子，尚与八骏争先驱。\r\n瑶池云气浮太虚，日出积雪青禽呼，长望临风心郁纡。"
        },
        {
            "title": "王伯纯读书别墅晨起有怀纵笔奉寄",
            "content": "数日有所思，作诗无好趣。\r\n思君读书芳桂林，睡起题诗有新句。\r\n谢公埭上栋花风，密叶啼莺绿如雾。\r\n君如尘外鹤，我似书中蠹。\r\n人生知己海内稀，纵有参差不相遇。\r\n咫尺思君知几回，远别悬知亦良苦。\r\n草亭新竹长，昨夜邗沟雨。\r\n恩君持酒时，心逐江潮去。\r\n明年柳暗金河路，君马如龙辔如组。\r\n而今壁上好题诗，记取王郎读书处。\r\n\r\n【注释】：【注释】：\r\n（伯纯，河东人，寓居扬州。有别墅近邵伯镇，常读书于\r\n彼。轻财好客，谊侔古人。且才甚高，长于诗。后领河东\r\n乡荐）"
        },
        {
            "title": "舒啸轩",
            "content": "幽居苍竹林，永啸白云岑。\r\n自吐虹霓气，人闻鸾凤音。\r\n野烟乔木晚，江雨落花深。\r\n亦有东皋兴，何当一抱琴。"
        },
        {
            "title": "钱唐怀古",
            "content": "荷花桂子不胜悲，江介繁华异昔时。\r\n天目山来孤凤歇，海门潮去六龙移。\r\n贾充误世终无策，庾信哀时尚有词。\r\n莫向中原夸绝景，西湖遗恨似西施。"
        },
        {
            "title": "四景山水",
            "content": "山雨瀑如雪，林寒松未花。\r\n遥看飞阁起，知有梵王家。\r\n一僧归得晚，云湿满袈裟。\r\n崖断石林合，风高云叶飘。\r\n人归雨脚外，高阁望中遥。\r\n应是天台路，幽期在石桥。\r\n秋褵白云晚，霜林红树多。\r\n野桥山郭外，行子暮来过。\r\n为问小摇落，江南今若何？寒月白千峰，林深路绝踪。\r\n遥知僧定起，疏响在高松。\r\n亦欲剡溪去，其如山海重。\r\n\r\n【注释】：【注释】：\r\n（右冬。）"
        },
        {
            "title": "次李宗烈韵（二首）",
            "content": "坐来落叶两三声，野菊开时雨满城。\r\n作客愁多仍岁晚，还家梦远易天明。\r\n古时豪杰有遗恨，秋日溪山无俗情。\r\n君可归欤吾未得，百年怀抱向谁倾？"
        },
        {
            "title": "过龙游",
            "content": "蒨首见龙游，群山翠浪流。\r\n阳坡眠白犊，阴洞锁苍虬。\r\n树密云藏屋，滩长石啮舟。\r\n呼儿具尊酒，听客说杭州。"
        },
        {
            "title": "夜久",
            "content": "夜久未能寐，春来空复情。\r\n远沙争月色，柔橹助河声。\r\n客枕荒鸡到，渔歌宿鸟惊。\r\n邻舟灯火乱，早起又诗成。"
        },
        {
            "title": "题海陵石仲铭所藏渊明归隐图",
            "content": "昔无刘豫州，隆中老诸葛。\r\n所以陶彭泽，归兴不可遏。\r\n凌歊宴功臣，旌旗蔽轇輵。\r\n一壶从杖藜，独视天壤阔。\r\n风黄金花，南山在我闼。\r\n萧条蓬门秋，稚子候明发。\r\n岂知英雄人，有志不得豁。\r\n高咏荆轲篇，飒然动毛发。"
        },
        {
            "title": "题杨子文罗汉渡海图",
            "content": "天台之东巨瀛海，蒙蒙元气浮无边。\r\n应真十六山中来，径渡万里蛟鼍渊。\r\n巨灵前驱海若伏，翠水帖帖开红莲。\r\n神螭猛兽竞轩翥，穹龟巨鱼相后先。\r\n一山浮玉当其前，石室古藓垂千年。\r\n异人高居役众鬼，挽过巨浸如飙旋。\r\n贝宫神君迎且拜，明星玉女争花妍。\r\n阴风黯淡百怪集，夫容旂影飞翩翩。\r\n石桥回望渺何处，紫翠明灭空云烟。\r\n问渠飞锡何所往，毋乃鹫岭朝金仙？金仙雪山方宴坐，笑\r\n汝狡狯何纷然。\r\n书生平生未省见，太息此画人间传。\r\n清时麟凤在郊野，白日杲杲行青天。"
        },
        {
            "title": "登闽关",
            "content": "独步青云最上梯，八闽如井眼中低。\r\n泉鸣万鼓动哀壑，山饮双虹垂远溪。\r\n家近尚无鸿雁信，客愁复有鹧鸪啼。\r\n书生未老疏狂意，更欲昆仑散马蹄。"
        },
        {
            "title": "次翰林都事拜住春日见寄韵",
            "content": "日高睡起小窗明，飞絮游丝弄昼晴。\r\n忽忆金河年少梦，柳阴骑马听流莺。"
        },
        {
            "title": "题石生仲濂所藏李克孝竹木",
            "content": "息斋之孙李公子，尽将幽意入经营。\r\n修篁石上生云气，古木山中作雨声。\r\n年来好画不忍见，岁晏故园空复情。\r\n乌巾挂在长松树，吾欲巢居逃姓名。"
        },
        {
            "title": "贺礼部王尚书本中二十韵",
            "content": "孤竹先贤国，三槐故相庭。\r\n恭惟我文肃，藉甚古仪刑。\r\n金掌新卿月，银槎旧客星。\r\n青箱传远大，彩笔动精灵。\r\n右掖何清切，中朝重委令。\r\n判题花粲粲，啸咏竹泠泠。\r\n宗伯司周典，尚书管汉庭。\r\n地华人更妙，名盛德惟馨。\r\n斗运天喉舌，云飞雪羽翎。\r\n趋朝群崿袅，开宴万娉婷。\r\n舞艳围珠袖，歌长簇锦屏。\r\n橐荷元映紫，简竹要垂青。\r\n知贡春题榜，焚香昼锁厅。\r\n为公植桃李，报国蓄参苓。\r\n丹扆更新诏，苍生望永宁。\r\n芝泥看凤下，薇阁待鸾停。\r\n傅说升调鼎，匡衡奏引经。\r\n即应清海岱，还复禅云亭。\r\n自哂依清樾，犹惭泛梗萍。\r\n卑飞惟短翅，终愿附青冥。"
        },
        {
            "title": "送王伯纯游钱唐",
            "content": "君去渡江春，莺花著处新。\r\n湖山有喜气，天壤见斯人。\r\n残雪明松岭，闲云傍葛巾。\r\n平生尘外意，于此得天真。"
        },
        {
            "title": "近无锡道中叠桥随港直，联木护堤偏。",
            "content": "村落皆通水，人家半系船。\r\n橘花香曙露，杨叶淡寒烟。\r\n中土何寥廓，黄沙人种田。"
        },
        {
            "title": "题道士青山白云图（四首）",
            "content": "只道溪源尽，遥闻钟磬音。\r\n却寻流水去，行尽白云深。"
        },
        {
            "title": "喜丁仲容征君至",
            "content": "题诗苦忆城南郭，喜见归来鹤姓丁。\r\n双鬓野风吹汝白，一灯江雨向人青。\r\n志士长嗟灵寿杖，史官独失少微星。\r\n琼花照眼春无赖，明日酌君双玉瓶。"
        },
        {
            "title": "浙江",
            "content": "山从天目下，潮到富阳回。\r\n此地扁舟去，吾生几度来。\r\n林红晚日落，江白雨云开。\r\n明旦须停棹，呼儿看钓台。"
        },
        {
            "title": "别王子懋赵德明",
            "content": "御河船上月，相送到扬州。\r\n共饮忽为别，独吟方觉愁。\r\n水花苕渚晚，云树浙江稠。\r\n归雁长淮早，裁诗寄与不。"
        },
        {
            "title": "送李叔成游茅山",
            "content": "山头丹光涌日红，不尽幡幢来碧空。\r\n李白独骑一赤鲩，茅君导汝双青童。\r\n纤云上衣檞叶雨，坠雪扑帽松花风。\r\n仙人笑指海水落，相约蓬莱之上宫。"
        },
        {
            "title": "泊湖头水长",
            "content": "客路春将晚，征帆日又曛。\r\n深山昨夜雨，流水满溪云。\r\n渡黑渔舟集，村空戍鼓闻。\r\n故园频梦去，植杖已堪耘。"
        },
        {
            "title": "题尚仲良画鹭卷沧江雨疏疏，翻飞一春锄。",
            "content": "老树如人立，欲下意踌躇。\r\n明年柳条长，遮汝行捕鱼。"
        },
        {
            "title": "倦绣篇为云中吕遵义作",
            "content": "騕芜叶暗江云暖，翡翠单飞怨春晚。\r\n陈女多情玉镜分，陆郎薄幸斑骓远。\r\n宝鸭团炉百和香，锦鸳方褥五文章。\r\n阴阴垂柳笼书幌，点点飞花落绣床。\r\n双鸾欲寄金龟倩，燕月吴云不相见。\r\n柔肠万转逐回文，乱绪千条萦弱线。\r\n女贞枝上燕双栖，夜合花前思欲迷。\r\n停针嘿嘿无人会，但觉春山两叶低。\r\n晓嘶绣勒门前路，夜炙银灯帐中语。\r\n指点香茸旧唾痕，见妾朝朝断肠处。"
        },
        {
            "title": "赋段节妇",
            "content": "莫磨青铜镜，莫理冰丝弦。\r\n黄鹄不重行，女贞难再妍。\r\n嗟嗟未亡人，寂寂长自怜。\r\n百死何足惜，但惜负所天。\r\n嫁时旧巾栉，不忍弃且捐。\r\n所天谅有知，携之见黄泉。"
        },
        {
            "title": "过辛稼轩神道吊以诗",
            "content": "长啸秋云白日阴，太行天党气潇森。\r\n英雄已尽中原泪，臣主元无北渡心。\r\n年晚阴符仙蠹化，夜寒雄剑老龙吟。\r\n青山万折东流去，春暮鹃啼宰树林。"
        },
        {
            "title": "林志尹秋江渔父图",
            "content": "江风摇柳云冥冥，小艚钓归潮满汀。\r\n卖鱼得钱共秋酌，白酒船头青瓦瓶。\r\n樵青劝酒渔童舞，击瓯唱歌无曲谱。\r\n船前野鸭莫惊飞，我有竹弓不射汝。"
        },
        {
            "title": "有感",
            "content": "马首桓州又懿州，朔风秋冷黑貂裘。\r\n可怜吹得头如雪，更上安南万里舟。"
        },
        {
            "title": "游句容同林景和县尹子尚规登僧伽塔赋",
            "content": "嵯峨崇明塔，拔地一千丈。\r\n我攀青云梯，倏到飞鸟上。\r\n微风韵金铎，初日丽银榜。\r\n维时十月交，叶脱天宇旷。\r\n群山东南奔，平川叠波浪。\r\n云间三茅峰，圜立俨相向。\r\n碧瓦浮鳞鳞，兹邑亦云壮。\r\n鸡鸣四关开，攘攘异得丧。\r\n塔中宴坐仙，怜汝在尘坱。\r\n古时登临人，今者亦何往。\r\n俯观世蜉蝣，仰叹彼龙象。\r\n乃知昆仑巅，可以小穹壤。\r\n同游皆隽英，超遥寄心赏。\r\n霜飙天际来，毛发飒森爽。\r\n太白去千年，吾何独惆怅。"
        },
        {
            "title": "峨眉亭",
            "content": "白酒双银瓶，独酌峨眉亭。\r\n不见谪仙人，但见三山青。\r\n秋色淮上来，苍然满云汀。\r\n欲将十五弦，弹与蛟龙听。"
        },
        {
            "title": "丝瓜",
            "content": "黄花翠蔓子累累，写出西风雨一篱。\r\n愁绝客怀浑怕见，老来万缕足秋思。"
        },
        {
            "title": "送重峰阮子敬南还",
            "content": "君家重峰下，我家大溪头。\r\n君家门前水，我家门前流。\r\n我行久别家，思忆故乡水。\r\n何况故乡人，相见六千里。\r\n十年在扬州，五年在京城。\r\n不见故乡人，见君难为情。\r\n见君情尚尔，别君奈何许？\r\n送君遽不堪，忆君良独苦。\r\n君归过溪上，为问水中鱼。\r\n别时鱼尾赤，别后今何如？"
        }
    ]
}