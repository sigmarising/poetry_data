{
    "dynasty": "明",
    "author": "桑悦",
    "intro": "",
    "items": [
        {
            "title": "西昌闲步（二首）",
            "content": "双足能行胜小车，西昌城里尽吾家。\r\n邻僧相约尝新茗，园叟频邀看好花。\r\n文变何须论虎豹，书狂常恐化龙蛇。\r\n晚来占断长天景，闲倚西风送落霞。"
        },
        {
            "title": "感怀诗（四十首。有序）",
            "content": "织女望牵牛，银汉一水遥。\r\n天缘许会合，秋清正良宵。\r\n张骞取星槎，吴质伐桂桡。\r\n安用人间鹊，腥羽编成桥。¤"
        },
        {
            "title": "感怀诗（四十首。有序）",
            "content": "逝水激飞轮，滩碓日夜舂。\r\n黉宫养修翰，一息天池通。\r\n鼎食穷水陆，罗衣舞春风。\r\n谁知殷浩废，咄咄能书空。¤"
        },
        {
            "title": "感怀诗（四十首。有序）",
            "content": "神女隐巫山，重帏罩烟雾。\r\n咳唾堕珠玉，云雨随矩步。\r\n渚宫积妖冶，恩幸怨迟暮。\r\n襄王无正梦，宋玉虚成赋。¤"
        },
        {
            "title": "感怀诗（四十首。有序）",
            "content": "东方有佳人，靓妆不逾国。\r\n蹇修孰知名，矩步依内则。\r\n行思飞蝶幸，坐受细虫惑。\r\n岂如临江花，落水送春色。¤"
        },
        {
            "title": "感怀诗（四十首。有序）",
            "content": "伊尹任烹鹄，神尧责牵羊。\r\n置隼蒿棘下，俯看尺鷃翔。\r\n人生各有能，经世属贤良。\r\n欲泛瑶池驾，笑举王母觞。\r\n轻车驾骐骥，庶以周八荒。¤"
        },
        {
            "title": "感怀诗（四十首。有序）",
            "content": "子牙钓渭滨，不能结网罟。\r\n智哉孙叔敖，乘马忘牝牡。\r\n庭除斩鲜新，山林委苍莽。\r\n圆通应世士，迂疏笑千古。¤"
        },
        {
            "title": "感怀诗（四十首。有序）",
            "content": "我思翟公门，冷落休张罗。\r\n客去复还来，雀意良足多。\r\n朝朝苍梧云，日日洞庭波。\r\n豪势却无恒，梦觉将如何。¤"
        },
        {
            "title": "感怀诗（四十首。有序）",
            "content": "长江有鱼目，圆明映清秋。\r\n穿缀作环佩，映带珊瑚钩。\r\n北海波浩荡，风逆无行舟。\r\n鲛人数行泪，滴滴沉中流。¤"
        },
        {
            "title": "感怀诗（四十首。有序）",
            "content": "天运有兴废，胜国封诸侯。\r\n不见殷微子，白马来朝周。\r\n曹丕既窃据，茅土胙炎刘。\r\n一善良可进，吾思法春秋。¤"
        },
        {
            "title": "感怀诗（四十首。有序）",
            "content": "剑气冲斗牛，茂先能暗识。\r\n如何迷大权，不见台星坼。\r\n人事既宕冥，天象焉昭晰。\r\n我既乏世用，丱丱安卑职。\r\n天高无厚风，卑楼羽翰戢。\r\n平生经世念，直与日月息。\r\n他时明经中，幸免书隐逸。¤"
        },
        {
            "title": "题画",
            "content": "浮云出没吞遥岑，小亭日日闲秋阴。\r\n美人如玉不可见，松子自落空山深。"
        },
        {
            "title": "西昌闲步（二首）",
            "content": "领得春风十载闲，官居更觉近林泉。\r\n儿童尽解迎康节，魑魅犹知喜谪仙。\r\n蝶舞莺歌随酒盏，云情雨意护诗篇。\r\n傍人欲问经纶事，笑指烟花似锦川。¤"
        },
        {
            "title": "按县",
            "content": "虎士罗立群吏趋，官人端坐如塑泥。\r\n儿童妇女尽嗟叹，传言应诺声何齐。\r\n思玄先生今古眼，大观晋楚如醯鸡。\r\n贫为微官出按县，忍作傀儡随人提。\r\n身边立侍两童子，情话终日贪黔黎。\r\n自书考语号罢懦，筋力只可供锄犁。\r\n治中别驾异令长，似蚁上磨嫌封低。\r\n仰天长笑赋归去，欠我百瓮酸黄齑。"
        },
        {
            "title": "赠萧时清",
            "content": "十里螺湖如掌平，开门正挹沧浪清。\r\n偶逢道士赠丹诀，闲课山童抄酒经。\r\n昼长燕子飞入户，春尽树阴铺满庭。\r\n近来闻说有奇事，卖药修琴曾到城。"
        },
        {
            "title": "感怀诗（四十首。有序）",
            "content": "老聃良不死，昨日始著书。\r\n居今苟阅世，临渊语非虚。\r\n吾师有屈伸，任道为卷舒。\r\n薄阴蔽明月，千古清光垂。¤"
        },
        {
            "title": "感怀诗（四十首。有序）",
            "content": "天地运阴阳，翕翕降甘泽。\r\n孤云一飞扬，民思缠云德。\r\n三事匪酬畀，堂蔑桂薪客。\r\n我有一寸心，炼作补天石。\r\n凭谁激火生，当道焚荆棘。\r\n靡靡行迈人，侯众舆相识。\r\n欲倩彼筋力，载营我家室。\r\n徘徊重徘徊，叹息复叹息。¤"
        },
        {
            "title": "感怀诗（四十首。有序）",
            "content": "长风合滩水，浩浩同一声。\r\n余音入松竹，又作竿籁鸣。\r\n文章同元气，随物能赋形。\r\n变化莫可测，刘累难持衡。¤"
        },
        {
            "title": "闻邸报有感",
            "content": "邸报云云天上堕，致政诸公春梦破。\r\n回思多士战礼闱，方向邯郸枕间卧。\r\n先生观尽今古戏，真宰讶予双眼大。\r\n仪秦颊舌鸟关关，许史焰光萤个个。\r\n牛溲世事博孤笑，蝉翼人情消一唾。\r\n孟坚再着人物表，添我新题曰迂腐。\r\n何由得见无名公，同向虚空楼阁坐。"
        },
        {
            "title": "感怀诗（四十首。有序）",
            "content": "猎猎朔风急，吹尘杂沙砾。\r\n孤雁声嗷嗷，土墓无行迹。\r\n圣主劳遣钺，推车度遥域。\r\n制胜在帏幄，接刃岂中策。\r\n四郊正萧索，墙下草如织。\r\n色干在俄顷，群阴方用职。\r\n逆推离子远，顺数逢亥极。\r\n阳刚恒用事，所守在夷狄。\r\n只消舞干羽，能使有苗格。"
        },
        {
            "title": "和陶杂诗（六首）",
            "content": "薄宦难展拓，乞身须未老。\r\n素质离染肆，皓皓自堪保。\r\n扳援青云驾，此心如火燥。\r\n匋颜向东市，悔不臂鹰早。\r\n梧桐生夕阴，白月在怀抱。\r\n休嗤应世拙，用以存吾道。¤"
        },
        {
            "title": "小游仙（十首）",
            "content": "云浮碧落似轻尘，散步闲过析木津。\r\n莫讶神光生两舄，天行是处蹑星辰。"
        },
        {
            "title": "咏老人灯（二首）",
            "content": "鹤发垂肩俨寿星，儿童扶立耀门庭。\r\n存如掣电何须计，生已垂光不足惊。\r\n虚火上冲心即烁，酸风斜拂眼还明。\r\n繁华阅尽俱萤爝，自许焚身入化城。¤"
        },
        {
            "title": "感怀诗（四十首。有序）",
            "content": "飞泉出高壑，得地散漫流。\r\n默循河汉矩，到海方尽头。\r\n大人无绳矩，出处心休休。\r\n亿变不同揆，曲折与道谋。\r\n正如阴阳化，参不自由。\r\n时至自生杀，何意为春秋。\r\n请看一隅士，畜水如泥沟。¤"
        },
        {
            "title": "感怀诗（四十首。有序）",
            "content": "攸绪亲外戚，袁闳世三公。\r\n家门正豪盛，薄视如苓通。\r\n钧天茅椒内，阆苑土室中。\r\n至今高蹈处，穆穆生清风。¤"
        },
        {
            "title": "感怀诗（四十首。有序）",
            "content": "凄凄重凄凄，棘路驰轮蹄。\r\n高楼烁千仞，雕檐与云齐。\r\n夫君独高据，有路难攀跻。\r\n饮泪与君别，留泪背后啼。\r\n金乌刷炎羽，朝东暮奄西。\r\n一语不得语，相思徒尔为。¤"
        },
        {
            "title": "和陶杂诗（六首）",
            "content": "江深深为渊，山高高作岭。\r\n江山有定名，渊岭非外景。\r\n兼命体俱温，单性形自冷。\r\n万物易销铄，独有理气永。\r\n忽然幻吾形，何处来此影。\r\n形影共出入，鞍辔随马骋。\r\n欲游造物初，取路在闲静。¤"
        },
        {
            "title": "小游仙（十首）",
            "content": "白云为被彩霞毡，高枕常凌倒景眠。\r\n却怪两灯常下照，不知日月丽中天。"
        },
        {
            "title": "小游仙（十首）",
            "content": "胸藏星宿是天文，暗坐光腾五岳云。\r\n侵晓清都挥彩笔，欲书制诰赐茅君。"
        },
        {
            "title": "感怀诗（四十首。有序）",
            "content": "游气日氤氲，人物生楚楚。\r\n阴阳易之马，天地道之府。\r\n吾身从何来，造化戏剧我。\r\n有我期自丧，欲与未生伍。\r\n天胡凿吾窍，能解乐与苦。\r\n苦乐两相纽，心绪遭织组。\r\n吾生亦错误，错误送千古。\r\n勤除将懒乘，智阙以愚补。\r\n天机自裁断，万象得安堵。\r\n日晴鸟乐奏，风动花姬舞。\r\n结交一欢伯，气味投肺腑。\r\n逍遥随化迁，建德非吾土。¤"
        },
        {
            "title": "感怀诗（四十首。有序）",
            "content": "仙都鼎湖峰，特立千万丈。\r\n平原远环侍，高岭争揖让。\r\n结庐临绝顶，四海一骋望。\r\n至人骑元气，游戏青冥上。¤"
        },
        {
            "title": "感怀诗（四十首。有序）",
            "content": "梧桐片月堕，袅袅凉风生。\r\n日中转炎燠，霜雪凝暗零。\r\n手抟初月光，遥寄千里情。\r\n天晴三五夜，是妾寸心明。¤"
        },
        {
            "title": "感怀诗（四十首。有序）",
            "content": "深山有巨樗，魄旄附生身。\r\n两气合长养，危柯切层云。\r\n王尔栋清庙，贞腐迷赝真。\r\n爪深未穷底，摧折俱为薪。\r\n荀卿依黄歇，宗元厚叔文。\r\n面风运长帚，身豫蒙尘氛。\r\n登天苟无阶，碧海垂丝纶。¤"
        },
        {
            "title": "和陶杂诗（六首）",
            "content": "朝居白屋内，暮上青云端。\r\n有如出谷鸟，日日望高迁。\r\n我独拙于用，神往箕山巅。\r\n晞发星杓下，沆瀣供三餐。\r\n谋身自有策，拯物怅无缘。\r\n谁知曹子建，老作《处女篇》。"
        },
        {
            "title": "送春",
            "content": "年换朱颜去，春抛绿酒归。\r\n孤身类蓬转，老眼看花飞。\r\n愁里成新咏，闲中简旧非。\r\n丁宁初夏雨，好长故山薇。"
        },
        {
            "title": "久雨春寒殊甚杜门不出触景兴怀和文公月夜述",
            "content": "阴雨压春意，坐怯衣裳单。\r\n骚经旧香草，想绿沅湘间。\r\n云深翠凤杳，天阔苍虬寒。\r\n轩軿几时驾，长往游君山。\r\n\r\n【注释】：【原题】：\r\n久雨春寒殊甚杜门不出触景兴怀和文公月夜述怀韵"
        },
        {
            "title": "感怀诗（四十首。有序）",
            "content": "汉武梦舟碣，溺志尤荒淫。\r\n幻术致妖魄，悲歌痛镌心。\r\n轮台转深悔，茂陵树成阴。\r\n圣君育万民，殁祭为明神。¤"
        },
        {
            "title": "书事",
            "content": "忽闻朝报下銮坡，对酒临风发浩歌。\r\n堪象神功为大武，敢将圣德比元和。\r\n江湖一夜涛声息，山岳千年喜气多。\r\n虮虱小臣心万里，痴将《周礼》暗编摩。"
        },
        {
            "title": "咏老人灯（二首）",
            "content": "假合分明两鬓秋，鲍郎衫袖带膏油。\r\n衰颜自分随灰灭，急景何妨秉烛游。\r\n得火常时能暖腹，避烟终夜只摇头。\r\n却疑南极星辰现，一点光芒落海陬。"
        },
        {
            "title": "游仙（二首）",
            "content": "月朔衣文绣，长夜游禁苑。\r\n列宿吐微铓，乘昏造虚馆。\r\n琼楼足清寒，欲进更蹇蹇。\r\n闻说九霄上，皓魄四时满。\r\n黄文邀我游，兰路肃吹管。\r\n何愁失照灼，弦望谅不远。\r\n时去莫我留，更尽更展转。¤"
        },
        {
            "title": "感怀诗（四十首。有序）",
            "content": "东风扇郊原，天和本无迹。\r\n真宰善调春，酝酿成五色。\r\n万物随质染，化工犹戏剧。\r\n云胡又薄相，间出蓝与碧。\r\n我思白黑帝，鄙吝似无匹。\r\n收藏宝府库，扫荡空山泽。\r\n青帝喜为主，外逞又丧质。\r\n稽首诉晴昊，反贲当用白。¤"
        },
        {
            "title": "小游仙（十首）",
            "content": "第一修文是子渊，五云阁吏敢争先。\r\n谁传玉诏宣长吉，天上才华黜鬼仙。"
        },
        {
            "title": "感怀诗（四十首。有序）",
            "content": "异域有海水，一饮人皆狂。\r\n举世何为者，役役日夜忙。\r\n何时骑元气，瑶池览秋光。\r\n饥餐白鹄血，渴饮蟠桃浆。¤"
        },
        {
            "title": "和陶杂诗（六首）",
            "content": "云布始成雨，事立在能豫。\r\n厚风催大翼，始可图南翥。\r\n半生经世念，暗逐水流去。\r\n与世既以疏，于身亦何虑。\r\n伊吕康四海，此身已难如。\r\n州县吏徒劳，庙堂人要住。\r\n大亏山林宽，而有容我处。\r\n逍遥随化迁，君子何忧惧。¤"
        },
        {
            "title": "会试感怀",
            "content": "骨肉乐完聚，贫贱生别离。\r\n连年远行役，心死精力疲。\r\n世途所履历，半篇《北征》诗。\r\n兹行怀倍恶，重与诸子辞。\r\n大女甚哽咽，欲语声不随。\r\n意云爷早返，免我日夜思。\r\n次子病初起，阿母亲扶持。\r\n母子相对泣，侍婢亦惨凄。\r\n幼女初发疹，生死未可知。\r\n眼瘇不见我，涕泪寻缝垂。\r\n侵晨当发脚，眷恋住移时。\r\n有爱不忍割，爱反割我肌。\r\n堂上白头父，相送立如痴。\r\n生我乏孝养，重累反相遗。\r\n天晚日色薄，庭叶响枯枝。\r\n萧萧北风急，瘦马那可骑。\r\n欲求斗升禄，活此老少饥。\r\n苦无辟谷术，可免尘网羁。\r\n栗里乞菊本，淮南分桂枝。\r\n三聘不肯顾，清风满茅茨。\r\n卧龙此时起，霖雨八极施。\r\n而我干明主，已枉人共知。\r\n操竽向齐门，定启后世疑。\r\n古来豪杰士，所困惟蒸炊。"
        },
        {
            "title": "感怀诗（四十首。有序）",
            "content": "东园有奇花，容姿鲜灼灼。\r\n虽是春风开，亦是春风落。\r\n甘霖被郊原，蔓草轻兰药。\r\n所以高冈松，无言树寥廓。¤"
        },
        {
            "title": "和陶杂诗（六首）",
            "content": "闻有治世音，心中便欢喜。\r\n既为世上人，岂不关世事。\r\n飓风动边徼，此外不留意。\r\n无衣御严冬，只望春阳驻。\r\n龙钟跛蹶徒，乘马诧行驶。\r\n安得双足下，常把四蹄置。¤"
        },
        {
            "title": "感怀诗（四十首。有序）",
            "content": "藤蔓附高树，宛转寻柯条。\r\n无心若有知，蔑目见自超。\r\n稚松植盆盎，自约几许高。\r\n久安色菁郁，何意干云霄。\r\n我生绝巧识，长大随所遭。\r\n鹏鷃各自足，小大随逍遥。¤"
        },
        {
            "title": "感怀诗（四十首。有序）",
            "content": "沧海无淫秋，县圃无阳春。\r\n闭关有余辉，素心怀美人。\r\n佩以干霄兰，太阶缀为绅。\r\n积孚动盈缶，下女不可亲。\r\n丹朱凭房后，夷羿妻洛神。\r\n一笑送今古，只用衔悲辛。¤"
        },
        {
            "title": "小游仙（十首）",
            "content": "仙班济济侍宸官，袖拂红云跨彩鸾。\r\n笑约玉皇香案吏，禹余宫里借花看。"
        },
        {
            "title": "予既调柳宪长林君待用以书来云柳州山林子厚",
            "content": "三载星沙作宦游，每逢山鸟话绸缪。\r\n鹧鸪知我行不得，杜宇劝人归去休。\r\n泛月诗成湘水夜，看云兴入大沩秋。\r\n安心此日无言语，肯与宗元竞柳州。\r\n\r\n【注释】：【原题】：\r\n予既调柳宪长林君待用以书来云柳州山林子厚为之出色今\r\n付公矣作诗答之"
        },
        {
            "title": "感怀诗（四十首。有序）",
            "content": "盎盎临春阁，盈盈珠翠妆。\r\n桃李满庭除，东风有余香。\r\n更衣间罗绮，抚瑟杂宫商。\r\n艳阳好天气，欢乐殊未央。\r\n一朝秋节换，凄雨生洞房。\r\n缅怀素心人，风波隔潇湘。\r\n磨砖作明镜，黯淡无晶光。\r\n照鬓向清水，玄云忽成霜。\r\n兰枯蕙亦槁，芳菲转萎黄。\r\n谁为御寒计，当春独悲伤。¤"
        },
        {
            "title": "游仙（二首）",
            "content": "少年负奇气，仗剑行九州。\r\n日月委菁鬓，风霜粘紫裘。\r\n湛湛清泠渊，日暮思回舟。\r\n几宿山水窟，梦寐钧天游。\r\n路逢庞眉翁，云是古许由。\r\n相携眺荒冢，迷骨高于丘。\r\n箕山乃蓬岛，颍水即弱流。\r\n凡胎杳难升，路绝三千秋。\r\n吾名在玉简，尘世那能留。\r\n寄语玄真子，迅速驰素虬。"
        },
        {
            "title": "感怀诗（四十首。有序）",
            "content": "昨日去何之，今日还复来。\r\n寒暑相首尾，年华挽难回。\r\n吾身与造化，拈弄两徘徊。\r\n安能婴世网，胸次生尘埃。¤"
        },
        {
            "title": "感怀诗（四十首。有序）",
            "content": "逝日不可追，谁能驻光景。\r\n春阳媚花草，荏苒岁华冷。\r\n玄凤德未成，飒下丹山顶。\r\n路逢清冷泉，徘徊照孤影。¤"
        },
        {
            "title": "感怀诗（四十首。有序）",
            "content": "仲堪昔行役，夜宿岐山岑。\r\n明月照梧桐，上有蟋蟀吟。\r\n何幸两尘耳，听此垂天音。\r\n凤凰噤不语，灭影扶桑阴。\r\n重华去已远，寂寞千仞心。¤"
        },
        {
            "title": "感怀诗（四十首。有序）",
            "content": "鹦鹉囚于舌，正平累于赋。\r\n琐笼知暗哂，能言君再误。\r\n不见孔颖达，善讲伏深祸。\r\n皇天祚圣明，儒绅纵高步。¤"
        },
        {
            "title": "宿山寺",
            "content": "夜宿山中寺，翛然物外情。\r\n倚松僧意静，浮竹佛香清。\r\n昏鼠窥灯出，饥乌近钵鸣。\r\n小池生泡沫，似劝学无生。"
        },
        {
            "title": "同丁秋官凤仪夜坐",
            "content": "哦诗北斗下，清夜殊未央。\r\n长天捩孤影，一雁东南翔。\r\n我心如风露，夏夜亦清凉。\r\n况对秋月坐，肌骨沁寒光。"
        },
        {
            "title": "感怀诗（四十首。有序）",
            "content": "岭峻波深深，世路多险巇。\r\n推山塞溟渤，大地无成亏。\r\n阔步任所适，万里皆平夷。\r\n古道本如此，夜梦随轩羲。¤"
        },
        {
            "title": "感怀诗（四十首。有序）",
            "content": "嶰谷有奇竹，能中虞廷管。\r\n九奏鬼神格，阳舒寒谷暖。\r\n新裁作长笛，杳眇传新声。\r\n曲终风不吹，秋色满空庭。¤"
        },
        {
            "title": "感怀诗（四十首。有序）",
            "content": "大家有广厦，巍巍切云霄。\r\n梁栋飞浮蚁，风雨时漂摇。\r\n平原土肉厚，甘露春如膏。\r\n松榆郁成林，中有百尺蕉。¤"
        },
        {
            "title": "和陶杂诗（六首）",
            "content": "梧桐一叶堕，落木期已迫。\r\n欲观四海秋，驱车临广陌。\r\n路逢无愁人，举觞浮以白。\r\n授衣节将届，少昊又为客。\r\n安得留太和，四季以为宅。¤"
        },
        {
            "title": "感怀诗（四十首。有序）",
            "content": "勾践轼怒蛙，鉏商脚祥麟。\r\n万物贡所遭，通遏非缘身。\r\n周礼尽地利，羲经发天真。\r\n拯物有余资，寸璞山嶙峋。\r\n君看乘舆者，进退皆由人。¤"
        },
        {
            "title": "小游仙（十首）",
            "content": "日轮赫赫起东溟，真火抽添养白庭。\r\n汤谷萧萧万竿竹，裁书少昊借秋声。"
        },
        {
            "title": "小游仙（十首）",
            "content": "仙童惊报笔生花，万丈长虹缬彩霞。\r\n独进词头三百卷，承恩常醉玉皇家。"
        },
        {
            "title": "小游仙（十首）",
            "content": "浮鹄山深尽水仙，席红似向火中眠。\r\n春闲置酒邀龙女，新截珊瑚造海船。"
        },
        {
            "title": "小游仙（十首）",
            "content": "钧天寂寞帝悲伤，下界文章日月光。\r\n欲召昌黎归侍从，特宣玉诏遣巫阳。"
        },
        {
            "title": "感怀诗（四十首。有序）",
            "content": "我性亦爱水，滔滔流古今。\r\n生物禀津液，润地功泽深。\r\n潴之深潭中，养龙解成霖。\r\n静定谢流动，终具朝宗心。¤"
        },
        {
            "title": "感怀诗（四十首。有序）",
            "content": "牢落三家村，薜荔垂疏阴。\r\n墙草藉卧犬，庭树楼鸣禽。\r\n深山鹿怀玉，异域鸟吐金。\r\n局促一隅士，可与论高深。¤"
        },
        {
            "title": "感怀诗（四十首。有序）",
            "content": "侯巴爱鼓瑟，伯牙解鸣琴。\r\n师旷聪可塞，史妠声宜瘖。\r\n齐人适寰宇，耳惬临淄音。\r\n休哉大方士，宅心冥古今。¤\r\n\r\n【注释】：【注释】：\r\n（予自薄宦以至归山，其间几三十年，凡有所见及有感触\r\n皆形于言，共成古诗若干篇，立意颇深，寄兴颇远。苟经\r\n平子，复遇子云，不求牝牡之间，索之酸咸之外，则有得\r\n矣。）"
        },
        {
            "title": "小游仙（十首）",
            "content": "彩霞公署玉楼前，上界尊严紫府仙。\r\n偏记诗仙闲过失，长庚谪后又庭坚。"
        },
        {
            "title": "同王如斋挥使金宗秩上舍暮春郊行",
            "content": "单衣初试觉身轻，云淡风和雨乍晴。\r\n墨泼小池科斗乱，簧调深院栗留鸣。\r\n飞花逐马疑招饮，落絮依人似送行。\r\n余景老来偏爱惜，可堪白日去无情。"
        },
        {
            "title": "感怀诗（四十首。有序）",
            "content": "浮云飞不尽，江水流不止。\r\n万物暗禅续，千古尽如此。\r\n孰能初造物，我欲观太始。\r\n天地犹一丸，请问无名子。¤"
        },
        {
            "title": "秋雨初过即景写兴",
            "content": "凉雨初过白苎轻，夕阳疏影漏中庭。\r\n《四愁》自比张平子，《六笑》堪怜范茂明。\r\n丛竹喧嚣风未定，乱蝉喑哑月初生。\r\n挑灯谩把《离骚》读，一念灵修万古情。"
        }
    ]
}