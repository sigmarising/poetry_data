{
    "dynasty": "明",
    "author": "吴梦旸",
    "intro": "",
    "items": [
        {
            "title": "送钱元英请告还乡",
            "content": "托病还山意有余，今人惟读古人书。\r\n若然门外无邻近，愿借溪滩学打鱼。"
        },
        {
            "title": "为钟清叔题薛五兰卷",
            "content": "薛五嫁人苦不早，皆知倡家擅技巧。\r\n写生乃是第一技，所见无如此卷好。\r\n蕙质兰心有深寄，叶叶茎茎吐幽思。\r\n其余点缀亦复佳，剡藤数丈披清气。\r\n画兼题咏频致余，余亦每呼薛较书。\r\n居然独立脂粉外，芗泽全抛弦索疏。\r\n通国名娃出其下，仍嗟举世无知者。\r\n眼中钟叔比钟期，此卷只应遗叔也。\r\n叔也有情情复起，我题情语情如水。\r\n枉教梦到湘江头，湘江水绝兰枯死。"
        },
        {
            "title": "得曹能始白门书却寄",
            "content": "务求千古合，宁与一时乖。\r\n此语无人道，安能不尔怀。\r\n闲情陶顾渚，旧梦怯秦淮。\r\n所可遥相慰，春来风日佳。"
        },
        {
            "title": "钱简栖驾月园",
            "content": "所欣连夕燕，世事不曾论。\r\n得与时人远，常如往者存。\r\n异书抽秘府，嘉树看邻园。\r\n忘却春将半，飞花吹入门。"
        },
        {
            "title": "己酉新春二首",
            "content": "自拟今春怀抱开，林扉时复扫荒苔。\r\n沙头鸥鸟休飞去，野外梅花许折来。\r\n多少误人空识字，从容留客不衔杯。\r\n题书遍问诸名胜，肯入庐山般若台。¤"
        },
        {
            "title": "送张去华走哭汝阳王胤昌宫庶",
            "content": "君不见南州孺子辟不起，一朝徒步走千里。\r\n英雄但可轻浮名，那可无心报知己。\r\n张郎心事亦复然，絮酒持将哭泉里。\r\n自言不受他人知，惟有汝阳王庶子。\r\n出门满路吹蒺藜，眼底谁为此人死。\r\n更将肝胆何处明，一片悲风咽汝水。"
        },
        {
            "title": "古道庵望华享",
            "content": "沿江指遥白云隈，树底空床遍绿苔。\r\n今夜道人来借宿，前峰先有鹤飞回。"
        },
        {
            "title": "送黄贞父北上",
            "content": "期君向所负，今出果何如。\r\n明主争为用，高名善自居。\r\n有身须事业，无意即樵渔。\r\n朋旧同闻此，长安不寄书。"
        },
        {
            "title": "送汪明府擢水部北上",
            "content": "长安谁与说江湖，市上今无旧酒徒。\r\n祇是同曹茅水部，问侬曾见令君无？"
        },
        {
            "title": "陆纂甫至",
            "content": "北归重得见，未暇道相思。\r\n国计今如此，吾徒何可为。\r\n暑禁寒雨积，老任落花吹。\r\n剩有衔杯兴，君还进茗糜。"
        },
        {
            "title": "拨闷对翁晋简义公",
            "content": "莫遣秋来兴，阴晴坐郁蒸。\r\n茶铛虞水竭，书帙尽尘凝。\r\n老眼何由放，诸山久不登。\r\n因之怀旧好，几个白头僧。"
        },
        {
            "title": "送茅荐卿之官白下",
            "content": "筹国常存感慨余，一身牢落鬓萧疏。\r\n官闲勿谓全无事，前岁闻君有谏书。"
        },
        {
            "title": "和陶饮酒二首",
            "content": "何悔不学剑，岂云不上书。\r\n归来坐凉月，绿水周吾庐。\r\n庭草一以新，知是春风初。\r\n故人惟故心，独不谓吾疏。\r\n相向宛夙昔，岂不怀旧都。\r\n举目盛云物，安能无欢娱。¤"
        },
        {
            "title": "送汪念潭",
            "content": "秋山万叠赴新安，清浅溪流五百滩。\r\n谁向此中深领略，问君何不早辞官？"
        },
        {
            "title": "散社后示诸子兼辞酒会",
            "content": "苏晋长斋列饮中，留连聊与故人同。\r\n生憎情剧三眠柳，徒自身轻半死桐。\r\n细草忽随春浪碧，远山浑入夕阳空。\r\n无端觅得桃花枕，一觉悠悠答昼公。"
        },
        {
            "title": "晚泊",
            "content": "老屋如巢居，亦复御风雨。\r\n中有独坐人，焉知不可语。"
        },
        {
            "title": "甲寅新春对客作",
            "content": "泻尽流澌春气温，一溪新涨旧柴门。\r\n野僧同住权为寺，水鸟孤飞不出村。\r\n瓦鼎只应烹腊雪，藜床最好傍朝暾。\r\n过从总在沧江上，安有平生未吐言。"
        },
        {
            "title": "罢读",
            "content": "残书且罢读，兀坐夕阳轩。\r\n睡去入松影，醒来通鸟言。\r\n身闲衰老骨，事少暮冬村。\r\n忽作窗前雨，苍苍云气屯。"
        },
        {
            "title": "送翁晋东游",
            "content": "春风常在故人前，为折新花媚别筵。\r\n恼杀当筵飞片片，可能吹到渡江船。"
        },
        {
            "title": "过严寅所村居",
            "content": "相期殊有谓，相见且无言。\r\n不使钱刀尽，安知意气存。\r\n菰芦聊四户，灯火自孤村。\r\n最好交游绝，诸山在荜门。"
        },
        {
            "title": "饮翁升小楼同翁晋作",
            "content": "开尊谁是主，但饮不须疑。\r\n密坐皆无次，同来似有期。\r\n谿山留客易，风雨下楼迟。\r\n别后还相忆，梅花怅满枝。"
        },
        {
            "title": "送胡孟弢邑博之沅江",
            "content": "携手情无极，茫茫此别何。\r\n一官犹俎豆，满地已干戈。\r\n畏路身难定，骚人怨自多。\r\n可堪寥落思，木叶洞庭波。"
        },
        {
            "title": "送孙子长",
            "content": "国子先生较广文，高名无地不归君。\r\n长安难得官如水，只合题书寄白云。"
        },
        {
            "title": "重过友人花下歌",
            "content": "忆昔曾醉故人家，满檐春雪吹梨花。\r\n花开花落今几度，为问客颜得如故。\r\n故人老去犹故心，折花忆我相思深。\r\n重来看花花益好，可惜看花人尽老。\r\n此时花里春风颠，此时沽酒莫论钱。\r\n当杯但畏花欲落，且向花前同醉眠。\r\n若过君家能醉杀，便须埋我在花前。"
        },
        {
            "title": "同潘景升顾嘿孙集湖上代妓作",
            "content": "妾家白门杨柳下，杨柳当年系郎马。\r\n又住钱塘杨柳边，杨柳仍藏乌哑哑。\r\n生憎哑哑乌，逐郎郎在湖，聊复为郎提玉壶。\r\n泛月月未起，萧萧一湖水。\r\n向月人人道有情，未见情人为情死。\r\n君不见白使君苏使君，一呼小蛮一朝云。\r\n今日妾歌《懊恼》词，借问使君闻不闻？无端再唱《金陵\r\n》乐，若个天涯不流落。\r\n好认西湖是妾家，南屏山前多藕花。\r\n藕花折郎手，花飘不得藕。\r\n心知郎有他，为郎来劝酒。\r\n一诉姊妹知，不如诉郎友。\r\n将寻小小过西陵，月落天低江渡口。"
        },
        {
            "title": "都下寄龙君御",
            "content": "及此赐环日，敢遗招隐诗。\r\n贾生流涕易，嵇叔入官迟。\r\n治粟缘时急，藏书许客知。\r\n武陵花不落，恐误出山期。"
        },
        {
            "title": "捕鱼词",
            "content": "钱唐萧萧暮潮响，雪片打船天苍莽。\r\n此时江心鱼不上，渔郎视鱼如在掌。\r\n身跃水底胜落网，手擎一尾一尺广。\r\n回身落水水几丈，俄顷出没鱼穰穰。\r\n起立船头发蔽颡，不着衣裳还打桨。"
        },
        {
            "title": "东生湛园",
            "content": "道路谈丘壑，惟于此地亲。\r\n了无尘事到，各有土风陈。\r\n池集常来鸟，花窥将去人。\r\n烛销仍缱绻，半为惜残春。"
        },
        {
            "title": "中秋日赵文度过小饮",
            "content": "相逢说牢落，况乃值清秋。\r\n满地已黄叶，他乡应白头。\r\n酒边愁较缓，身外老堪休。\r\n为赠青天月，须君尽日留。"
        },
        {
            "title": "留赠老僧",
            "content": "闻师日静坐，烦恼静中除。\r\n燕子邻家去，僧雏别院居。\r\n岭云归复尽，山果落将疏。\r\n犹有相关事，溪头值老渔。"
        },
        {
            "title": "相逢行别朱大复比部",
            "content": "请君为我止，听我《相逢行》。\r\n相逢恍若昧平生，颜色可疑心事明。\r\n但云两人天所成，安能百岁无合并。\r\n眼中不觉乡国远，一日携手长安城。\r\n因之齿牙及余子，臧三无聊董大死。\r\n饶他独好蓬蒿人，复使区区入君耳。\r\n与君各抱龙门桐，朱弦九绝非不工。\r\n今君将使《大雅》作，吾亦为君扬《国风》。\r\n洋洋入人无上下，君方在朝吾在野。\r\n纵君寡合我更穷，忍向悠悠希作者。\r\n作者有如君，吾何怨幽独。\r\n即来遗我珠十斛，用之字字荒年谷。\r\n无端别掷书一行，我正悲酸不能读。\r\n直从野夫论时事，其间奚止三痛哭。\r\n野夫痛哭思上书，忧愤不知臣分疏。\r\n君谓斯言胡草草，在君言之犹患早。\r\n况乃祢生衣褐衣，眇小谁容言是非。\r\n所惜为郎不赐见，岂其遂忘巨鹿战。\r\n一论往事心胆寒，更无长策求治安。\r\n皇华漫咏日出处，鲸鲵昼夜兴狂澜。\r\n相沿犹号女主国，叛逆底须勤县官。\r\n及今所恃在天险，慎勿苟且遗三韩。\r\n斯言特地向君吐，知君矫矫存忠肝。\r\n嗟嗟壮士无由得，濒海经营汤信国。\r\n其时训诰绝岛夷，卓矣高皇先远识。\r\n乾坤全仗开辟功，亿载绵绵由帝力。\r\n近日曾颁罪己诏，俄顷河山尽增色。\r\n明朝送子去朝天，自今更始理必然。\r\n人人建白惟恐后，中有几人如子贤。\r\n世上无非子能事，不忍使子名空传。\r\n野夫高枕娱白日，何妨音响相周旋。\r\n所思在此劳梦寤，合眼已睹中兴年。\r\n梦来原识到家路，参差芳草衡门前。"
        },
        {
            "title": "陈山甫遨集杨姬华林馆同赋四首",
            "content": "四月探春春已过，他乡行乐莫蹉跎。\r\n诗家文酒娼家会，弦索全抛翰墨多。"
        },
        {
            "title": "过张孟育话旧",
            "content": "读书无遇不能休，一话穷途客自留。\r\n飒飒枯枝霜满树，微微残腊夜登楼。\r\n二三知己皆黄土，几个生徒又白头。\r\n如许老怀那遣得，到门湖水日悠悠。"
        },
        {
            "title": "同周叔隐夜坐",
            "content": "罢酒尚寒色，颓然拥衲衣。\r\n洞萧吹雨歇，残烛映江微。\r\n道路人将老，乡园梦不违。\r\n连朝常少睡，支枕问清晖。"
        },
        {
            "title": "同翁晋还自吴门志别",
            "content": "明朝子解去，昨日送茅维。\r\n芳草犹在望，素心还自持。\r\n旅魂花片片，人影髻丝丝。\r\n近日情如许，那为万里悲。"
        },
        {
            "title": "杨仲明见访有赠",
            "content": "材僻相将学课农，犹烦朋旧远过从。\r\n出门觅取谁家酒，隔水闻来何寺钟。\r\n往日姓名疑剑侠，近来乡曲号书佣。\r\n自夸兴到还多事，手植荒庭一老松。"
        },
        {
            "title": "再遇汪景纯",
            "content": "金陵乐府杜秋娘，宛转新声隐洞房。\r\n林木尽飞江水咽，那教人听不回肠。"
        },
        {
            "title": "过愚公虎丘寺",
            "content": "烹葵剥枣尽相关，坐到昏钟始下山。\r\n弟子可知皆白足，老夫焉得不苍颜。\r\n花飞日日何曾扫，柳长村村只未攀。\r\n路黑出门灯肯借，画船箫鼓几家还。"
        },
        {
            "title": "送吴翁晋之官白下",
            "content": "尔从舍我客东阿，京邑论交长者多。\r\n今日草深丞相宅，莫因肠断不重过。"
        },
        {
            "title": "陈山甫遨集杨姬华林馆同赋四首",
            "content": "烟花四部旧曾题，迭变新声拍按齐。\r\n听到关情情忽忽，绛纱休妒翠眉低。"
        },
        {
            "title": "辛丑冬曹能始过客孝若斋中因遍游吴兴诸山歌",
            "content": "君胡为兮乐吾土，临水登山吊今古。\r\n故鄣城外君回船，诗中不吊陈霸先。\r\n关中布衣呼不起，挂瓢堂中君独倚。\r\n悄然忧来不可辍，长谣短咏皆奇绝。\r\n冻云不收天雨雪，雪皎天青照颜色。\r\n其时值我不出关，今年相趁控鹤还。\r\n劝君入官官复闲，萧萧肃肃山水间。\r\n嗟嗟！古人骨已折，今人谁与友？心忆臧三梦吴九，不别\r\n茅维重携手。\r\n山水风流或在兹，一日遂为君所有。\r\n\r\n【注释】：【原题】：\r\n辛丑冬曹能始过客孝若斋中因遍游吴兴诸山歌以美之"
        },
        {
            "title": "别黄伯传",
            "content": "但作寻常别，不作寻常语。\r\n夜深江月来，还疑未别汝。"
        },
        {
            "title": "秋草",
            "content": "八月幽并百草黄，还闻一曲奏清商。\r\n关河今夜皆寒色，陵寝前朝但夕阳。\r\n久客自然迷道路，后时能不畏风霜。\r\n吴儿莫说漂零易，未到边头古战场。"
        },
        {
            "title": "和孝若湖上作",
            "content": "浩眇湖之阳，信为子所止。\r\n氛浊一以屏，冲襟净于水。\r\n凉风四面来，暝色从中起。\r\n茫茫触无情，情来莫为理。\r\n宁以终古怀，委之波靡靡。"
        },
        {
            "title": "送戚不磷之内黄访邓远游",
            "content": "野夫元是客中身，复向离堂易损神。\r\n鸟哢一声林已夕，花吹三月路无春。\r\n黄河不接黎阳树，青草偏生杨子津。\r\n非尔中年急知己，那能轻作渡江人。"
        },
        {
            "title": "对客",
            "content": "举世悠悠者，都非君所从。\r\n有人相许可，垂老一从容。\r\n小雨披群竹，清霜劲老松。\r\n别无相对语，墙角远闻蛩。"
        },
        {
            "title": "孝若将入山送之",
            "content": "山中多有好生涯，涧户云关不苦赊。\r\n试觅前朝避兵处，至今犹住几人家。"
        },
        {
            "title": "邀诸友集顾所建湖上水阁",
            "content": "相趁探春去，琴尊一为携。\r\n花繁那辨树，湖荡不分堤。\r\n老益希新好，闲能补旧题。\r\n酒家知在否，烟雨段桥迷。"
        },
        {
            "title": "陈山甫遨集杨姬华林馆同赋四首",
            "content": "一片清江写远忧，新花还觅旧青楼。\r\n黄衫谢去诸年少，领略风光几白头。"
        },
        {
            "title": "湖上同晋叔默孙作",
            "content": "心赏无过杯酒间，良朋难合复追攀。\r\n重寻往事浑如梦，好藉清谈一解颜。\r\n秋杪细听将坠叶，月斜犹傍未沉山。\r\n请看临别萧萧影，几度残钟拂署还。"
        },
        {
            "title": "偶成",
            "content": "江上元无暑，凉风暑尽收。\r\n鬓毛吹已短，还度几回秋。"
        },
        {
            "title": "孝若留饮短歌",
            "content": "絺洲之上何所为，向君索酒酒勿迟。\r\n今夜不醉今何时，虚檐烛短风雨苦。\r\n君属我歌君可舞，座中无言心各许。\r\n主人胡不进乐方，语及丧乱哀国殇，使我罢酒色不扬，更\r\n欲片言追大雅，数十年来谁作者，朱丝无声双泪下。\r\n君不见吴生轻作万里人，五年三踏长安尘，明朝告别无可\r\n陈。\r\n我道今人贤，将恐君掩耳。\r\n我道古人贤，不知古人死。\r\n但愿君家有酒吾且止，眼中依依二三子。"
        },
        {
            "title": "夏玄成邀集中园歌",
            "content": "君胡为乎衡门下，偃卧中园号桑者。\r\n满床图史安得贫，鸭阑鹤栅供萧洒。\r\n比邻大贾谁过从，柴桑篮舆多从容。\r\n生徒散去亦不索，退院老僧方打钟。\r\n我独来寻一二友，如君悠悠吾且朽。\r\n烹葵剥枣饶盘餐，不妨案头权设酒。\r\n有酒便堪酬酒徒，白头能傍酒家胡。\r\n人间何许快意事，大叫一掷成枭卢。\r\n清商旧谱新声续，还唱江南《采菱曲》。\r\n曲声半落风雨边，人影蹒跚灭华烛。\r\n今人之乐乐未央，古人一往谁能将。\r\n我怀古人色凋丧，出门空觅江都相。\r\n荒丘野蔓谁家宫，玉钩斜上吹凄风。\r\n欲将衰白变美好，八公山上皆青草。\r\n何如诸公达者为，使我一饮成淋漓。\r\n客散吾留雨如注，好君正在萧飒处。\r\n还将旧事仔细论，惟有邗江之上潮来去。"
        },
        {
            "title": "陈山甫遨集杨姬华林馆同赋四首",
            "content": "诸郎焉肯负尊罍，临别连呼大白来。\r\n问我何曾高兴索，满街明月踏歌回。"
        },
        {
            "title": "暑夜孝若携伎饮长桥上同诸从踏月歌",
            "content": "明月满地寒如霜，踏歌出门气扬扬。\r\n登桥仰面天苍茫，千峰万峰挂女墙。\r\n酒星客星为低昂，老夫兴好君相当。\r\n阿浑阿咸底复狂，袒跣大叫呼索郎。\r\n长须仡仡催行觞，甘瓜碧藕压酒浆。\r\n其时妖冶谁为将，黄衫宕子青楼倡。\r\n绛纱引出差饬妆，氍毹狼籍脂泽芗。\r\n娇歌忽转《妩媚娘》，《前溪》、《采菱》音旋亡。\r\n入宫变徵吾未遑，坐来白露涂衣裳。\r\n鬓毛刁骚肌骨凉，乌栖月黑还洞房。\r\n博山烟灭灯无光，蟋蟀当户逼人床。\r\n欢乐继之慨以慷，悄然无寝夜未央，徘徊中庭何所望。"
        },
        {
            "title": "和陶饮酒二首",
            "content": "徇名视逐末，锱铢为重轻。\r\n置身等草木，安得无衰荣。\r\n华屋歌未阕，白杨闻哭声。\r\n向平果何意，问死仙如生。"
        },
        {
            "title": "己酉新春二首",
            "content": "百年何负草堂灵，讵使寻常问客星。\r\n不种公田仍减产，尚无饥色喜添丁。\r\n人间安用屠龙技，方外曾携相鹤经。\r\n空手出门风雨至，也须蓑笠问樵青。"
        },
        {
            "title": "礼爱师",
            "content": "几度寻师到，茫然空自回。\r\n所闻无一了，安用此重来。\r\n江月为心印，庭花俨手栽。\r\n尚勤诸弟子，香火影堂开。"
        },
        {
            "title": "姚百雉见访",
            "content": "一杯缘尔设，心曲直须陈。\r\n花下何由老，吟边那得贫。\r\n史无磨镜事，客有卖浆人。\r\n似此谁闻得，惟应向我频。"
        }
    ]
}