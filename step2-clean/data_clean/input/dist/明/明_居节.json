{
    "dynasty": "明",
    "author": "居节",
    "intro": "",
    "items": [
        {
            "title": "过陆华甫西溪草堂",
            "content": "乌目山头客，铜官住十年。\r\n艺兰春满畹，种秫雨连田。\r\n鸭斗溪西草，茶飘竹外烟。\r\n阴阴门柳色，不隔渡头船。"
        },
        {
            "title": "洵美濒行携歌姬过山中言别阻雨不赴因简以诗",
            "content": "公子临行出翠鬟，新歌能解唱阳关。\r\n不嫌杜牧三觥后，生怕周郎一顾间。\r\n纨扇芙蓉隔秋水，枕屏云雨自青山。\r\n烛花影里银筝畔，谁见惊鸿向月还。"
        },
        {
            "title": "无题四首戏呈孝甫子建",
            "content": "玉椷消息滞天涯，零落银筝雁柱斜。\r\n罗衤几无尘生雒水，春云有梦到章华。\r\n晓星明处疑为月，霜叶红时认作花。\r\n人说莫愁吾不信，石城何路问伊家。¤"
        },
        {
            "title": "秋来未登寺阁病中想见其景物幽胜诗简一开士",
            "content": "阁锁空寥秋未攀，风烟宛在画图间。\r\n澹霞斜日半江色，湿翠空云初齐山。\r\n落雁沙头孤笛起，采菱渡口一舟还。\r\n欲扶残病来看月，莫遣知寮早上关。"
        },
        {
            "title": "新秋雨后夜坐",
            "content": "山萤一点拂衣流，茉莉花开香暗浮。\r\n河汉影斜初过雨，井桐凉堕已迎秋。\r\n玉笙小院当年月，纨扇长门昨夜愁。\r\n惆怅瑶芳易凋谢，美人何处独登楼。"
        },
        {
            "title": "春寒",
            "content": "春欲分时寒更深，阑风伏雨昼阴阴。\r\n不通燕子重帘闭，憔悴花枝病酒心。"
        },
        {
            "title": "半塘寺一上人小楼",
            "content": "何处闻清磬，春云度半塘。\r\n茶香连小院，楼影带修廊。\r\n不染莲花净，闲贪佛日长。\r\n晚山如有意，飞翠满绳床。"
        },
        {
            "title": "吴门春游曲四首",
            "content": "禁烟将近暖风微，桃李阴阴燕子飞。\r\n好向西虹游墅去，薄罗小扇夹纱衣。"
        },
        {
            "title": "梦游仙四首（戊寅二月廿二夜）",
            "content": "一缄云札早相邀，去听嬴家弄玉箫。\r\n台倚凤皇花不谢，车将翡翠路非遥。\r\n夜珠似水鲛人泪，春服如冰织女绡。\r\n薤酒千杯未成醉，赤阑桥外上秋潮。¤"
        },
        {
            "title": "雨中",
            "content": "习性未能忘，摊书日满床。\r\n四邻分树色，一径借溪光。\r\n听雨支高枕，下帘留晚香。\r\n萧闲生意在，庭草过人长。"
        },
        {
            "title": "姚山人携酒同过陆园看梅花",
            "content": "十畮芳园傍水涯，药阑莎径抱山斜。\r\n绿瓷小瓮携春酒，乌角高巾对玉花。\r\n漠漠暗香留月色，萧萧白发醉年华。\r\n如何甫里天随宅，却是西湖处士家。"
        },
        {
            "title": "有怀湖上张文学",
            "content": "冷落湖头白鸟期，青莲艇子去迟迟。\r\n柳应拂水今几尺，杏已开花可满枝。\r\n病起故人谁载酒，春来何处最宜诗。\r\n欲知雨后千山色，总似张郎新画眉。"
        },
        {
            "title": "子建自楚归过访",
            "content": "湘君庙下鹧鸪啼，芳草王孙去路迷。\r\n春水看消巴蜀雪，桃花游遍武陵溪。\r\n朝云梦里江南路，风雨灯前夜半鸡。\r\n归到故园秋未老，一尊还唱白铜鞮。"
        },
        {
            "title": "谷日感怀",
            "content": "谷日条风喜及晴，东皋南陇已春生。\r\n少从剑客游三辅，老傍田家卜五行。\r\n衣食有端终岁计，江山信美故园情。\r\n蹉跎十亩桑阴地，惭愧花林鸟劝耕。"
        },
        {
            "title": "秋日早起",
            "content": "虫声半掩荜门空，短发朝来不受风。\r\n日出山光落衣桁，雨余秋色在梧桐。\r\n蹉跎海岳孤筇外，荏苒年华一镜中。\r\n万事浮云多变灭，莫将衰泪泣途穷。"
        },
        {
            "title": "中甫过斋中烹茗清谈试笔写图因题其上三首",
            "content": "莲社疏钟报晓晴，青山落日映江明。\r\n一番红紫春归后，新绿如云绕径生。"
        },
        {
            "title": "梦游仙四首（戊寅二月廿二夜）",
            "content": "朱楼翠阁碧桃花，花底春云拥路斜。\r\n蓝水有田皆种玉，赤城无树不飞霞。\r\n佩环犹自怜交甫，条脱何缘赠绿华。\r\n惆怅刘郎易归去，重来何处觅胡麻。"
        },
        {
            "title": "舟行书事",
            "content": "沧江无数白鸥群，欹枕渔歌杳杳闻。\r\n断港浅浮消雪水，薄阴微敛护霜云。\r\n鸡鸣渐觉人家近，木落遥看浦溆分。\r\n茶灶笔床舟一叶，布帆影里见斜曛。"
        },
        {
            "title": "仲夏闲居",
            "content": "树底柴门不浪开，松钗竹粉半青苔。\r\n绿分田水新栽稻，黄入园林已熟梅。\r\n小艇送僧笼鹤去，片云载雨过湖来。\r\n夕阳山好诗难就，夜合花前费讨裁。"
        },
        {
            "title": "无题四首戏呈孝甫子建",
            "content": "高楼月色白于霜，画枕屏寒夜未央。\r\n织女机丝隔河汉，娥皇竹泪满潇湘。\r\n双飞自托云中鹄，一曲空弹《陌上桑》。\r\n妒女津头潮不到，江流却似九回肠。¤"
        },
        {
            "title": "无题四首戏呈孝甫子建",
            "content": "兰灯光里织流黄，断续柔丝断续肠。\r\n不恨紫槽常抱月，最怜绿绮解求凰。\r\n屏风自隔春云热，海水新添夜漏长。\r\n宋玉多才能作赋，至今人说梦高唐。"
        },
        {
            "title": "对雪",
            "content": "老树荒村鸟雀稀，隔溪茅屋午烟微。\r\n黄云压地门深闭，积雪满山樵未归。\r\n一树梅花闲觅句，十年湖海叹无衣。\r\n钓鱼却忆披蓑客，小艇寒江兴不违。"
        },
        {
            "title": "春晴书见",
            "content": "金羁芳草去翩翩，王谢儿郎美少年。\r\n雨水已过正月后，莺花不隔短筇前。\r\n春云拟黛山千叠，画阁笼烟柳半天。\r\n燕子未来寒食远，谁家庭院试秋千。"
        },
        {
            "title": "晚晴简姚伯容",
            "content": "曲薄斜扉带远林，鹁鸩啼彻昼阴阴。\r\n雨催春色二分过，水长桃花十尺深。\r\n江上片帆斜日影，天涯芳草踏青心。\r\n料君闭户焚香处，道性知来为听琴。"
        },
        {
            "title": "宿道院",
            "content": "解橐神仙宅，青萝小洞房。\r\n何人识紫气，无梦熟黄粱。\r\n床拂如云石，帘飞似水霜。\r\n不知寒漏永，消尽读经香。"
        },
        {
            "title": "中甫过斋中烹茗清谈试笔写图因题其上三首",
            "content": "满城车马看春忙，君独携琴顾草堂。\r\n我亦兴来扶病坐，鼠须闲吮墨花香。"
        },
        {
            "title": "酒次与吴文学",
            "content": "对酒无言兴尽还，豆花棚下有青山。\r\n明朝欲钓鲈鱼去，君若来时恐未闲。"
        },
        {
            "title": "送汪公珣重游塞上",
            "content": "才子亦弓裘，重为万里游。\r\n颇谙区脱语，未饮月支头。\r\n雪上黄云色，沙中暮角愁。\r\n功名少年事，塞草易为秋。"
        },
        {
            "title": "无题二首",
            "content": "坐倚熏笼火尚温，钟鸣高阁又黄昏。\r\n梅花雪后门半掩，豆蔻枝头月一痕。\r\n漫说倾城岂颜色，曾闻化石是精魂。\r\n寄君茶碾湘江竹，犹有娥皇泪点存。¤"
        },
        {
            "title": "雨夜闻雁",
            "content": "缸斜寒照竹，山静雨围床。\r\n雁到秋如许，人愁夜未央。\r\n江天将只影，霜信过重阳。\r\n小梦知何处，三湘烟水长。"
        },
        {
            "title": "雨中简王德操",
            "content": "有美乌衣秀，神情朗复疏。\r\n能为《鲁灵赋》，善拓会稽书。\r\n江雨钩帘暮，梨花对酒初。\r\n诗成犹未写，待子问何如。"
        },
        {
            "title": "病中口占",
            "content": "年年抱病足中秋，明月无缘酒有仇。\r\n几两阮宣新蜡屐，一篷鲁望旧操舟。\r\n飞鸿阁外山如画，斫鲙亭前水自流。\r\n料得此时相忆者，冷猿独鹤与驯鸥。"
        },
        {
            "title": "春寒",
            "content": "重楼燕子隔天涯，五柳阴疏未聚鸦。\r\n十日春寒淹雨雪，几番风信到梨花。\r\n横塘水长听莺处，小巷泥深卖酒家。\r\n多少朱门咽弦管，沉香火底按琵琶。"
        },
        {
            "title": "岁暮山村二首",
            "content": "清霜红日满高林，烟火萧疏灌莽深。\r\n欲和楚吟无《白雪》，能生壮色少黄金。\r\n尝饥俊鹘呼风过，不雨寒云起夕阴。\r\n何事悲欢却成疾，如灰已冷少年心。¤"
        },
        {
            "title": "王雅适久居金陵过访山中因赠",
            "content": "春遍天涯芳草多，王孙裘马意如何。\r\n髻鬟山好初收雨，罗绮江平暮不波。\r\n韦曲花前千日醉，杜鹃声里片帆过。\r\n秋清拟泛秦淮月，与尔同听《玉树》歌。"
        },
        {
            "title": "秋日书怀寄吴惟范",
            "content": "十年握手愧君知，澒洞风尘鬓已丝。\r\n元叔倚门终肮脏，长卿慢世自栖迟。\r\n过河独抱枯鱼泣，斫地空歌老骥诗。\r\n陇首云飞秋色起，江湖又是雁来时。"
        },
        {
            "title": "岁暮山村二首",
            "content": "落木寒云知几重，枇杷花下鹿麋踪。\r\n家贫伏腊犹无计，山静朝昏惟有钟。\r\n雨雪短衣凋薜荔，风尘长剑暗芙蓉。\r\n悠然抱膝歌《梁甫》，伊吕之间是卧龙。"
        },
        {
            "title": "无题二首",
            "content": "力薄慵梳十八鬟，梦回谁与说双鸾。\r\n鹅儿酒嫩堪成醉，云母屏凉不障寒。\r\n芳草都从行处长，春山岂是画时残。\r\n金鱼笺纸回文句，昨夜灯前仔细看。"
        },
        {
            "title": "春暮睡起",
            "content": "避俗年来聊避喧，移家犹未问桃源。\r\n雨晴门巷皆山色，花落春衣半酒痕。\r\n身在江湖谁是客，心空梦幻已忘言。\r\n游丝柳絮偏无赖，遍逐东风去绕村。"
        },
        {
            "title": "无题简洵美",
            "content": "绿鬟欹堕翠蛾愁，蜡烛高烧花满楼。\r\n箫起玉台双引凤，星回银汉一牵牛。\r\n茱萸匣里常藏月，豆蔻枝头不作秋。\r\n昨日江枫吹叶紫，横塘无复采莲舟。"
        },
        {
            "title": "无题四首戏呈孝甫子建",
            "content": "塞鸿声断草虫啼，银烛熏笼坐不辞。\r\n蛱蝶画罗捐扇日，鸳鸯裁绮授衣时。\r\n秦家树上乌栖早，韩椽墙边月到迟。\r\n黛绿暗销人去远，章台无柳斗双眉。¤"
        },
        {
            "title": "春昼",
            "content": "泥香江暖燕来时，红白花深桃李枝。\r\n草色一帘门半掩，卧看双蝶趁游丝。"
        },
        {
            "title": "中甫过斋中烹茗清谈试笔写图因题其上三首",
            "content": "落尽花藤涧水香，松风如水昼初长。\r\n幽人自是山中相，鹤氅黄冠坐夕阳。"
        },
        {
            "title": "秋日",
            "content": "槿花委露渚莲愁，无复红妆荡小舟。\r\n浓淡云山堪入画，萧闲门径自宜秋。\r\n当时载酒人如鹤，昨夜吹箫月满楼。\r\n鸿雁欲来江欲冷，白蘋风起思悠悠。"
        },
        {
            "title": "听雨遣怀二首",
            "content": "一番秋事老芙蕖，萧飒寒生暮雨余。\r\n村巷犬声如吠豹，邻家灯影有归渔。\r\n重阳酒熟萸初紫，五柳霜清叶未疏。\r\n卖赋虚名吾岂有，向来多病似相如。"
        },
        {
            "title": "重题自画小景赠戴子文去画时四十年矣",
            "content": "点染青山四十年，寸缣不改旧风烟。\r\n散人漫窃江湖号，未买松江一钓船。"
        },
        {
            "title": "梦后作",
            "content": "酒醒天涯春几分，绿琴惆怅昔年闻。\r\n海棠无信作寒食，梦雨何心入断云。\r\n石竹短襦留半臂，秋香小字记双文。\r\n浔阳江上潮难到，此夜花前忽见君。"
        },
        {
            "title": "雪中再送玄搢",
            "content": "金昌西望即天涯，寒满扁舟去路赊。\r\n瓜步沙头莫回首，一江风雪似杨花。"
        },
        {
            "title": "梦游仙四首（戊寅二月廿二夜）",
            "content": "水精小殿玉勾阑，鲸甲风生随处看。\r\n四面帘垂常不夜，六铢衣着岂知寒。\r\n翠衿鸟语如鹦鹉，红树花开似牡丹。\r\n报道双成娘子到，麻姑有信问平安。¤"
        },
        {
            "title": "听雨遣怀二首",
            "content": "琴樽几杖静柴门，抱瓮忘机老灌园。\r\n不遇曾闻七十说，出关空著五千言。\r\n高云暮色霜前雁，独树孤烟原上村。\r\n零落楚兰愁未采，一江风雨泣秋魂。¤"
        },
        {
            "title": "雨后过云公问茶事",
            "content": "雨洗千山出，氤氲绿满空。\r\n开门飞燕子，吹面落花风。\r\n野色行人外，经声流水中。\r\n因来问茶事，不觉过云东。"
        },
        {
            "title": "对酒",
            "content": "三杯莫惜瘦颜酡，百岁其如半去何。\r\n炼尽少年风月在，剩留余事病愁多。\r\n沧江倦客新黄发，空谷佳人旧翠蛾。\r\n竺国蓬山那可问，醉乡深处且婆娑。"
        },
        {
            "title": "暮归书事",
            "content": "竹溪萝径自幽清，片片山衣细霭生。\r\n薄暮园庐半烟火，高原禾黍正秋晴。\r\n遥看绿酒悬帘卖，未办青钱挂杖行。\r\n新月柴门牛背笛，澹云红树总诗情。"
        },
        {
            "title": "梦游仙四首（戊寅二月廿二夜）",
            "content": "一叶悠悠太华莲，近来弱水亦胜船。\r\n春寒不上三珠树，海气尝生五色烟。\r\n金凤矮笺邀翰墨，赤龙小辇载神仙。\r\n自从曼倩偷桃后，花已重开今几年。¤"
        },
        {
            "title": "邻农以麦饭菜羹见饷",
            "content": "来縳作饭菜为羹，惭愧山农饷我情。\r\n一饱年来非易得，五湖无地可躬耕。"
        },
        {
            "title": "简克承丈",
            "content": "临顿东头水竹居，路人尽识隐君庐。\r\n墨香小研磨铜雀，芸草残编辟蠹鱼。\r\n白首尚玄犹自苦，黄花对酒近何如。\r\n青山尽有萧闲事，欲寄芭蕉不可书。"
        },
        {
            "title": "吴门春游曲四首",
            "content": "谁家年少恣春游，翠幄朱旗三橹舟。\r\n齐唱棹歌江似沸，黄莺啼杀不回头。"
        },
        {
            "title": "初春书事（戊寅）",
            "content": "青萝小屋绿莎墙，腊后梅花已试香。\r\n一斗东邻买桑落，千金北客问干将。\r\n读书研破鱼生釜，卧雪斋虚月到床。\r\n欲识溪头春几许，新波新柳似鹅黄。"
        },
        {
            "title": "壬午元旦",
            "content": "钟鼓高城送腊徂，云霞曙色上桃符。\r\n日随岁月开三始，春与莺花到五湖。\r\n借宅南山非捷径，对人故态是狂奴。\r\n依然旧识东风面，柳眼青青向酒垆。"
        },
        {
            "title": "吴门春游曲四首",
            "content": "春江花月满春烟，夜夜琵琶宿画船。\r\n城上乌啼霜又落，紫檀槽暖不成眠。"
        },
        {
            "title": "岁暮",
            "content": "凄凄风色紧，鸡犬静柴门。\r\n田野无它事，溪山有此村。\r\n暮寒深白屋，邻语近黄昏。\r\n且复篝灯坐，空怜齿发存。"
        },
        {
            "title": "春日有怀",
            "content": "柴门春水浴沙凫，袅袅垂杨短短蒲。\r\n花勒浅寒迎燕子，雨将新绿入蘼芜。\r\n焚鱼学士谁招隐，放鹤仙人不可呼。\r\n欲听黄鹂过桥去，隔烟小鸟唤提壶。"
        },
        {
            "title": "寄秦侍御",
            "content": "寥落芳时卧病情，闭门草色唤愁生。\r\n莺花春老青山雨，鼓角风高铁瓮城。\r\n剑气却从何处吐，鸡声偏向梦中惊。\r\n西台御史能无意，想见临觞醉不成。"
        },
        {
            "title": "舟中梦后月明江清怅然有怀",
            "content": "月吐青山夜四更，梦回酒醒正寒生。\r\n满空霜色白于雪，绕枕江流细有声。\r\n蚕茧纸新教写字，龙香火暖听吹笙。\r\n少年场上春游骑，葑水桃花旧日情。"
        },
        {
            "title": "吴门春游曲四首",
            "content": "濠上花深翡翠楼，楼前白月涌江流。\r\n香风两岸笙歌合，夜夜烧灯照客舟。"
        },
        {
            "title": "新晴寺阁",
            "content": "苦潦愁霖思不禁，偶梯香阁出丛林。\r\n酒旗巷陌桃花遍，燕子人家春水深。\r\n独鸟自飞吴苑树，千山不尽楚江阴，清明已近芳菲日，鼓\r\n角偏伤迟暮心。"
        },
        {
            "title": "枫桥夜泊",
            "content": "渔火宿江村，何人识此情。\r\n变名张俭老，去国蔡雍轻。\r\n独树桥头雨，寒钟夜半声。\r\n春洲有归雁，无那暗魂惊。"
        }
    ]
}