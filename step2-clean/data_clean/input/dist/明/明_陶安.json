{
    "dynasty": "明",
    "author": "陶安",
    "intro": "",
    "items": [
        {
            "title": "秦淮寓舍",
            "content": "官久忘羁思，门幽类隐居。\r\n牺图天地象，鲋壁帝王书。\r\n秋径霜前菊，朝盘雨后蔬。\r\n西风吹短鬓，归梦雁来初。"
        },
        {
            "title": "晚宿官段",
            "content": "村野人新聚，经营晚未闲。\r\n鱼梁箔如栅，网户屋依山。\r\n鹅鸭喧篱落，蒹葭蔽水湾。\r\n舟中不堪卧，借榻叩林关。"
        },
        {
            "title": "寄呈从兄松云翁",
            "content": "别兄二载久，介寿六旬余。\r\n清健如强日，萧闲守故居。\r\n薄田供伏腊，稚子业诗书。\r\n小弟亦垂老，还思到里闾。"
        },
        {
            "title": "晚至武昌",
            "content": "行至二十日，来临鹦鹉洲。\r\n环城屯虎旅，伐鼓卫龙舟。\r\n新月羞初夜，寒云黯一楼。\r\n波间灯影密，稳泊且无忧。"
        },
        {
            "title": "晚晴",
            "content": "江上秋阴薄，晚风生树颠。\r\n高尘卷苍霭，归鸟度青天。\r\n牧马平芜野，捕鱼斜日船。\r\n千村新稻熟，茅屋起炊烟。"
        },
        {
            "title": "闻上江消息（二首）",
            "content": "归义诸文武，随军到里闾。\r\n城池今异代，妻子复同居。\r\n全国兵家尚，安民治体初。\r\n英雄平海宇，仁厚是权舆。"
        },
        {
            "title": "腊八日发桐城",
            "content": "邑人生怅怏，送别郭东门。\r\n冻木知春早，晴风卷雾昏。\r\n石桥分古道，野烧露新痕。\r\n行处山农说，留声到子孙。"
        },
        {
            "title": "夜永",
            "content": "山深无刻漏，夜永不知更。\r\n窗白只疑旦，月斜犹未明。\r\n离人江北住，华发枕间生。\r\n孤馆此怀寂，断鸿何处声。"
        },
        {
            "title": "湖乡",
            "content": "淝水新无警，湖乡颇有年。\r\n稻田驱夜豕，莲荡捕秋鳊。\r\n逻卒黄茅戍，归人白板船。\r\n数家依绿树，斜日照炊烟。"
        },
        {
            "title": "江色",
            "content": "竹屋晨启关，江色直飞入。\r\n空碧压几案，阴阴四壁湿。\r\n玻璃作天地，泠然手可挹。\r\n万象随升降，元气动呼吸。\r\n临岸步观涨，石阶没千级。\r\n岷巴与湘汉，众水大会集。\r\n合流东北去，海水亦起立。"
        },
        {
            "title": "寄钱彦良",
            "content": "离群忆乡里，知子历艰难。\r\n博士官三考，空斋食一簟。\r\n江风吹鬓湿，竹雪照衣寒。\r\n清气相酬酢，新诗正耐看。"
        },
        {
            "title": "赠朱允升先生",
            "content": "年年应召赴秦淮，此会留连百日偕。\r\n王室大兴新制作，客窗细话旧情怀。\r\n未霜荷叶迎湖露，初月梅花映雪斋。\r\n更为相逢多胜事，御沟垂柳拂春街。"
        },
        {
            "title": "自大关至小关",
            "content": "山径多盘折，无劳怨苦辛。\r\n深岩不见日，冻雪几经旬。\r\n衣薄肌生栗，轮驰眼翳尘。\r\n想应慈母意，日日望行人。"
        },
        {
            "title": "秦友谅元帅邀饮",
            "content": "戎帅忽踵门，拱手向我语。\r\n儿从金陵来，江船载酒脯。\r\n请公饮一觞，陪坐无杂侣。\r\n但有守镇官，新晴共鸡黍。\r\n老夫慨然诺，策杖至其户。\r\n盘飧已罗列，爵行闻乐府。\r\n不意寂寞滨，乃有此樽俎。\r\n郡民方凋瘵，贫家受饥苦。\r\n安得皆醉饱，丰年欢屡舞。"
        },
        {
            "title": "岁暮即事",
            "content": "慰藉情怀腊酒香，光阴背我去堂堂。\r\n驿梅初破两三蕊，官历惟余五六行。\r\n断送残年多雨雪，逢迎老境是星霜。\r\n街衢击鼓驱傩出，却喜邦民共乐康。"
        },
        {
            "title": "自效",
            "content": "出入兵戎里，挥毫代执戈。\r\n病余身易老，日短事偏多。\r\n山月出青霭，江风生白波。\r\n心专图报效，才薄愧蹉跎。"
        },
        {
            "title": "泊巴河",
            "content": "兰溪行过后，迤逦到巴河。\r\n江狭无矶险，沙平有港多。\r\n邻舟同永夜，渔火照寒波。\r\n独惜年华晏，其如道远何。"
        },
        {
            "title": "龟头山",
            "content": "我闻龟头山，乃在麻城县。\r\n东离八十里，高峻远先见。\r\n伸向南行，欲桥仍俯颤。\r\n巨吻谽谺张，穹脊坼绞现。\r\n锐峰尾突扬，垂陇足深浅。\r\n戴石被介甲，嘘云零雨霰。\r\n仿佛洛书出，峍兀海鳌抃。\r\n绵延地一舍，巇险行不遍。\r\n形貌肖灵真，活动生孽变。\r\n不知在何时，传自旧俗谚。\r\n窃食太仓米，官耗岁常洊。\r\n粪田东义州，丰肥最淮甸。\r\n天心恶馋暴，猛风激飞电。\r\n霹雳振颔下，凿去唇一片。\r\n地灵锁跌爪，骨死永不转。\r\n至今涎沫凝，石乳方气扇。\r\n文皇避暑亭，过此暂留恋。\r\n试剑斩石裂，马迹尚可辨。\r\n禅寺傍龟峰，兵火毁楼殿。\r\n罗汉遗脚踪，锦绣生采绚。\r\n虎跑清泉涌，飞瀑日光炫。\r\n矮碧千年松，不盈一尺羡。\r\n石面开小莲，或白或如茜。\r\n佳草解百毒，重楼袅金线。\r\n二级四楼垂，三级九丝练。\r\n雌雄骈发处，群草停蔓莚。\r\n有蛇白花纹，刚尾插石健。\r\n直立长丈余，吐气毒炽煽。\r\n飞禽触即僵，随吸下供膳。\r\n又有鳖皮蛇，褊阔类街面。\r\n尾尖首如狗，吐丝草头缠。\r\n人行犯其丝，逐啖恣所便。\r\n曾遇五猎犬，一犬被其咽。\r\n腹饱痴不动，四犬怒咬穿。\r\n野人舁入市，《山海经》未传。\r\n白艾最可妙，土产入贡献。\r\n低叶拂婆娑，大叶展葱蒨。\r\n草深妨长茂，耘耨如治佃。\r\n端午官采刈，禳毒先祭綍。\r\n精制似纯绵，硝疾胜瞑眩。\r\n一炷火力透，贯串速如箭。\r\n暖具作毡褥，裹膝疗寒倦。\r\n赠名张化主，灵响起塔院。\r\n遂名佛道艾，且可充赠饯。\r\n此事得之谁，罗判吏陈宪。"
        },
        {
            "title": "闻除代者及召还之命",
            "content": "年残动归思，客至报除书。\r\n海内招文学，淮南起谪居。\r\n故人存有几，短发病来疏。\r\n天朗朝阳出，能无照曳裙。"
        },
        {
            "title": "郡寓偶成",
            "content": "江月箫声远，城春竹色斑。\r\n天文鹑尾次，地险虎头关。\r\n绾绶此为郡，结茅先对山。\r\n雨晴闻布谷，斗草未能闲。"
        },
        {
            "title": "次安庆",
            "content": "年余罢争战，地美类承平。\r\n茅屋添新户，江流绕旧城。\r\n关津遮道问，将帅出郊迎。\r\n天晚烟波阔，催行月未明。"
        },
        {
            "title": "寄丰叔良（二首）",
            "content": "阿咸九月到，寄我尺书看。\r\n尽日不释手，空江频倚栏。\r\n乡山微雨外，客梦一窗寒。\r\n遥想林泉胜，无忧寝食安。"
        },
        {
            "title": "人生",
            "content": "人生在天地，随寓即为家。\r\n着处燕营垒，行踪鹤印沙。\r\n征衫沾野露，旧隐笑溪花。\r\n还胜阳山令，篁茅障海涯。"
        },
        {
            "title": "雨过",
            "content": "雨过山添色，推窗翠扑衣。\r\n袂随新水长，蝶趁落花飞。\r\n江近檐头挂，春从客里归。\r\n沙干聊可步，倚杖绿阴肥。"
        },
        {
            "title": "发松山湖",
            "content": "朝雨止还作，征人去复留。\r\n轻云微放日，近午始行舟。\r\n双岛烟波绕，重湖昼夜流。\r\n白鸥飞意，扰扰见渠羞。"
        },
        {
            "title": "送人赴幕职",
            "content": "浙西第一县，幕下总诸曹。\r\n兴逐云山远，心忘案牍劳。\r\n写诗嘲月兔，呼酒擘霜螯。\r\n应有安民策，方知赞画高。"
        },
        {
            "title": "秋馆书事",
            "content": "多半草树未芟除，野豕山獐走傍庐。\r\n三五吏曹来捧牍，欹斜客枕罢观书。\r\n秋江潮涌霜飞晚，暮霭鸿征月上初。\r\n木落风高生远兴，思归意不在鲈鱼。"
        },
        {
            "title": "九月朔得阿晟所寄药物",
            "content": "人自金陵至，儿封药物来。\r\n家书千里达，旅况一时开。\r\n病想丹砂鼎，缘慳玉露杯。\r\n喜看菹醢列，乡味出瓶罍。"
        },
        {
            "title": "述寓（长明道书院作）",
            "content": "夙志慕前矩，琴趣愧难续。\r\n弃米曾赋归，云何效奔逐。\r\n慈亲日向老，无以报鞠育。\r\n明经不取士，奉养心未足。\r\n携家客秦淮，苍苔蔽荒屋。\r\n年丰公廪虚，半载不沾禄。\r\n妻子乐我贫，朝夕共釭粥。\r\n母心爱两孙，每食分鼎肉。\r\n自怜头上巾，兴到无酒漉。\r\n怡然坐窗下，一笑对秋菊。"
        },
        {
            "title": "梦觉",
            "content": "梦觉山雨来，万点击虚瓦。\r\n泠泠玉磬音，隳我羁枕下。\r\n回飙撼松涛，曲奏迭高雅。\r\n此身卧钧天，傲睨洞庭野。\r\n造物慰孤寂，作意为陶写。\r\n残夜破幽阒，心耳俱洒洒。\r\n清吟答洪调，勿谓和者寡。"
        },
        {
            "title": "寄潘章甫",
            "content": "每怀文学掾，绝类玉堂仙。\r\n家有双峰记，书经五世传。\r\n风摇秋案烛，露洗晓池莲。\r\n古巷存庐舍，无时不诵弦。"
        },
        {
            "title": "送程子厚还新安（子厚精阴阳家，尝教授铅山",
            "content": "於穆苍灵运，元化无始终。\r\n垂象炳躔逡，积闰成岁功。\r\n茫茫万古余，坐致理则同。\r\n清台窥玉管，缇帷侯律筒。\r\n教筵分列郡，设官效儒宫。\r\n新安万山深，闭户象数攻。\r\n青袍客江上，宾友蔼文风。\r\n望气登危城，占星指遥空。\r\n泉清壶漏滴，表正阳晷中。\r\n寒毡能慰藉，杯酒聊自充。\r\n风高白云飞，澄波送归篷。\r\n佳哉泉石墟，树色环青葱。\r\n凤凰衔书来，招邀游紫宫。\r\n扫清黄道尘，晓望扶桑红。\r\n\r\n【注释】：【原题】：\r\n送程子厚还新安（子厚精阴阳家，尝教授铅山阴阳学，调\r\n太平）"
        },
        {
            "title": "追闷",
            "content": "数日情怀恶，连宵风雨多。\r\n忧来成展转，事至罢吟哦。\r\n园树肥椒子，烟丛长薜萝。\r\n一春不对镜，正恐鬓丝皤。"
        },
        {
            "title": "送人赴浙东",
            "content": "处俭爱齑淡，嗜经如柘甜。\r\n香煤浮砚沼，短烛照书帘。\r\n鮚岸涨春水，潮沃夜蟾。\r\n十年交谊厚，两地别怀添。"
        },
        {
            "title": "遣兴",
            "content": "鹄立疏晨仗，蜂喧聚晚衙。\r\n寓居多泽水，吾分合渔槎。\r\n未病常储药，无眠减啜茶。\r\n从人笑潘岳，垂老更栽花。"
        },
        {
            "title": "即景（二首）",
            "content": "白沙如雪撒平地，黑树带烟明远鸥。\r\n岸峻江低人去速，山头一尺走随舟。"
        },
        {
            "title": "至正戊子下第南归与同贡黄章仲珍雷燧景阳同",
            "content": "凤城酒美燕姬歌，禁花红飘金水河。\r\n雨香翠岛春昼暖，鱼龙陆海扬风波。\r\n天门咫尺到不得，奈此飙摧云翼何。\r\n时乎未至应有待，壮年不必伤蹉跎。\r\n君看松柏成大材，历岁雪霜谁见过。\r\n拂衣南出指归路，回首京阙山嵯峨。\r\n日高原头红雾散，潮平沽口青铜磨。\r\n牵船溯流狂吹逆，登车避闸飞尘多。\r\n黄楼凭河远眺望，身如冥鸿超网罗。\r\n客涂笑语浣羁思，词锋捷出如挥戈。\r\n天生人才必用世，岂无文藻宣金科。\r\n鸾台凤阁总华要，不然玉署聊鸣珂。\r\n丈夫小挫未为辱，正气耿耿非有它。\r\n匣中古砚助神变，铜蟾饱水手屡摩。\r\n随身亦有勋业镜，依然照我颜色酡。\r\n与君今日动高兴，买酒共酌浇天和。\r\n\r\n【注释】：【原题】：\r\n至正戊子下第南归与同贡黄章仲珍雷燧景阳同舟仲珍赋诗\r\n因走笔次韵"
        },
        {
            "title": "纵步",
            "content": "傍市人家聚，濒江草径遥。\r\n燕寻曾到屋，鱼候未来潮。\r\n访友聊乘兴，扶筇直过桥。\r\n晚峰烟外见，重叠翠如浇。"
        },
        {
            "title": "泊松山湖",
            "content": "风逆湖波涌，维舟傍浅沙。\r\n松山双石褵，茅舍几人家。\r\n霜树明丹叶，寒蔬长绿芽。\r\n客乡今夜月，伴我宿芦花。"
        },
        {
            "title": "闻上江消息（二首）",
            "content": "义旗西指鄂，不战沛仁恩。\r\n拓地荆襄汉，降王祖子孙。\r\n米盐通泽国，图籍会辕门。\r\n全据长江险，京陵势愈尊。¤"
        },
        {
            "title": "三湖",
            "content": "三泽茫茫一碧连，白摐风起棹歌传。\r\n树头烟浪浮沈日，水底星河上下天。\r\n苇长新沙留雁梦，草腥残箔湿蛟涎。\r\n何当结屋琼瑶窟，买取临堤二顷田。"
        },
        {
            "title": "病后",
            "content": "饮水味吾易，秋江亦让清。\r\n寒初身欲蛰，病后发重生。\r\n乞米亲书帖，淹菹未满罂。\r\n高天风露洁，庭菊晚含英。"
        },
        {
            "title": "送僧芳兰谷住持明招寺",
            "content": "幽兰之生在深谷，讵以无人而不芳。\r\n钵盂朝采坠露饮，青莲檐葡停馨香。\r\n谷中空明若圆镜，须弥环海日月光。\r\n傲睨天台高郁苍，五百痴衲岩穴藏。\r\n小乘留恋不死乡，何缘比肩大法王。\r\n后代演经谈渺茫，天花纷飞七宝床。\r\n远窥正觉如望洋，伊谁面壁文字忘。\r\n独栖金华山满房，定中趺坐岁月长。\r\n声音色相等妄幻，自谓学佛非荒唐。\r\n冰壶石笋出云汉，飘然凌虚观十方。\r\n龙蟠法界气紫黄，渡杯如电江声凉。\r\n偶然乞得袈裟地，已被东莱建道场。\r\n东莱先陇在武义，非为荐福生天堂。\r\n正缘人家有兴废，寺观经久愿力强。\r\n金坊宝阁钟鼓震，马鬛肯使樵苏伤。\r\n我思儒门经济业，发育万物随翕张。\r\n存心养性禅所宗，浩气刚大仙揣量。\r\n空玄衍说原有自，劝人作善来百祥。\r\n虽云离伦绝世故，恃此礼乐扶纲常。\r\n何必火书庐其居，然后邹鲁文教昌。\r\n东莱云车自天降，抚掌应笑吾言狂。"
        },
        {
            "title": "即景（二首）",
            "content": "滩头偃木似人睡，波面小船如鸭浮。\r\n何况浔阳尤在上，两潮欲不过舒州。"
        },
        {
            "title": "次东无棣",
            "content": "土屋老荒苔，丰年亦可哀。\r\n塔檐飞十级，城址拥孤台。\r\n雪积驰蹄陷，云轻鸟翅开。\r\n县庭贫少府，举酒更怜才。"
        },
        {
            "title": "寄丰叔良（二首）",
            "content": "见说郊居好，行吟野趣多。\r\n溪鱼罾上活，山鸟酒边歌。\r\n雪屋炊红米，秋江老翠蛾。\r\n几回时序换，奈此别离何。¤"
        },
        {
            "title": "九月七日雨",
            "content": "两月晴明久，昨宵风雨声。\r\n寒催秋色老，病怯袷衣轻。\r\n故垒低云黑，荒衢湿蔓萦。\r\n重阳时节近，客里助凄清。"
        },
        {
            "title": "当门小山",
            "content": "山脚踏墙头，全身尽呈露。\r\n殆类知己人，豁达吐心腑。\r\n秀色排闼入，意多默无语。\r\n晚来白雾起，对面不得睹。\r\n夜坐虚檐下，惆怅失佳侣。\r\n晓翠忽舒颜，为尔早开户。"
        },
        {
            "title": "秋夜",
            "content": "青灯对无语，白月逶虚棂。\r\n乍冷壁虫响，向风山叶零。\r\n更长无久睡，意到索遗经。\r\n心境有余寂，秋声自厌听。"
        },
        {
            "title": "悼故妻喻氏（壬寅卒于黄州官舍）",
            "content": "世治寿为福，唯恐不百年。\r\n天下兵兴时，病中福亦全。\r\n行年四十七，伏枕竟不痊。\r\n非夭亦非寿，正命赋自天。\r\n夙昔性婉娩，志操仍泠然。\r\n父兄富田宅，姑妹丰货钱。\r\n嫁为贫士妻，殆类少君贤。\r\n资送物固华，澹素乃所便。\r\n身不服锦绣，首不饰珠璇。\r\n心不好暇逸，口不嗜肥鲜。\r\n乃肃闺阃仪，耻为粉黛妍。\r\n先母未五旬，性严常见怜。\r\n缉麻躬机杼，具膳进几筵。\r\n灯下勤补纫，宵昼不遑眠。\r\n絪空无私镪，有即献姑前。\r\n劝我广儒业，日夕当乾乾。\r\n居内理家务，因得力学专。\r\n充贡赴南宫，点额辞幽燕。\r\n檄作书院长，金陵坐寒毡。\r\n为我奉母来，承颜意弥虔。\r\n宾朋常满堂，酒食罗俎笾。\r\n再调余姚山，孤踪涉长川。\r\n在家能色养，母心免悬悬。\r\n江南开大阃，幕下叨备员。\r\n石城奏雄捷，衔命使淮埏。\r\n风尘塞道路，百里如数千。\r\n慈亲念行子，加飡茕气缠。\r\n茕茕奉汤药，深夜更煮釭。\r\n心劳不可救，恸绝郁莫宣。\r\n慎终礼必诚，浅土封亦坚。\r\n庶冀良人归，中心无悔愆。\r\n移家指凤台，华省初依莲。\r\n临行辍膏沐，其母问何缘。\r\n再拜恳致请，方今烽火连。\r\n郊野难安居，愿随母同迁。\r\n未能报劬劳，不忍更弃捐。\r\n母意似未俞，挽之强登船。\r\n其族后遭兵，母独遐算绵。\r\n送终毕大事，笃孝情勤拳。\r\n生长两男儿，教以攻简编。\r\n怠逸必切责，不为私爱牵。\r\n日用有节制，时祀常洁蠲。\r\n忽我病二载，将谓难久延。\r\n何意壬寅冬，瞑目在我先。\r\n是时领公务，夜宿郭北田。\r\n意若待我别，气息犹恋咽。\r\n达旦望不来，长逝魂翩翩。\r\n日午及到家，偃卧面覆绵。\r\n头发如漆黑，容色清娟娟。\r\n凭床唤不醒，挥泪深彻渊。\r\n不得亲永诀，衷肠疚如穿。\r\n惨惨夜无寐，镜破安可圆。\r\n辅翣卫輀车，相送城南阡。\r\n身虽不及老，生来少忧煎。\r\n时危不识兵，岁饥不断烟。\r\n礼义足自防，又合七诫篇。\r\n有子俱在侍，有孙可绍传。\r\n生顺死亦安，无憾入黄泉。\r\n姑孰卜佳山，骸骨终当旋。\r\n同穴在异时，述此垂曾玄。"
        },
        {
            "title": "黄冈寓所",
            "content": "雾雨一城暗，梨花三月天。\r\n空梁春蚁堕，疏壁暮蚊穿。\r\n草密藏枯井，苔荒蚀断砖。\r\n开门山色好，飞翠落吟笺。"
        },
        {
            "title": "九日登高翠微亭分韵得满字",
            "content": "山川甚雄丽，积雨为磨浣。\r\n天开秋气清，游娱共萧散。\r\n石径接巉岩，兴到行不懒。\r\n微霜护新晴，杲日送余暖。\r\n层岭蹑高寒，境胜世所罕。\r\n苍茫四无极，自恨目力短。\r\n危亭基藓残，麋鹿荒町疃。\r\n居然龙虎势，城郭在平坦。\r\n崇阿吊离宫，老木荫僧馆。\r\n松云引徐步，兰露入清盥。\r\n况当重九节，野菊相留款。\r\n宾朋笑语间，文理谢雕纂。\r\n好风袭尊俎，幽鸟哢丝管。\r\n人生光景速，每恨乐事缓。\r\n嘉会幸一逢，何辞累觞满。"
        },
        {
            "title": "秋风辞送梁生",
            "content": "凉飙荡平野，远送宾鸿翔。\r\n萧萧西北来，草木忽变黄。\r\n不惜草木衰，寒入客子裳。\r\n晓窗凋鬓影，夜堂摇烛光。\r\n值此素节宴，令人怀故乡。\r\n援琴赋将归，苦雨菊有芳。\r\n盼望扫积阴，下土见太阳。\r\n明当吹羽翰，高飞戾穹苍。"
        },
        {
            "title": "雨馆偶成",
            "content": "山中三日雨，榻上一毡寒。\r\n野暝云吞树，溪回雪舞湍。\r\n孤飞迷白鸟，数点淡苍峦。\r\n闭户空林下，萧条意强宽。"
        },
        {
            "title": "癸卯闰三月十九日奉旨代祠宝公遇环中子于山",
            "content": "不出圆悟关，已入清净境。\r\n长松闭虚岩，阒坐吊孤影。\r\n我行宝珠林，闻君万缘屏。\r\n意将叩玄奥，未敢辄呼警。\r\n童子倚马睡，侍卒息驰骋。\r\n飞亭揽空翠，木末潮万顷。\r\n茕然忽我即，握手语高岭。\r\n脱屣人世外，豁若春梦醒。\r\n霏霞栖泬寥，幽云荫苍冷。\r\n万叶发远香，半天觉清迥。\r\n山水多胜事，兴到暂同领。\r\n嘉君匪逃儒，默几聊习静。\r\n楼阁起太空，先见常炯炯。\r\n沸海指龙涛，神光破溟涬。\r\n惜无浮生闲，共此白昼永。\r\n\r\n【注释】：【原题】：\r\n癸卯闰三月十九日奉旨代祠宝公遇环中子于山中送余出寺\r\n余止之环中子曰不出圆悟关因续为句"
        },
        {
            "title": "书事三十韵",
            "content": "离家仲冬望，溯江至鄂渚。\r\n凄风裂重裘，大雪惨行旅。\r\n蹉跎岁华晏，洲边感鹦鹉。\r\n今年春二月，玺书命守土。\r\n两旬抵黄州，又值连月雨。\r\n披榛古瓦场，诛茅创廨宇。\r\n四招复业民，疮残必摩抚。\r\n事简虽得暇，怀国郁心腑。\r\n梦登阁道上，隔水不得语。\r\n觉后山月西，孤影在荒堵。\r\n新晴云雾卷，南方早炎暑。\r\n夏衣家未寄，昼汗生髀股。\r\n对客扪虱谈，痒多翻成苦。\r\n土无絺绤卖，间有乏资与。\r\n空存麻城名，不见制白筼。\r\n赤日烁闾阎，卉服多困屡。\r\n一物差可意，美竹产村坞。\r\n削皮为枕簟，纤巧类织组。\r\n凉光泛琉璃，病后难寝处。\r\n此身不足惜，所愿六事举。\r\n闵兹烽燹余，民命满荆楚。\r\n可怪近日来，船兵忽暴御。\r\n快桨躐洪涛，劫货杀物主。\r\n登岸拆邮亭，伏莽袭商贾。\r\n巴河遇三人，投之急流去。\r\n一人浮水还，赤体无寸缕。\r\n疆域幸开辟，道路仍龃龉。\r\n偶逢使者归，封书闻政府。\r\n敢陈骨鲠言，天高听常俯。\r\n踪迹悬幽远，庶效涓埃补。"
        },
        {
            "title": "五月旦日与黄仲珍雷景阳酌于维扬抵暮出城晓",
            "content": "荡舟竹西闻好歌，飘如仙槎泛银河。\r\n青楼傍市卷朱箔，舞裾绿皱如春波。\r\n香消红药采鸾去，其如青镜寂寞何。\r\n金盘露清笋牙白，小住半日非蹉跎。\r\n雪乳泉甘醒午醉，琼花雾散与客过。\r\n吹箫玉人杳然逝，桥亭拂柳空峨峨。\r\n橹声带晚出城去，初月光吐新镰磨。\r\n梅天雨歇黄潦涨，瓜洲渡近青山多。\r\n我怀初归有髦士，金姚学富精搜罗。\r\n闽南周林师友盛，未见入室操吾戈。\r\n赋妙能追司马圣，策高反黜刘蕡科。\r\n荆门有约久未至，回望不见玲珑珂。\r\n黄君雷君吟啸共，潇然行李余无它。\r\n客途分襟心暂苦，词场秉笔肩还摩。\r\n江流如黛送孤棹，离觞不辞颜易酡。\r\n佳哉璞玉当见遇，肯使抱恨同卞和。\r\n\r\n【注释】：【原题】：\r\n五月旦日与黄仲珍雷景阳酌于维扬抵暮出城晓至瓜洲有怀\r\n同贡金景兰姚仲诚周于一林元凯相约不至更次韵为别以寄\r\n拳拳之余意"
        }
    ]
}