{
    "dynasty": "明",
    "author": "何景明",
    "intro": "1483～1521  \r\n明代文学家。字仲默﹐号白坡﹐又号大复山人。信阳(今属河南)人。幼聪慧﹐20岁中进士﹐授中书舍人﹐因上书指控奸宦刘瑾﹐被免官。正德六年复职﹐十二年升吏部员外郎﹐十三年迁陕西提学副使﹔十六年病故。 \r\n\r\n何景明性耿介﹐鄙荣利﹐对当时政治黑暗不满。在《玄明宫行》等诗中讽刺了皇室的奢欲和刘瑾的用权﹔在《盘江行》等诗中揭露了官军屠掠人民的罪行﹔在《兴隆祀丁曲》﹑《罗女曲》﹑《平坝城南村》﹑《偏桥行》等诗中﹐描绘了他行经少数民族地区的人情风物。这些诗都具有一定的人民性。 \r\n\r\n何景明是明代著名的\"前七子\"之一﹐在\"七子\"中﹐他的地位仅次于李梦阳﹐\"天下语诗文﹐必并称何﹑李\"(《明史?何景明传》)。他也主张文宗秦﹑汉﹐古诗宗汉﹑魏﹐近体诗宗盛唐。他在《述归赋》中披露自己的文学思想是\"于古人之文﹐务得其宏伟之观﹐超旷之趣\"﹔\"不坠古人之余烈\"。这在打击明代前期盛行的台阁体诗文及八股文上﹐有一定积极作用。正德年间﹐他这种主张产生颇大影响﹐\"四方学士感愿知先生﹐车马填门巷\"(《何大复先生年谱》)。但他的复古主张单纯从形式上着眼﹐并未注重继承古代文学的现实主义传统﹐使文学创作走上错误倾向。因此﹐他的大多数作品思想平庸﹐艺术上缺乏特色。着有《大复集》38卷。",
    "items": [
        {
            "title": "秋兴",
            "content": "高楼一上思堪哀，水尽山空雁独回。\r\n万里关河迷北望，无边风雨入秋来。\r\n故人尺素年年隔，薄暮清砧处处催。\r\n徒有寒樽对花发，病怀愁绝共谁开。"
        },
        {
            "title": "武昌闻边报",
            "content": "传闻虏骑近长安，北伐朝廷已遣官。\r\n路绕居庸烽火暗，城高山海戍楼寒。\r\n一时边将当关少，六月王师出塞难。\r\n先帝恩深能养士，请缨谁为系楼兰？"
        },
        {
            "title": "秋日杂兴（四首）",
            "content": "柏林枫岸迥宜看，杨柳芙蓉不禁寒。\r\n最爱高楼好明月，莫教长笛倚栏杆。"
        },
        {
            "title": "出阁过勤甫省中",
            "content": "梧垣通左掖，花省接仙郎。\r\n并坐停杯晚，高谈卷幔凉。\r\n水阴沈绀殿，山影落雕墙。\r\n愧我同朝客，传君寡和章。"
        },
        {
            "title": "西郊秋兴（四首）",
            "content": "旧家浉水上，门向钓台边。\r\n近市来沽酒，中流坐放船。\r\n蒹葭开晚照，洲渚接寒天。\r\n渔父如相识，长歌过我前。¤"
        },
        {
            "title": "白雪曲（二首）",
            "content": "梅花开雪中，相看斗奇绝。\r\n常教雪似花，莫遣花成雪。"
        },
        {
            "title": "还至别业（四首）",
            "content": "诘晨亲友至，筐榼携所需。\r\n各言平生欢，念子久离居。\r\n绸缪语未毕，展席临前除。\r\n园荣亦已抽，况有盘中鱼。\r\n人情倦怀土，富贵岂常於。\r\n无为泥形迹，所愿恒相俱。¤"
        },
        {
            "title": "宫词",
            "content": "微霜凄凄金井栏，城头月出冻云残。\r\n玉楼高对蓬莱雪，谁道宫中夜不寒。"
        },
        {
            "title": "乐陵令行",
            "content": "山东郡县一百八，无有一城无战场。\r\n到今漂血成野水，如山白骨横秋霜。\r\n云台功高将不收，投笔亦有书生谋。\r\n黄金大印赐豪贵，白面岂得言封侯。\r\n唐朝公卿集如云，平原太守名不闻。\r\n二十四城见贼走，抗城乃是平原守。\r\n君不见前者寇盗时，县吏州官各亡命。\r\n北梁白马终日行，济上黄旗错相映。\r\n不闻开门战，但闻开门迎。\r\n吁嗟乎！平原太守乐陵令。"
        },
        {
            "title": "汝济夜过同以行对菊花",
            "content": "摇落相过地，芳菲晚更亲。\r\n酒醺留媚眼，灯色笑生春。\r\n风雨新晴夜，江山未老身。\r\n百年如不醉，恐负此花神。"
        },
        {
            "title": "送杨太常归省（二首）",
            "content": "锦里趋庭日，声华见蜀都。\r\n弟兄今二妙，父子宋三苏。\r\n礼乐风云地，旂常日月图。\r\n今皇念大祀，未可滞江舻。¤"
        },
        {
            "title": "雨夜似清溪",
            "content": "院静闻疏雨，林高纳远风。\r\n秋声连蟋蟀，寒色上梧桐。\r\n短榻孤灯里，清笳万井中。\r\n天涯未归客，此夜忆江东。"
        },
        {
            "title": "吹笛",
            "content": "横笛高城弄晚芃，碧空如水雁来时。\r\n关山月落肠应断，楼阁秋生响易悲。\r\n杨柳天边浑折尽，梅花江畔故开迟。\r\n武陵回首南征路，一曲那堪马上吹。"
        },
        {
            "title": "崔生行",
            "content": "崔生自反金陵谪，骑马复走长安陌。\r\n时危颇负经济才，海内但识文章客。\r\n自从盗贼近神京，四海不见烟沙清。\r\n黄河流血日惨怛，中原战骨霜纵横。\r\n朔方兵马又已弱，天下财赋难尽榷。\r\n书生不得言世务，大臣谁有匡时略。\r\n我到长安访交友，子与河内犹相厚。\r\n感今恋故有，吐胆倾心共杯酒。\r\n去年更见玄都花，万事空伤蓟门柳。\r\n河内忧时未解颜，子亦谈兵不辍口。\r\n金矿玉璞隐光耀，紫气龙泉郁盘久。\r\n议论反遭时辈忌，形容岂免流俗丑。\r\n王良伯乐不在御，骅骝騕褭徒能走。\r\n人言古人未可轻，古人往往皆无成。\r\n子云老大不晓事，殷浩当时空有名。\r\n事去惟应嗟白首，时来未必济苍生。\r\n即今风尘尚澒洞，羽檄飞符递相送。\r\n西北山河战角悲，东南天地军麾动。\r\n江海未见鲁连耻，朝廷不闻贾生恸。\r\n尘埃早知才质殊，霄汉况睹名声重。\r\n瑀宫清庙待琴瑟，大厦明堂要梁栋。\r\n天生公等世所须，努力他时有大用。\r\n\r\n【注释】：【注释】：\r\n（予之至京师也，友人崔太史子钟曰：“久不闻何子言矣\r\n，为我作《崔生行》。”）"
        },
        {
            "title": "长安驿",
            "content": "暮雨萧萧云黯然，数家山下起炊烟。\r\n窗闻早雁秋多思，门对寒流夜不眠。\r\n远使正持三楚节，旧游曾扣九江船。\r\n驿程南去无穷路，来往风尘阅岁年。"
        },
        {
            "title": "发京邑",
            "content": "驱车出郊门，杖策遵古行。\r\n返顾望城阙，引领内怀伤。\r\n崇京概霄汉，逶迤一何长。\r\n双观临驰道，群宫俨相当。\r\n迅飙激棂牖，游云起纵横。\r\n汉道值全盛，缨菼烂辉光。\r\n侧观青云上，鸣佩倏来翔。\r\n梁生何慷慨，辽辽悲未央。"
        },
        {
            "title": "诸将入朝（四首）",
            "content": "少年生长在边城，介胄南征虮虱生。\r\n马上朝来横吹曲，梅花一半是吴声。"
        },
        {
            "title": "刺促篇",
            "content": "刺促刺促，井燎不续。\r\n虽有场苗，室则靡粟。\r\n罗雀务获，不言其多。\r\n见彼渊鳞，或言其苛。\r\n跣夫逐鹿，坐者食肉。\r\n苟一需百，百尔莫足。\r\n譬彼乘车，弗率坦野。\r\n驱驰不已，或败尔马。\r\n河有伏罟，蛟龙去之。\r\n相彼有明，孰逢其灾。\r\n前有鼓乐，后有寇盗。\r\n方言方笑，不敢以告。\r\n执鼠不力，或伤其手。\r\n彼虎彼兕，矧不以走。\r\n有蓬其树，其腹之枵。\r\n岂不休息，维颠在朝。"
        },
        {
            "title": "与孙戴张三子纳凉",
            "content": "薄暮携三子，追凉步短宵。\r\n水边低出月，楼上忽横箫。\r\n久露花沾湿，微风竹动摇。\r\n醉歌聊永夕，坐待紫宸朝。"
        },
        {
            "title": "镇远",
            "content": "地僻先摇落，空亭长绿莎。\r\n山川连蜀道，市井杂夷歌。\r\n旅箧衣裳少，秋程风雨多。\r\n无人相问讯，尽日抚寒柯。"
        },
        {
            "title": "汝庆宅红菊",
            "content": "红菊开时暮，亭亭冠物华。\r\n亦知颜色好，不是艳阳花。\r\n罗绮娇秋日，楼台媚晚霞。\r\n清香如不改，常傍美人家。"
        },
        {
            "title": "夜",
            "content": "地远柴门静，天高夜气凄。\r\n寒星临水动，片月向沙低。\r\n入室喧虫语，张灯住鸟啼。\r\n自然幽意惬，不是恋深栖。"
        },
        {
            "title": "八月二十八日子容过对菊",
            "content": "近节逢花放，开尊集异乡。\r\n乾坤共一笑，风雨似重阳。\r\n谁识暮蝉意，独怜秋树芳。\r\n它时益烂熳，邀尔醉西堂。"
        },
        {
            "title": "诸将入朝（四首）",
            "content": "阙下千官侍凤楼，苑中天子建龙斿。\r\n豹房虎圈先班赏，武帐前边赐姓侯。"
        },
        {
            "title": "西郊秋兴（四首）",
            "content": "严风日以发，落叶转纷纷。\r\n远树斜衔照，寒山半入云。\r\n步兵常嗜酒，水部本能文。\r\n怅望千秋上，斯人亦不群。"
        },
        {
            "title": "西郊秋兴（四首）",
            "content": "野屋清秋暮，寒沙易朔风。\r\n岁年悲老树，歧路感孤蓬。\r\n醉岂逃名士，狂非避世翁。\r\n寻常门自掩，无客到山中。¤"
        },
        {
            "title": "玄明宫行",
            "content": "君不见玄明宫中满荆棘，昔日富贵今寂寞。\r\n祠园复为中贵取，遗构空传孽臣作。\r\n雄模壮丽临朝廷，远势连袤跨城郭。\r\n忆昨己巳年来事，秉权自倚薰天势。\r\n朝求天子苑，暮夺功臣第。\r\n江艘海舶送花石，戚里侯门拥金币。\r\n千人力尽万牛死，土木功成悲此地。\r\n碧水穿池象溟渤，黄金作宫开日月。\r\n虹霓屈曲垂三梁，蛟龙盘拏抱双阙。\r\n城中甲第更崔嵬，亲戚弟兄皆阀阅。\r\n戚里歌钟宾客游，排门冠剑公卿谒。\r\n生前千门与万户，死时不得一丘土。\r\n石家游魂泣金谷，董相燃脐叹堳坞。\r\n宫前守卫无诃呼，真人道士三四徒。\r\n石户苍苔生铁锁，玉阶碧草摇金铺。\r\n星宫昼开见行鼠，日殿夜祷闻啼狐。\r\n游客潜窥翠羽帐，市子屡窃金香炉。\r\n桑田须臾变沧海，桃树不复栽玄都。\r\n我朝中官谁最贵，前有王振后曹氏。\r\n正统以前不得闻，成化之间未有此。\r\n明圣虽能断诛罚，作新未见持纲纪。\r\n天下衣冠难即振，中原寇盗时复起。\r\n古来祸乱非偶然，国有威灵岂常恃。\r\n玄明之宫今已矣，京师土木何时止。\r\n南海犹催花石纲，西山又起金银寺。\r\n君不见金书追夺铁券革，长安日日迎护敕。"
        },
        {
            "title": "还至别业（四首）",
            "content": "依依入乡闾，惨恻历故疆。\r\n行迈逾几时，所见忽以更。\r\n成人匪故识，耆齿日凋丧。\r\n平生所同欢，转盼殊存亡。\r\n羁魂邈遐域，旅柩归中堂。\r\n人命不相持，奄忽如朝霜。\r\n抚事感今昔，喟然热衷肠。¤"
        },
        {
            "title": "长歌行赠旺兄",
            "content": "兄为吾祖之长孙，能将孝义持家门。\r\n耕凿不随时俗改，衣冠颇有古风存。\r\n我家东冈旧乡土，谷有田场桑有圃。\r\n诸兄喧哗逐城市，兄也萧条守环堵。\r\n仆童驯雅妻更良，男女膝下皆成行。\r\n女长适人止近里，男大为农不出乡。\r\n只今汝年六十七，我翁为叔汝为侄。\r\n岁时相看如父子，登堂过庭礼不失。\r\n弟昔省兄尽君欢，夜秉灯烛罗杯盘。\r\n兄前劝饮嫂劝餐，留我一月相盘桓。\r\n自从离兄仕下都，都城谁是悠悠者。\r\n万户清晨霜满裘，九衢白昼尘随马。\r\n朱门金锁午未开，我曹不敢骑马回。\r\n此时吾兄正稳卧，日高户外无人催。\r\n爱兄好静谢尘网，一卷道书常在掌。\r\n托身未肯附年少，举手何曾揖官长。\r\n顷来生事日看微，种麻自织身上衣。\r\n少儿从学长干蛊，我兄心中无是非。\r\n君不见人间岁月坐相迫，胡为东城复南陌。\r\n兄今已作白头翁，弟亦长辞青琐客。\r\n山中桂树况逢春，谷口桃花更照人。\r\n花前树下一壶酒，弟劝兄酬不畏贫。"
        },
        {
            "title": "顾内翰约看花城南寺病目不赴",
            "content": "不赴南城约，遥传寺里篇。\r\n看花吾未老，出郭偶无缘。\r\n簇马低春日，啼莺隔彩烟。\r\n风沙开病眼，愁向艳阳天。"
        },
        {
            "title": "送杨太常归省（二首）",
            "content": "闻道西京寇，犹多虎豹群。\r\n过秦应有论，谕蜀可无文。\r\n未返巴山使，空悬栈道军。\r\n烦将父老意，归报圣明君。"
        },
        {
            "title": "平坝城南村（三首）",
            "content": "沉沉古陂水，日暮寒更绿。\r\n隔陂见居人，萝蔓缠草屋。\r\n摘禾留客饭，采薪伐秋木。\r\n童稚持竹竿，雨中放鸡鹜。\r\n区区化外国，犹得睹淳朴。"
        },
        {
            "title": "九日同马君卿任宏器登高",
            "content": "岁岁重阳菊，开时不在家。\r\n那知今日酒，还对故园花。\r\n野静云依树，天寒雁聚沙。\r\n登临无限意，何处望京华？"
        },
        {
            "title": "平坝城南村（三首）",
            "content": "秋阴结林霏，细雨洒茅室。\r\n牧放止近郊，牛羊不相失。\r\n广园散花林，平畴蔼风日。\r\n长幼不出门，咸知恋俦匹。\r\n喧喧车马中，徒为慕高秩。\r\n悬舆当何时，可使志愿毕。¤"
        },
        {
            "title": "诸将入朝（四首）",
            "content": "大将龙旗朝帝京，至尊亲遣近臣迎。\r\n侍中独领嫖姚部，战马皆归龙虎营。"
        },
        {
            "title": "点兵行",
            "content": "先皇简练百万兵，十二连营镇京观。\r\n团营十万更精猛，呜呼耗减今无半。\r\n昨传胡入白杨城，有敕点选营中兵。\r\n军中壮丁百不一，部遣老小从征行。\r\n自从御马还内厩，私家马肥官马瘦。\r\n富豪输钱脱籍伍，贫者驱之充介胄。\r\n京师土木岁未已，一身百役无不受。\r\n禁垣西开镇国府，内营昼夜罗金鼓。\r\n四家骁健三千人，出入扈从围龙虎。\r\n边头城堑谁营屯，遂使犬羊窥北门。\r\n天清野旷恣剽掠，百里之内烟尘昏。\r\n肉食者谋无远虑，仓皇调遣纡皇顾。\r\n即今宣府大失利，杀将覆军不知数。\r\n辽东兵马已久疲，朵颜反复非前时。\r\n又闻迤北外连结，朝廷坐失东藩篱。\r\n往时京边士，苦乐今顿异。\r\n且如私门卒，食粮日高坐。\r\n此兵昨一出，见者交泪堕。\r\n纵令荷殳趋战场，身上无衣腹饥饿。\r\n君不见府中槌牛宰羊猪，穿城蹋踘行吹竽。\r\n高马肥肉留京都，可怜此兵西击胡。"
        },
        {
            "title": "度河",
            "content": "夙征肇延津，明晨临大河。\r\n洪源下积石，砥柱屹嵯蛾。\r\n渺渺梁宋区，汗漫纵经过。\r\n自非陵与岸，於安障其波。\r\n扬帆赴中流，四顾莽无涯。\r\n崇云徂广泽，迅风夕吹沙。\r\n积阴不可测，鱼龙偃相加。\r\n前无千尺梁，一苇胡足夸。\r\n人生寡恒居，奚异波上槎。\r\n岂无舟楫志，漂泊当奈何。"
        },
        {
            "title": "秦人洞",
            "content": "闻说秦人此避秦，碧桃零落旧时春。\r\n家移洞里难知姓，水到人间易问津。\r\n山色溪声自今古，石床涧户空埃尘。\r\n洞前即是南征路，来往年华客鬓新。"
        },
        {
            "title": "咏怀（四首）",
            "content": "北陆无淹晷，岁迈阴已长。\r\n摄衣起中夜，凛凛悲严霜。\r\n明月丽高隅，繁宿纵以横。\r\n徘徊仰天汉，惋彼参与商。\r\n形影永乖隔，万里徒相望。¤"
        },
        {
            "title": "西郊秋兴（四首）",
            "content": "亭古枫杉落，缘溪不待秋。\r\n西风怯纤绤，细雨恋重裯。\r\n双鹭寒窥井，孤鸿晚过楼。\r\n白鸥还有意，相逐向吾洲。¤"
        },
        {
            "title": "诸将入朝（四首）",
            "content": "河北诸军尽有名，云中骁骑本轻生。\r\n金装白马翩翩出，不见长安子弟兵。"
        },
        {
            "title": "古怨诗",
            "content": "陨叶辞旧枝，飘尘就歧路。\r\n迟徊决绝意，言念平生故。\r\n泥泥行间泥，零零蔓草露。\r\n岂不畏沾污，为子无晨暮。"
        },
        {
            "title": "咏怀（四首）",
            "content": "烈炎灼昆冈，乃辨金石坚。\r\n金石有恒性，销铄讵能迁。\r\n薪樗莫伤桂，刈萧毋及兰。\r\n薰莸不同器，清淆本殊源。\r\n君睹高翔翼，卑栖非所安。¤"
        },
        {
            "title": "闻雁",
            "content": "见汝今南下，怜予一望家。\r\n乱声求侣急，高影背人斜。\r\n月静林无叶，云寒菊有花。\r\n万行关塞泪，秋日堕胡笳。"
        },
        {
            "title": "月潭寺（二首）",
            "content": "玲珑金刹白云边，踏阁攀林一径穿。\r\n龙出洞门常作雨，鹤巢松树不知年。\r\n僧来殿上鸣钟饭，客到山中借榻眠。\r\n怪底夜来难得寐，秋风窗下绕流泉。"
        },
        {
            "title": "秋日杂兴（四首）",
            "content": "寒皦啼断槿园空，万树凋伤八月中。\r\n只有南山苍桂在，一株花发向秋风。"
        },
        {
            "title": "华容吊楚宫",
            "content": "别馆离宫纷绮罗，细腰争待楚王过。\r\n章华日晚春游尽，云梦天寒夜猎多。\r\n废殿有基人不到，荒台无主鸟空歌。\r\n西江烟月长如旧，只有繁华逐逝波。"
        },
        {
            "title": "大祀",
            "content": "金榜星辰幕，瑶函海岳编。\r\n受禧同汉室，登禅异秦年。\r\n日抱龙旗转，天流羽盖旋。\r\n扬雄老部从，白首赋《甘泉》。"
        },
        {
            "title": "平坝城南村（三首）",
            "content": "朝出城南村，策马入荆杞。\r\n村中八九家，烟火自成里。\r\n儿童候晨光，稍稍荆扉启。\r\n四邻务收获，时复披草语。\r\n昵昵何所云，但言好禾黍。¤"
        },
        {
            "title": "枣下何纂纂",
            "content": "种枣北墙下，枣熟委路衢。\r\n行人竞取食，居者守空株。\r\n□□枣初赤，倾路且停车。\r\n枣当今日尽，谁能少踟蹰。\r\n天命诚不易，荣落互相渝。\r\n功勋本积累，倾夺在须臾。\r\n聆我枣下言，贫贱可久娱。"
        },
        {
            "title": "秋日杂兴（四首）",
            "content": "紫蔓青藤各一丛，野人篱落管西风。\r\n郊扉远绝谁能到，秋日虫鸣豆叶中。"
        },
        {
            "title": "中元节有感",
            "content": "去岁中元节，朝陵百职同。\r\n严趋神路左，遥拜孝园东。\r\n龙虎瞻王气，乾坤仰帝功。\r\n未回衡岳驾，空堕鼎湖弓。\r\n启兆龟图顺，编年凤历终。\r\n玉衣陈画幄，宝瑟瑀玄宫。\r\n北极犹前日，南薰亦旧风。\r\n病居逢此日，长望五云中。"
        },
        {
            "title": "平溪",
            "content": "徙倚平溪馆，天高秋气清。\r\n水萤光不定，山籁响难平。\r\n夜火云间戍，寒枫江上城。\r\n终宵无梦寐，高枕听滩声。"
        },
        {
            "title": "寄三子诗",
            "content": "鄠杜终南曲，邠岐渭北陲。\r\n水多龙卧处，山有凤来时。\r\n星宿中宵动，风云万里移。\r\n沧江问灵剑，离合少人知。"
        },
        {
            "title": "咏怀（四首）",
            "content": "积薪以待燔，畜裘以御冬。\r\n为物贵及时，余者安足庸。\r\n金张藉地势，卫霍承华封。\r\n冯生守穷巷，白首不见容。\r\n贱者日邅屯，贵者日以崇。\r\n邈彼天上京，玉宫阍九重。\r\n高高不可测，欲往将何从。"
        },
        {
            "title": "拟古（四四）",
            "content": "圆如天上月，光辉尚当缺。\r\n与君非一身，安能不乖别。\r\n关山日悠远，举步难可越。\r\n君如双车轮，妾心如车辙。\r\n相随万里去，绕绕何时绝。"
        },
        {
            "title": "艳曲（二首）",
            "content": "御沟连上苑，大道接平沙。\r\n紫陌三千骑，青楼十万家。\r\n城中杨柳树，风起暮飞花。¤"
        },
        {
            "title": "瑶瑟怨",
            "content": "美人竹间亭，虚帘空月华。\r\n相思湘江曲，泪竹生斑花。\r\n花开为谁好，花落不复扫。\r\n出户见春风，低头怨芳草。\r\n坐弹五十弦，起视江月残。\r\n愁弦不堪听，手涩金雁寒。\r\n一弹正凄切，再弹转呜咽。\r\n三弹拨幽肠，声乱冰丝结。\r\n西风吹芙蓉，一夜落微红。\r\n岂知瑶瑟音，能消青镜容。"
        },
        {
            "title": "独漉篇",
            "content": "独漉独漉，驱车折轴。\r\n不畏折轴，但畏车覆。\r\n芃芃者莸，生彼中衢。\r\n虽有兰蕙，当门则锄。\r\n同行窃金，相顾道左。\r\n我实不知，彼则畏我。\r\n食荼知苦，食梅知酸。\r\n狐裘之敝，可以御寒。\r\n有虎斑斑，伏于林下。\r\n我欲射虎，愧无劲弩。\r\n肃彼北风，渡彼中流。\r\n岂不怀忧，与子同舟。"
        },
        {
            "title": "同崔子送刘以正还关中",
            "content": "燕川芳草歇已久，行子西行更回首。\r\n骏马春停渭曲花，金鞭暮指秦中柳。\r\n看君兄弟皆豪雄，十年侧想中丞公。\r\n东山云月卧未起，北海宾客谁相通。\r\n荷花初红酒初碧，汝归登堂见颜色。\r\n若问长安旧友生，崔何二子常相忆。"
        },
        {
            "title": "青石崖栈（秦中）",
            "content": "侧行青石栈，谁能久延伫。\r\n断板连曳云，喷泉洒飞雨。\r\n迅流西回激，峻坂东折屡。\r\n筜岸互倾欹，危梁袅撑拄。\r\n饮猿骇游鳞，立马接翔羽。\r\n慎尔千金躯，永念垂堂语。"
        },
        {
            "title": "病后",
            "content": "病后频惊节序过，不将风景怨蹉跎。\r\n秋来门巷依枫橘，岁晚衣裳恋芰荷。\r\n洛下闲居辞宦早，茂陵消渴著书多。\r\n凤凰池上三年客，騕褭空鸣白玉珂。"
        },
        {
            "title": "赠边子",
            "content": "戎马暗中原，嗟此远行子。\r\n遥遥赴城阙，戚戚望桑梓。\r\n路阻难可通，河清讵能俟。\r\n俯仰君父间，出处良在此。"
        },
        {
            "title": "岁晏行",
            "content": "旧岁已晏新岁逼，山城雪飞北风烈。\r\n徭夫河边行且哭，沙寒水冰冻伤骨。\r\n长官叫号吏驰突，府帖连催筑河卒。\r\n一年征求不少蠲，贫家卖男富卖田。\r\n白金纵有非地产，一两已值千铜钱。\r\n往时人家有储粟，今岁人家饭不足。\r\n饥鹤翻飞不畏人，老鸦鸣噪日近屋。\r\n生男长成聚比邻，生女落地思嫁人。\r\n官家私家各有务，百岁岂止疗一身。\r\n近闻狐兔亦征及，列网持矰遍山域。\r\n野人知田不知猎，蓬矢桑弓射不得。\r\n嗟吁今昔岂异情，昔时新年歌满城。\r\n明朝亦是新年到，北舍东邻闻哭声。"
        },
        {
            "title": "云溪驿",
            "content": "云溪驿里经过处，六七年间两度行。\r\n风土不殊初到日，雨墙难认旧题名。\r\n异方见月思乡县，远客逢秋念友生。\r\n明日巴陵江上酒，弟兄相对不胜情。"
        },
        {
            "title": "白雪曲（二首）",
            "content": "暗逐梁尘起，潜随烛影流。\r\n似怜歌舞处，故故入高楼。"
        },
        {
            "title": "送吕子",
            "content": "京洛三年客，云霄万里违。\r\n上书俱不报，解佩独先归。\r\n北极临燕甸，南山绕汉畿。\r\n相将未可料，歧路断蓬飞。"
        },
        {
            "title": "竹枝词",
            "content": "十二峰头秋草荒，冷烟寒月过瞿塘。\r\n青枫江上孤舟客，不听猿声亦断肠。"
        },
        {
            "title": "寄易内翰",
            "content": "日日望长沙，忆君城柳斜。\r\n风尘愁燕雀，江海叹龙蛇。\r\n公子天边草，夫人庙口花。\r\n故乡杯酒罢，遥亦念京华。"
        },
        {
            "title": "盘江行",
            "content": "四山壁立色如赭，盘江横流绝壁下。\r\n惊涛赴壑奔万牛，峻坂悬空容一马。\r\n危丛古树何阴森，寻常行客谁敢临。\r\n徭妇清晨出深洞，虎辟白昼行空林。\r\n沈潭之西多巨石，短棹轻舟安可适。\r\n日光射壁蛮烟黄，雨气蒸江瘴波赤。\r\n土人行泣向我云，此地前年曾败军。\r\n守臣只知需货利，将士欲苟图功勋。\r\n英雄谟策自有术，窜妇奸男何足论。\r\n营中鼓角连云起，阵前临山后临水。\r\n烹龙酾酒日酣乐，传箭遗弓尚惊喜。\r\n战马俱为山下尘，征夫尽向江中死。\r\n遂令狐豕成其雄，屠边下寨相转攻。\r\n千家万家鸡犬尽，十城五城烟火空。\r\n夕阳愁向盘江道，黄蒿离离白骨槁。\r\n魂入秋空结怨云，血染春原长冤草。\r\n只今夷虏来归王，高墩短堑俱已荒。\r\n牧童驱羊上茔冢，田父牵牛耕战场。\r\n惟有行人行叹息，说闻盘江泪沾臆。"
        },
        {
            "title": "月潭寺（二首）",
            "content": "绿萝阴下列蒲团，茗叶松花进晚餐。\r\n近水云霞晴亦雨，傍岩楼阁昼常寒。\r\n旅怀寥落逢秋半，僧话淹留坐夜闲。\r\n惆怅尘踪又南去，朝来钟磬隔烟峦。¤"
        },
        {
            "title": "雨夕行",
            "content": "城头雨脚黑不断，阶下冻潦流已满。\r\n出门咫尺无所适，积雾连云接平坂。\r\n城中家人沈与赵，我忽思之费招挽。\r\n赵子闭门卧不出，沈生冲泥来独晚。\r\n临阶下马入我堂，琅琅高咏不可忘。\r\n瑶徽浮尘为我拭，磁罂浊酒为我尝。\r\n西邻彭生亦豪士，四壁风雨卧一床。\r\n隔墙深夜呼即至，三人团坐倾壶觞。\r\n须臾檐雨乱沾席，窗风萧萧动烟柏。\r\n照夜青缸寒向人，促曙红垆暖留客。\r\n请君再歌我击节，晨鸡已下西城陌。\r\n呜呼！人生欢乐难再来，古人满眼俱尘埃。\r\n何况与子异乡域，此地相逢能几回。"
        },
        {
            "title": "题苏子瞻游赤壁图",
            "content": "垂老黄州客，高秋赤壁船。\r\n三分留古迹，两赋到今传。\r\n落日寒江动，青天断岸悬。\r\n画图谁省识，千载尚风烟。"
        },
        {
            "title": "艳曲（二首）",
            "content": "高堂临万户，朱构耀城隈。\r\n共籍鸳鸯绮，双持鹦鹉杯。\r\n春风楼下度，一夜百花开。"
        },
        {
            "title": "岳阳",
            "content": "楚水滇池万里游，使车重喜过巴丘。\r\n千家树色浮山郭，七月涛声入郡楼。\r\n寺里池亭多旧主，城中冠盖半同游。\r\n明朝又下章华路，江月湖烟绾别愁。"
        },
        {
            "title": "送崔氏",
            "content": "飘飘山上葛，累累田中瓠。\r\n苟非同根蒂，缠绵安得固。\r\n人情易反复，结交有新故。\r\n嗟哉夙昔好，乖弃在中路。\r\n明珠倘无因，按剑不我顾。\r\n深言匪由衷，白首为所误。\r\n亮君勖恒德，永副平生慕。"
        },
        {
            "title": "游猎篇",
            "content": "周王八骏行万里，朝游昆仑暮沧海。\r\n驱霆策电遍天地，虎骤龙驰倏烟霭。\r\n奔戎造父两为佐，大人王母遥相待。\r\n千金白狐来四荒，蝼蚁下国轻天王。\r\n君不见秦皇叱咤役九有，海东驱石石为走。\r\n桥边孺子如妇人，博浪沙中铁椎吼。\r\n又不见武皇旌旗日络绎，射蛟浔阳江水赤。\r\n五陵侠少夜相遇，探丸杀吏还惊辟。\r\n天门嵯峨城九重，虎豹为卫蛟龙宫。\r\n紫微钩陈翼帝座，至尊只合安高崇。\r\n脱渊之鱼出山虎，白龙鱼服何劳苦。\r\n沈江距河势有然，万乘反遭匹夫侮。\r\n君不见曹家老爽诚愚蒙，平生不识司马公。\r\n死生祸福在人手，宁能常作富家翁。\r\n一门流血岂足惜，坐使神器归奸雄。\r\n昨夜昌平人梦天，龙文赤日绕燕川。\r\n城中莫辨真天子，道上传看七宝鞭。\r\n腐儒为郎不扈从，愿奏相如谏猎篇。"
        },
        {
            "title": "秋日杂兴（四首）",
            "content": "雨花风叶总堪怜，海燕江鸿各渺然。\r\n莫向高楼空怅望，暮蝉多在夕阳边。"
        },
        {
            "title": "送韩汝庆还关中",
            "content": "华岳云台万里情，高秋落日眺秦城。\r\n黄河一线通沧海，身在仙人掌上行。"
        },
        {
            "title": "过寺访以行",
            "content": "今年春色倍堪思，奈尔看春病起迟。\r\n窗瞩太行云断处，坐闻江汉雁来时。\r\n柳香渐扑燕姬酒，草色频催谢客诗。\r\n更欲息栖寻野寺，细萝芳杜碧山期。"
        },
        {
            "title": "客至",
            "content": "野外逢迎少，柴门落叶稠。\r\n人闲不扫室，客到始梳头。\r\n且为烹茶坐，还因看竹留。\r\n登临如有兴，更上水边楼。"
        },
        {
            "title": "玉泉",
            "content": "行游金口寺，坐爱玉泉名。\r\n云去随龙女，风来动石鲸。\r\n入宫朝太液，穿苑象昆明。\r\n却望天河水，迢迢万古情。"
        },
        {
            "title": "还至别业（四首）",
            "content": "鸡鸣高树杪，狗吠墟里间。\r\n家人望车徒，远客造门端。\r\n入门问所亲，上堂叙悲欢。\r\n行人暮饥渴，秉烛具盘餐。\r\n明月照西户，三星烂中天。\r\n出门践野草，白露倏已漙。\r\n十年苦行役，兹夕方来旋。\r\n宁知非梦寐。忽忽心未安。¤"
        },
        {
            "title": "长安柳",
            "content": "三月长安柳，春风吹暮天。\r\n花飞御沟水，叶傍汉宫烟。\r\n绕岸犹堪折，临流更可怜。\r\n故园无限树，零落战场边。"
        },
        {
            "title": "城东泛舟",
            "content": "水郭移尊宴，沙原列骑停。\r\n岸开平放舸，林转曲通亭。\r\n雨意云垂白，风情柳送青。\r\n衣冠夕临泛，东望极沧溟。"
        },
        {
            "title": "出城赠韩子",
            "content": "晨车去遥遥，将子城之隅。\r\n城隅何所有，有荷复有蒲。\r\n念当与子别，思心立踟蹰。\r\n它人岂无友，非子谁为娱。\r\n折荷勿涉水，涉水濡子车。\r\n安得琼瑶华，采掇为子需。"
        },
        {
            "title": "秋夜",
            "content": "暝砌凝寒色，高楼闭绮栊。\r\n露虫吟蟋蟀，风叶下梧桐。\r\n此夜关山月，何人怅望中。\r\n泠然感秋思，况复听征鸿。"
        },
        {
            "title": "题严内翰赐扇",
            "content": "端阳彩扇百官传，每岁宫臣赐独偏。\r\n君去翰林供奉久，始来经幄拜恩年。\r\n颁从殿阁风先动，捧向云霄月并悬。\r\n象毂银环倍光宠，好扬薰吹助虞弦。"
        },
        {
            "title": "过宗哲故宅",
            "content": "过门犹宿昔，驻马复谁留。\r\n雨院残春竹，风庭折晚榴。\r\n还家无二顷，归榇有孤舟。\r\n日暮邻人笛，凄然涕泪流。"
        },
        {
            "title": "晚出左掖简薛君采",
            "content": "露重芙蓉馆，云轻翡翠城。\r\n文园病司马，消渴望金茎。"
        },
        {
            "title": "车遥遥",
            "content": "马上车遥遥，望望车尘灭。\r\n但闻上车语，不得下车别。\r\n寒鸡喔喔知夜半，邻翁舂粱妇炊饭。\r\n仆夫闻鸡趣车起，欲明未明行十里。\r\n火轮飞出扶桑霞，羲和骑龙鞭日车。\r\n君看日亦无闲时，我车安得常在家。"
        },
        {
            "title": "咏怀（四首）",
            "content": "英英园中槿，朱荣媚朝阳。\r\n朝阳倏西筜，朗月借其光。\r\n驰辉难久耀，华陨不再扬。\r\n番番白马郎，皎皎青楼娼。\r\n容好岂足恃，相要在衷肠。¤"
        },
        {
            "title": "长安",
            "content": "白云望不尽，高楼空倚栏。\r\n中霄鸿雁过，来处是长安。"
        },
        {
            "title": "还至别业（四首）",
            "content": "弭驾及春暮，比屋事耘耕。\r\n时物展遐瞩，契我遗俗情。\r\n故林茂以密，敝庐亦将成。\r\n芳兰冒紫葳，园柳尚垂荣。\r\n泽葵蔓废井，瓜田依故城。\r\n策杖衡门下，仰偃遂平生。\r\n所愿在怡亲，余者奚足营。\r\n世情恶衰歇，天道递亏盈。\r\n驷马岂不贵，翻覆坐相倾。"
        },
        {
            "title": "秋江词",
            "content": "烟渺渺，碧波远。\r\n白露晞，翠莎晚。\r\n泛绿漪，蒹葭浅。\r\n浦风吹帽寒发短。\r\n美人立，江中流。\r\n暮雨帆樯江上舟，夕阳帘栊江上楼。\r\n舟中采莲红藕香，楼前踏翠芳草愁。\r\n芳草愁，西风起。\r\n芙蓉花，落秋水。\r\n江白如练月如洗，醉下烟波千万里。"
        },
        {
            "title": "侠客行",
            "content": "朝入主人门，暮入主人门，思杀主雠谢主恩。\r\n主人张镫夜开宴，千金为寿百金饯。\r\n秋堂露下月出高，起视厩中有骏马，匣中有宝刀。\r\n拔刀跃马门前路，投主黄金去不顾。"
        },
        {
            "title": "鲥鱼",
            "content": "五月鲥鱼已至燕，\r\n荔枝卢橘未能先。\r\n赐鲜遍及中珰[1]第，\r\n荐熟应开寝庙筵。\r\n白日风尘驰驿骑，\r\n炎天冰雪护江船。\r\n银鳞细骨堪怜汝，\r\n玉箸金盘敢望传。"
        },
        {
            "title": "独立",
            "content": "独立对秋阴，冥冥望河渚。\r\n只见沙上烟，不见烟中雨。"
        }
    ]
}