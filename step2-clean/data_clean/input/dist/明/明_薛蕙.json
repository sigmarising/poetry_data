{
    "dynasty": "明",
    "author": "薛蕙",
    "intro": "",
    "items": [
        {
            "title": "蒲",
            "content": "昔闻咏塘上，今见玩池中。\r\n紫茸含细蕊，绿带舞轻丛。\r\n蜻蛉高下逐，翡翠往来通。\r\n徘徊桂兰渚，竟日与君同。"
        },
        {
            "title": "谒茂陵祀孝贞太后",
            "content": "一弃东朝养，千秋不复归。\r\n夜台长寂寞，月殿少光辉。\r\n野露栖金碗，山风动玉衣。\r\n茂陵多碧草，春日自芳菲。"
        },
        {
            "title": "赠继之",
            "content": "长安城中不可留，风尘日日使人愁。\r\n上书解印我将去，拔剑出门君且休。\r\n五岳登临几两屐，三江来往一扁舟。\r\n东西南北好行乐，与尔相随万里游。"
        },
        {
            "title": "陇头吟",
            "content": "沙漫漫，石簇簇，马仆车摧陇山曲。\r\n陇山日日行不前，夜夜还从陇间宿。\r\n关东只说羊肠阪，那知陇阪如山远。\r\n陇阪逶迤距西域，古来此地希人迹。\r\n山川本自隔华戎，君王直欲吞夷狄。\r\n自从汉虏互相仇，塞上风尘无日休。\r\n几群天马来荒外，百万征人戍陇头。\r\n堪嗟百万征西卒，半作陇山山下骨。\r\n谁为戎首祸斯人，后有汉武先嬴秦。\r\n秦家无策良可嗤，汉制匈奴空尔为。\r\n愿令边郡谨备寇，不用中原多出师。"
        },
        {
            "title": "出行四图为何燕泉先生作（录二首）",
            "content": "沙苑禁城隈，天闲十二开。\r\n欲修群牧令，还倚列卿才。\r\n照野云千色，填山锦万堆。\r\n铸形珍汉阙，市骨小燕台。\r\n大阅军容壮，横行虏阵摧。\r\n始知中国富，不假大宛来。\r\n\r\n【注释】：【注释】：\r\n（右太卿考牧。）"
        },
        {
            "title": "效阮公咏怀（十四首）",
            "content": "朝登古台上，遥望大河阴。\r\n朱明来自南，隆暑倏已临。\r\n丹霞曜阳景，渥露沾玄林。\r\n炎风振曾柯，鸣蝉响哀音。\r\n四时代终始，变化递相寻。\r\n盛长固殊昔，迟暮方在今。\r\n感物切悲情，忾叹伤我心。¤"
        },
        {
            "title": "雪（五绝）",
            "content": "玉人燕国旧倾城，对雪临风更有情。\r\n镜里新妆争皎洁，筵前《垂手》学轻"
        },
        {
            "title": "奉同王浚川海上杂歌（三首）",
            "content": "石门双阙入蓬瀛，日日惟看云雾生。\r\n白蜃吹霓晴后见，翠蚪衔月夜中行。"
        },
        {
            "title": "李子西送佛头青花得自永宁王宫中盖牡丹之殊",
            "content": "故人真好事，为我致名花。\r\n书寄夷门道，春来帝子家。\r\n玉肌明素雪，翠袖影青霞。\r\n合避金仙号，更名萼绿华。\r\n\r\n【注释】：【原题】：\r\n李子西送佛头青花得自永宁王宫中盖牡丹之殊异者喜而赋\r\n诗且改名为萼绿华云"
        },
        {
            "title": "紫薇",
            "content": "紫薇开最久，烂熳十旬期。\r\n夏日逾秋序，新花续故枝。\r\n楚云轻掩冉，蜀锦碎参差。\r\n卧对山窗下，犹堪比凤池。"
        },
        {
            "title": "六月八日西阙遇雨",
            "content": "窈窕西清内，参差水殿连。\r\n归云向平乐，飞雨集甘泉。\r\n明月裁班女，回风唱丽娟。\r\n龙池初望幸，来往木兰船。"
        },
        {
            "title": "效阮公咏怀（十四首）",
            "content": "蟾南箕，阴魄沦东溟。\r\n乘风避其灾，首旦集鲁城。\r\n神飙鼓洪涛，雷电正纵横。\r\n大鱼裂地底，昆仑势如倾。\r\n西山有精卫，举翼方远征。\r\n志意岂不伟，惜哉焉所成。¤"
        },
        {
            "title": "皇帝行幸南京歌（六首）",
            "content": "玄武湖中绿水多，君王日日爱经过。\r\n宫女能为荡舟戏，中官学唱采莲歌。"
        },
        {
            "title": "效阮公咏怀（十四首）",
            "content": "飘风振玄幕，若木零朱华。\r\n六龙匿西山，蒙汜扬其波。\r\n翩翩市中子，于心太回袤。\r\n不见憔悴色，但闻慷慨歌。\r\n卑危诚未远，祸乱岂在多。\r\n人人恤其私，安能尚顾他。\r\n已矣勿重陈，嗟予可奈何。¤"
        },
        {
            "title": "烛",
            "content": "客醉北堂上，花生夜户中。\r\n色乱歌梁月，影暗舞衣风。\r\n珠帘照不隔，罗幌映疑空。\r\n愿得陪长宴，相看曲未终。"
        },
        {
            "title": "行路难（三首）",
            "content": "男儿有事在四方，我今胡为不下堂。\r\n白首徒怀经济策，青袍虚忝尚书郎。\r\n蚤年不睹道路涩，慷慨登朝期树立。\r\n万分论议甫一吐，群小猜谗已横集。\r\n自兹投劾归田里，汹汹风波犹在耳。\r\n敢恨流离世不容，独幸崎岖身未死。\r\n摧藏无复异时意，攀援永谢同朝士。\r\n始悟高贤好长往，却愧顽疏昧知止。\r\n君不见当时汲汲鲁中叟，褰裳濡足常奔走。\r\n七十二君冀一遇，枘凿方圜终不偶。\r\n楚狂悲歌伤凤衰，郑人窃悼丧家狗。\r\n大圣行藏且如此，小儒功名亦何有。\r\n闭门不免忧饥寒，出门险巇千万端。\r\n祸福重轻君自看，不如解却头上冠。\r\n悬车絷马但高卧，莫叹人间行路难。"
        },
        {
            "title": "陈真人馆中赏荷花作",
            "content": "别馆瀛洲丽，新花菡萏香。\r\n红衣迷日色，翠盖写波光。\r\n雨过金塘湿，风生石槛凉。\r\n客来修竹下，回首见潇湘。"
        },
        {
            "title": "驾幸南海子",
            "content": "诏幸芙蓉苑，传言羽猎行。\r\n三驱部上将，四校出神兵。\r\n列戟围熊馆，分弓射虎城。\r\n风云日暮起，偏绕汉皇营。"
        },
        {
            "title": "效阮公咏怀（十四首）",
            "content": "守道遗荣利，趋物丧其真。\r\n诎伸难并观，高尚良可伦。\r\n不见玄庐子，精神已无存。\r\n煌煌口中珠，含此谁为珍。\r\n富贵焉足求，甘我贱与贫。¤"
        },
        {
            "title": "雪（五绝）",
            "content": "永巷沉沉夜漏稀，玉阶寂寂雪花飞。\r\n空持纨扇歌琼树，愁对银缸襞舞衣。"
        },
        {
            "title": "秋夜",
            "content": "西园秋渐好，晚眺倚山扉。\r\n鹤语风生竹，萤飞月满衣。\r\n乍怜幽意惬，翻恨赏心违。\r\n延伫空林下，中宵独未归。"
        },
        {
            "title": "邯郸馆中",
            "content": "门对罘罳静，城临睥睨斜。\r\n愁人倚高阁，清夜动悲笳。\r\n月暗云生叶，风寒露作花。\r\n徘徊望牛斗，仿佛辨京华。"
        },
        {
            "title": "莫愁曲",
            "content": "侬家住石头，绿水绕歌楼。\r\n不是工客娱，何缘字莫愁。"
        },
        {
            "title": "效阮公咏怀（十四首）",
            "content": "翔夌赴长飙，翩翩戾高冥。\r\n举翮覆白日，伏颈云间鸣。\r\n顾谢野田雀，僶俛营此生。\r\n与子各殊涂，无用相讥评。¤"
        },
        {
            "title": "效阮公咏怀（十四首）",
            "content": "北冥有异物，神变何峥嵘。\r\n上为千里鶤，下为万亩鲸。\r\n俶傥自足赖，升降非已荣。\r\n羞彼雉化爵，龊龊黍我形。¤"
        },
        {
            "title": "宫词（三首）",
            "content": "禁围处处锁名花，步障层层簇绛纱。\r\n斟酌君恩似春色，牡丹枝上独繁华。"
        },
        {
            "title": "效阮公咏怀（十四首）",
            "content": "龙伯有大人，轻出越故疆。\r\n东上五山巅，学钓尾闾傍。\r\n六鳌曳独茧，员峤沉北荒。\r\n天汉断西流，海水自飞扬。\r\n列仙涕滂沱，帝侧巧中伤。\r\n手中握朽骨，魁垒不得长。¤"
        },
        {
            "title": "芳树",
            "content": "芳草荣春日，萋萋盈后园。\r\n绛房承露坼，素叶向风翻。\r\n散影连云屋，吹香入网轩。\r\n美人来已暮，零落复何言。"
        },
        {
            "title": "江花",
            "content": "百丈牵江路，行穿夹岸花。\r\n时怜一水曲，远爱数峰斜。\r\n林下见垂钓，溪边逢浣纱。\r\n武陵如在眼，仿像羽人家。"
        },
        {
            "title": "效阮公咏怀（十四首）",
            "content": "昔有中黄伯，立慬一何劳。\r\n右手搏雕虎，左接太行猱。\r\n岂如东海翁，嗜酒佩赤刀。\r\n粤祝终不验，侧身焉所逃。¤"
        },
        {
            "title": "侯大驾回",
            "content": "西北收皇旅，东南归帝京。\r\n山驱八骏下，海泛六龙行。\r\n后车环外区，前驷集神坰。\r\n支兵联四校，中坚屯九营。\r\n绛气曳朱竿，青云生翠旌。\r\n饶歌彩吹激，行漏玉鸾鸣。\r\n入觐万国至，清宫群后迎。\r\n金貂杂流景，圭璧委繁星。\r\n录功对五帝，合符朝百灵。\r\n俯窥地纽正，仰瞻天柱平。\r\n郊禋方展义，升封将告成。\r\n祈招美王度，长谣诵休明。"
        },
        {
            "title": "兔丝",
            "content": "根株不自立，枝蔓为谁饰。\r\n偶同杂组文，未比朱弦直。\r\n园客何由整，天女讵堪织。\r\n暂附松柏枝，终辞霜露色。"
        },
        {
            "title": "屏风",
            "content": "屏风十二曲，罗列洞房隅。\r\n双环金屈膝，四角锦流苏。\r\n蛾眉行处隐，玉袖坐中扶。\r\n因歌留上客，翠盖少踟蹰。"
        },
        {
            "title": "江云",
            "content": "谢客弄春水，江皋生彩云。\r\n纷纷初散绮，叶叶渐成文。\r\n蔽日皆相映，流风乍不分。\r\n何因可持赠，欲以慰离群。"
        },
        {
            "title": "志感（二首）",
            "content": "二仪育万物，四时代寒暑。\r\n三五咸哲王，质文有今古。\r\n圣人贵通变，愚者或未睹。\r\n周公兴礼乐，光翼兄与父。\r\n宣尼谋鲁国，一变道斯举。\r\n旧章不可忘，季世赖毗辅。\r\n苟能继先志，改制固法祖。\r\n国家历年祀，庶绩罔不叙。\r\n乘时宜损益，更化俟明主。\r\n愧无贾生书，今日悟当宁。¤"
        },
        {
            "title": "江南曲",
            "content": "江南光景殊无赖，水如碧玉山如黛。\r\n吴王旧苑芳草多，鸳鸯飞过斜阳外。\r\n船头醉岸乌纱巾，兴来看遍江南春。\r\n五湖倘遇范少伯，夺取当时倾国人。"
        },
        {
            "title": "月夜望雪",
            "content": "朝看云际雪，夜月坐中楼。\r\n宛似青天上，俯观银汉流。\r\n犹怜目未尽，好为上帘钩。"
        },
        {
            "title": "海棠画扇",
            "content": "西蜀繁花树，春深乱蕊红。\r\n还怜彩扇上，宛似锦城中。\r\n影转团团月，香含细细风。\r\n江淹才力减，赋尔若为工。"
        },
        {
            "title": "效阮公咏怀（十四首）",
            "content": "蜎蜎桑中蠹，戢戢托尔躯。\r\n下枝噏沉液，上条咀槁肤。\r\n饮食亦已遂，不念彼树枯。\r\n树枯竟何如，憔悴在须臾。\r\n飘飘云间龙，卑高一何殊。\r\n变化成霖泽，千载长相俱。¤"
        },
        {
            "title": "萍",
            "content": "参差如霰布，的娰星出。\r\n鱼戏影初开，鸟散文仍密。\r\n幸因云雨会，且免风波失。\r\n无裨江海流，徒谢芳菲质。"
        },
        {
            "title": "郭外",
            "content": "置酒命交游，巾车向城郭。\r\n徘徊空野外，乐绪翻萧索。\r\n凉风变云日，白露惊川薄。\r\n秋水增烟雾，衰林半摇落。\r\n良时一若此，人生讵如昨。\r\n援琴写哀弄，停觞罢欢酌。\r\n愧彼忘情者，孤悰似无托。"
        },
        {
            "title": "皇帝行幸南京歌（六首）",
            "content": "燕姬玉袖抱箜篌，马上长随翠辇游。\r\n春来照影秦淮水，爱杀江南云母舟。"
        },
        {
            "title": "效阮公咏怀（十四首）",
            "content": "昔闻黄灵乐，乃在洞庭傍。\r\n一奏鱼愁入，再奏鸟悲翔。\r\n大声岂不妙，细物焉能当。\r\n独有双玄鹤，延颈遥相望。"
        },
        {
            "title": "北征",
            "content": "地阔尘沙外，天寒霜露中。\r\n燕云常少日，朔气自兼风。\r\n梦断南栖鸟，愁随北向鸿。\r\n淹留忆攀桂，辛苦叹飘蓬。"
        },
        {
            "title": "春日禁中遇雪",
            "content": "紫禁春朝雪，花飞彩仗新。\r\n雾交随雉尾，风引避龙鳞。\r\n掌湿金人立，窗寒玉女颦。\r\n翠华沾洒处，遥忆属车尘。"
        },
        {
            "title": "凉州词",
            "content": "陇西西去抵凉州，边塞萧条处处愁。\r\n青草不生青海曲，黑云常聚黑山头。"
        },
        {
            "title": "折杨柳",
            "content": "三月卢龙塞，沙中雪未干。\r\n朝来折杨柳，春色忆长安。"
        },
        {
            "title": "洛阳道",
            "content": "凤阙正中天，龙池带洛川。\r\n层城三市列，复道两宫连。\r\n锦障藏歌伎，羊车戏少年。\r\n更逢嵇阮辈，长啸酒垆前。"
        },
        {
            "title": "行路难（三首）",
            "content": "我歌行路难，什百之端歌一端。\r\n丈夫委质事天子，岂谓当由左右始。\r\n九重邃远壅蔽多，疏贱孤臣竟谁恃。\r\n君不见贾谊上书谈世务，汉皇欣然绛灌怒。\r\n只言旦暮即公卿，一麾却作长沙傅。\r\n又不见董生硁硁守廉直，儒者安知丞相力。\r\n白头不得里中卧，远徙胶西骄主国。\r\n二公之事略无异，史策纷纷多此类。\r\n余风积习传至今，覆辙危机在平地。\r\n沛国迂儒不晓事，酷信丘轲泥文字。\r\n往年抗疏婴逆鳞，赐玦归来十二春。\r\n岂无高足据要津，未肯低眉干贵人。\r\n贵人方寸九折坂，况我三轮行不远。\r\n帝阍无路欲何之，五岳寻仙未应晚。¤"
        },
        {
            "title": "郊居作",
            "content": "池御鲜珍鳞，樊笼多铩翮。\r\n物情忌窘束，人事伤纷迫。\r\n拙薄谬荣涂，疏慵谢朝籍。\r\n销声背喧竞，息影投幽隙。\r\n丘园虽寂寞，悠然殊自适。\r\n徘徊弄文史，流连眷泉石。\r\n神轻片云上，目莹清川激。\r\n蓬峤宛相闻，沧洲如在觌。\r\n未申隐沦志，稍习湛冥迹。\r\n外慕非所希，聊用终晨夕。"
        },
        {
            "title": "行路难（三首）",
            "content": "君不见山中行人葬虎腹，复有贪狼饱人肉。\r\n天生二物毒爪牙，比似谗人未为毒。\r\n谗人之毒在利口，能覆邦家如覆手。\r\n一夫中伤那足悲，万事纷纭真可丑。\r\n君不见伯嚭加诬子胥刎，越师西来吴国尽。\r\n又不见上官纳谮屈原死，楚王翻为秦地鬼。\r\n谗人反覆不可凭，变易是非移爱憎。\r\n重华聪明疾谗说，更向通衢市矰戈。\r\n可怜豪杰死道边，总为奸邪在君侧。\r\n行路难，行路难，只在谗人唇吻端。\r\n宁当脱屣蹈东海，不须驱马入长安。¤"
        },
        {
            "title": "塞下曲（三首）",
            "content": "日暮阴风吹铁衣，孤军转斗陷重围。\r\n虏中白骨行当朽，楼上红妆尚忆归。"
        },
        {
            "title": "答王允升省中对雨见忆之作",
            "content": "康乐愁霖唱，平原苦雨诗。\r\n故人歌此曲，赠我慰相思。\r\n薜荔垂青阁，芙蓉泛绿池。\r\n今朝一樽酒，最恨不同持。"
        },
        {
            "title": "塞下曲（三首）",
            "content": "长城西北万重山，无数征人若个还。\r\n明妃死后留青冢，定远生前隔玉关。"
        },
        {
            "title": "赠饶平令曹先生",
            "content": "炎方信巨丽，海峤弥光辉。\r\n冲波迅交属，断岫相围。\r\n铜乳隐云穴，金膏被石碕。\r\n青林互缭绕，玉草竞芳菲。\r\n岭戍接丹徼，县斋当翠微。\r\n褰开尽洲岛，偃卧同岩扉。\r\n高阁只自闭，鸣琴方独挥。\r\n心和物皆定，欲静神来依。\r\n灵境邈难测，异人游岂稀。\r\n虚无翡翠盖，仿佛芙蓉衣。\r\n安邑傥可累，吾将从此归。"
        },
        {
            "title": "奉同王浚川海上杂歌（三首）",
            "content": "海上三山倒影垂，风吹波动锦涟漪。\r\n云中对出神仙阙，地底双开日月池。"
        },
        {
            "title": "宫词（三首）",
            "content": "斗帐氤氲沉水烟，蛾眉那得带愁眠。\r\n镜中莫倚人如玉，枕上真成夜似年。"
        },
        {
            "title": "负郭",
            "content": "负郭茅堂小，临溪竹圃斜。\r\n山樽携野客，鱼网晒邻家。\r\n荒径封残雪，疏篱透晚霞。\r\n预思春到日，著处种桃花。"
        },
        {
            "title": "皇帝行幸南京歌（六首）",
            "content": "忆昔高皇定鼎年，钟山龙驭已登仙。\r\n八叶神孙因耀武，衮衣亲得拜陵前。"
        },
        {
            "title": "答颜惟乔",
            "content": "俗纷倦城肆，放浪怀林莽。\r\n命赏来芳讯，探奇协幽想。\r\n萧条南苑际，中夏犹凄爽。\r\n雨霁绿泉生，风惊白云上。\r\n禽鱼行盼睐，水木坐俯仰。\r\n梁栋下阴霏，房栊递哀响。\r\n沦飘病转剧，偃蹇年日长。\r\n名山仍未去，末路竟何往。\r\n故人念相慰，贱子拟自广。\r\n旦日伫登临，愿言操几杖。"
        },
        {
            "title": "访孙世其叙饮",
            "content": "苑内银河垂袅袅，城边暗月上微微。\r\n不辞怀抱今宵尽，无奈宾朋此地稀。\r\n万里飘零同卧病，三年邂逅一沾衣。\r\n燕山楚水遥相望，目断天涯鸿雁飞。"
        },
        {
            "title": "酬惟乔惠鹿",
            "content": "怜此园中鹿，君侯赠野夫。\r\n涂艰常近患，物俊益妨躯。\r\n林薮空相忆，藩篱坐自拘。\r\n忍甘充玉，愿为束生刍。"
        },
        {
            "title": "晓坐斋内",
            "content": "近曙早莺喧，乍暖游丝密。\r\n稍稍竹待风，纷纷花就日。\r\n临堂点芳翰，披衣玩仙帙。\r\n赖此自多娱，暂缓幽忧疾。"
        },
        {
            "title": "从军行",
            "content": "少小习胡兵，从军右北平。\r\n先登百死阵，却破万重城。\r\n边郡勤王苦，中朝论赏轻。\r\n封侯自有数，安用怨匡衡。"
        },
        {
            "title": "田中筑舍修治树艺",
            "content": "庄生卧濠梁，范子去海隅。\r\n行止信难侔，远迹要不殊。\r\n伊予慕栖遁，脱冠归里闾。\r\n卜宅近郊坰，葺宇就田庐。\r\n南荣面崇冈，北牖背幽墟。\r\n虽非山水地，取乐自有余。\r\n筑牖仍先趾，穿池即故渠。\r\n林木尽旧行，圃畦皆曩区。\r\n寡欲罕所营，众美亦云俱。\r\n爵禄无常位，贫贱有安居。\r\n岂惟畏淹留，得以免忧虞。\r\n欢此平生情，永言焉可渝。"
        },
        {
            "title": "泛溪",
            "content": "避暑清溪曲，舟行路不穷。\r\n诗成孤屿上，酒尽夕阳中。\r\n绿竹含秋色，红蕖送晚风。\r\n归来就明月，移棹水云东。"
        },
        {
            "title": "送毛敬父之庐州",
            "content": "北峡吞淮口，东陵控海隅。\r\n霍山分岳镇，肥水混濡须。\r\n从事之官远，观风问俗殊。\r\n庐江多小吏，应候府中趋。"
        },
        {
            "title": "人日",
            "content": "晖晖晴日透帘帷，冉冉和风扬鬓丝。\r\n野老自倾田舍酒，故人谁寄草堂诗。\r\n即看梅柳春含早，预想莺花景不迟。\r\n旋鬻园蔬办家酿，剩拚酩酊艳阳时。"
        },
        {
            "title": "宫中乐",
            "content": "偶过昭阳馆，雕栊闭绛纱。\r\n卷帘通一笑，落尽满庭花。"
        },
        {
            "title": "西斋",
            "content": "西斋休憩地，永日卧书帷。\r\n燕舞随风絮，莺啼集露枝。\r\n病因闲自疗，春与醉相宜。\r\n却悔牵行役，年来忽去兹。"
        },
        {
            "title": "江霞",
            "content": "春江变气候，孤屿发云霞。\r\n散影摇青草，流文漾碧沙。\r\n红泥迷燕子，丹洞失桃花。\r\n水宿淹晨暮，应怜谢永嘉。"
        },
        {
            "title": "皇帝行幸南京歌（六首）",
            "content": "淮水南边是狭邪，蛾眉临水折江花。\r\n日暮龙舟泊何处，玉床抛在五侯家。"
        },
        {
            "title": "出行四图为何燕泉先生作（录二首）",
            "content": "西域防胡日，南宫动使星。\r\n旧分双赤管，新佩一青萍。\r\n陇月传兵候，关云结阵形。\r\n千金收虎士，万马蹴龙庭。\r\n方略随封事，文章待勒铭。\r\n应嗤班定远，头白滞边亭。¤"
        },
        {
            "title": "效阮公咏怀（十四首）",
            "content": "穷漠万余里，海冰周四隅。\r\n中原勒千乘，翱翔顺风趋。\r\n白羽翩翻飞，一军惊且呼。\r\n扬节下高阙，长缨系单于。\r\n右行临月窟，左旋出日区。\r\n立功何足矜，猛气聊以舒。¤"
        },
        {
            "title": "效阮公咏怀（十四首）",
            "content": "朝出上东门，迢递望三川。\r\n修涂未能半，险阻屡迁延。\r\n征马立踟躇，徒旅念归旋。\r\n捷径不肯入，安用直如弦。\r\n茕茕罹苦辛，失路谁当怜。¤"
        },
        {
            "title": "晦日夜集",
            "content": "晦日归休晚，良游惜后时。\r\n却拚长夜饮，更赋早春诗。\r\n云雾窗中入，星河阁上垂。\r\n何须花与月，行乐始相宜。"
        },
        {
            "title": "夏日游道观",
            "content": "隔竹窥丹洞，临池坐碧沙。\r\n翠杯寒玉水，石碗净云芽。\r\n展簟来风色，吹笙上月华。\r\n休论河朔饮，讵似醉流霞。"
        },
        {
            "title": "卧病贻友人",
            "content": "汉代无才赋《子虚》，病来空卧茂陵居。\r\n终年只学五禽戏，早岁浑忘三箧书。\r\n林下网虫悬堕叶，墙头蔓草落寒渠。\r\n日日思君欲乘兴，濠梁何处好观鱼。"
        },
        {
            "title": "一溪",
            "content": "一溪云水一渔夫，一曲沧浪酒一壶。\r\n笑指桃花问春色，武陵得似此间无？"
        },
        {
            "title": "宫词（三首）",
            "content": "红袖低回拂锦茵，玉颜憔悴掩罗巾。\r\n空房独对婵娟月，赖是嫦娥不笑人。"
        },
        {
            "title": "睡起",
            "content": "午梦初醒卯酒消，不知风雪已终朝。\r\n客来小阁聊盘礴，鸟散空园转寂寥。\r\n老境时时怀故旧，穷途事事愧渔樵。\r\n古人坚卧非无意，未必渊明为折腰。"
        },
        {
            "title": "塞下曲（三首）",
            "content": "阴山缚尽犬羊群，万里胡天散阵云。\r\n塞外降王三十郡，来朝尽隶霍将军。"
        },
        {
            "title": "台上",
            "content": "台迥通风榭，窗虚近水城。\r\n卷帘残暑去，携手晚凉生。\r\n碧树藏云暗，银河度月明。\r\n醉来愁仿佛，只作画中行。"
        },
        {
            "title": "巫山高",
            "content": "巫山高郁郁，襟带亘天涯。\r\n上靡白日阳，下陵青云眉。\r\n玄岩何嵯峨，层惸互参差。\r\n景象非一状，远望令心悲。\r\n献岁出游猎，千乘齐交驰。\r\n翠帐罗曲阿，羽盖垂琼芝。\r\n龙骑践蕙圃，昚首戏兰池。\r\n回车背中路，娱乐未云疲。\r\n置酒景夷台，设礼高唐祠。\r\n君王千万岁，岁岁长如斯。"
        },
        {
            "title": "从军行",
            "content": "少小慕功名，击剑复谈兵。\r\n误信封侯事，甘作从军行。\r\n一朝备行伍，几处罹辛苦。\r\n西南通远夷，东北攘骄虏。\r\n武帝雄材略，土宇新开拓。\r\n衔命驰严马，登坛延卫霍。\r\n诸将竟邀功，岁岁出临戎。\r\n勒兵盈塞外，发卒遍关东。\r\n骚屑干戈动，萧条田野空。\r\n庙谋贪战伐，边隙开胡粤。\r\n军兴急星火，兵连淹岁月。\r\n戈船下厉水，策马逾葱雪。\r\n山川行未半，容鬓惊凋换。\r\n寒冰手指堕，炎风肌肉烂。\r\n思乡已泪尽，望远堪肠断。\r\n怫郁鱼泣津，凌兢猿眩岸。\r\n悠悠历绝国，险道何倾侧。\r\n虎穴讵可入，鬼方宁易克。\r\n间使闭昆明，单兵陷疏勒。\r\n全军有天幸，从吏无人色。\r\n天时变杀机，壮士奋兵威。\r\n飞矢风鸣镝，推兵血溅衣。\r\n长驱五王国，大破九重围。\r\n万里悬旌出，三军奏凯归。\r\n边垂日无事，鸟尽良弓弃。\r\n行直贵臣憎，功高同列忌。\r\n赏格多排沮，谤书仍负累。\r\n白头还士伍，赭衣从吏议。\r\n输力奉明君，忠邪不见分。\r\n丹心徒贯日，剑气枉凌云。\r\n人事竟莫测，天命谅难闻。\r\n可怜麟阁上，不画李将军。"
        },
        {
            "title": "落花",
            "content": "今朝卷帘坐，时见一花飞。\r\n不惜芳菲尽，春风稍稍稀。"
        },
        {
            "title": "雪（五绝）",
            "content": "流风回雪满蓬莱，绣幕珠帘万户开。\r\n内殿平明催设宴，玉京深处翠华来。"
        },
        {
            "title": "咏料丝灯",
            "content": "淮南玉为碗，西京金作枝。\r\n未若兹灯丽，擅巧昆明池。\r\n霏微状蝉翼，连娟侔网丝。\r\n烟空不碍视，雾弱未胜持。\r\n碧水点葱郁，彩石染萎蕤。\r\n霞叠有无色，云攒深浅姿。\r\n焚兰发香气，对烛映红滋。\r\n明月讵须侈，夜光方可嗤。"
        },
        {
            "title": "善哉行",
            "content": "来日大难，痛心疾首。\r\n今日为乐，莫惩其后。\r\n大难如何，昊天不嘉。\r\n吉凶有时，人莫之知。\r\n鹿之游斯，在彼中野。\r\n庖人调和，将以为脯。\r\n翩翩白龙，好是鱼服。\r\n豫且射之，载中其目。\r\n少康出畋，不复其舍。\r\n戎王朝卧，乃缚尊下。\r\n式戒在始，式备在终。\r\n匪戒匪备，害于其躬。\r\n天命戾止，匪夙则莫。\r\n勉尔在位，无俾天怒。"
        },
        {
            "title": "宝剑篇",
            "content": "昔闻欧冶铸宝剑，冶中蛟龙欻挥霍。\r\n冶开火歇蛟龙失，黯黯青云吐芒锷。\r\n赤山丹液色郁勃，白帝金精气萦薄。\r\n翠珉磨出冰洞明，宝鞘装成金错落。\r\n?鹈膏莹科斗字，鹿卢玉映芙蓉萼。\r\n坐上传看疾风起，尊前拔舞惊虹跃。\r\n蚩尤苍黄化石陨，天吴辟易随潮却。\r\n果然魑魅忌精爽，坐令神物藏冥漠。\r\n由来世事不可测，须臾沦落丰城侧。\r\n玉珥雕零苔藓昏，雪花蠹蚀尘沙黑。\r\n当年得意断犀象，今朝失路埋荆棘。\r\n地底龙眠鬼犹泣，斗间气腾人未识。\r\n泥涂污辱君勿悲，风云变化时将逼。\r\n掘狱重开双宝刀，入市争酬万金直。\r\n自古英雄每如此，平生蹉跌长叹息。\r\n哀歌谩作行路难，高飞自有横天翼。"
        },
        {
            "title": "观舞",
            "content": "妙伎出秦中，纤腰学楚宫。\r\n翠帷低舞燕，锦荐踏惊鸿。\r\n宛转歌相似，婵娟态不同。\r\n无因逃酒去，懊恼白头翁。"
        },
        {
            "title": "效阮公咏怀（十四首）",
            "content": "生才良不幸，处世诚独难。\r\n扬蛾兴妒阶，怀璧贾罪端。\r\n灵均既见放，韩非亦自残。\r\n奉身失所从，慷慨使我叹。¤"
        },
        {
            "title": "春阴",
            "content": "春阴日日春晴少，料得春晴春已归。\r\n竹里雄鸠嗔独语，池边乳燕喜群飞。\r\n炊烟冷落侵寒食，檐溜飘萧上夹衣。\r\n寂寂小轩宾客散，祗余禅榻不相违。"
        },
        {
            "title": "戏成五绝（录一首）",
            "content": "海内论诗伏两雄，一时倡和未为公。\r\n俊逸终怜何大复，粗豪不解李空同。"
        },
        {
            "title": "暮春园中作",
            "content": "荒径入园墟，经旬旷游涉。\r\n林飘依槛絮，蔓引横阶叶。\r\n春阑意已倦，风晚花如怯。\r\n怃然阅徂景，弥使忧相接。"
        },
        {
            "title": "酬惟乔赠巾",
            "content": "野巾初着日，心赏竟朝曛。\r\n试正行窥水，从欹卧看云。\r\n坐翻嫌月露，出每避尘纷。\r\n顾影还相笑，风流愧使君。"
        },
        {
            "title": "城南梅开简友人",
            "content": "郭外新梅树，春风吹欲残。\r\n未能携酒出，幸为折花看。"
        },
        {
            "title": "元夕篇",
            "content": "皇都佳丽地，春日艳阳年。\r\n共爱元宵好，争歌明月篇。\r\n元宵明月满蓬莱，春色先从上苑来。\r\n千门宛转银屏隔，万户参差金锁开。\r\n千门万户连双阙，彩女新妆踏明月。\r\n映牖窥窗态转多，含娇凝睇情无歇。\r\n正逢春日爱芳菲，复值春宵缝舞衣。\r\n灯光斜照珊瑚枕，香气空薰云母扉。\r\n此时天子盛遨游，离宫别馆足风流。\r\n才开凤岛张灯架，更起鳌山结彩楼。\r\n彩楼岧嵽鳌山侧，复道交衢对南北。\r\n万烛翻疑白日光，千灯却乱春星色。\r\n春星暗霭迷烟雾，仙御分明见天路。\r\n空里翩翩翠盖飞，云中冉冉鸾舆度。\r\n翠盖鸾舆千万骑，伐鼓金动天地。\r\n御仗层层锦绣围，广场队队鱼龙戏。\r\n就中别有王侯客，三三五五长安陌。\r\n夜夜经过许史家，朝朝游戏金张宅。\r\n金张许史斗骄奢，金灯玉带剪春纱。\r\n鸳鸯比翼玟瑰树，翡翠双栖菡萏花。\r\n龙膏凤炬列千行，蕙火兰烟百和香。\r\n月华照耀琉璃障，雾影氤氲玳瑁梁。\r\n可怜豪侈谁能似，可怜行乐心无已。\r\n曲罢频移歌舞筵，醉后重游灯火市。\r\n月市星衢游未遍，东城南陌时相见。\r\n妖童绣勒五花马，倡女银车九华扇。\r\n妖童倡女繁华子，双去双来帝城里。\r\n粉色偏从月下明，衣香故向风前起。\r\n调笑行歌欢未阑，浮影流光夜遽残。\r\n朝来试过狭邪路，堕靥飘花那忍看。"
        },
        {
            "title": "庵中",
            "content": "市声入墟落，瓮牖未全晓。\r\n虫飞亦薨薨，焉知此生小。\r\n群动随天运，宇宙长纷扰。\r\n独有庵中人，冥然化机表。"
        },
        {
            "title": "江猿",
            "content": "舟行转江峡，处处响哀猿。\r\n极浦云方合，连山雨正昏。\r\n接条时自拄，饮水复相援。\r\n不待三春尽，先伤游子魂。"
        },
        {
            "title": "题空上人山房",
            "content": "古寺残冬倍悄然，老僧闭户独安禅。\r\n冰满瓶中无滴水，香消垆畔有余烟。"
        },
        {
            "title": "对酒",
            "content": "畏涂有千虑，劳生无寸隙。\r\n唯余对酒时，暂作伸眉客。\r\n妖姬杂睇笑，欢友连衿舄。\r\n相逢判一醉，钱刀非所惜。"
        },
        {
            "title": "重游萧氏园",
            "content": "别此真如昨，重游换物华。\r\n粉滋曾倚竹，红浅旧看花。\r\n沙阪萦林曲，山篱逐水斜。\r\n城南咫尺路，未觉往来赊。"
        },
        {
            "title": "昭王台",
            "content": "燕昭无故国，蓟野有空台。\r\n寂寞黄金气，凄凉沧海隈。\r\n腐儒终报主，乱世始怜才。\r\n回首征涂上，年年此地来。"
        },
        {
            "title": "雪（五绝）",
            "content": "绿水初冰百子池，飞花正满万年枝。\r\n君王夜醉瑶台雪，侍女冬歌《白甿》"
        },
        {
            "title": "志感（二首）",
            "content": "圣王久已徂，方策不俱逝。\r\n大者载诗书，遗烈播无际。\r\n猗嗟德不泯，文章亦相俪。\r\n吾观三五迹，旷代若同世。\r\n区区汉唐来，群儒犹善继。\r\n葳蕤竹素间，君相赖攸济。\r\n皇朝属全盛，光重施来裔。\r\n自非良史才，大业有瑕翳。\r\n愿言见作者，缀缉列凡例。\r\n纷纶括群典，俶傥袭六艺。\r\n言文行则远，斯理良匪细。\r\n惓惓告在位，秉笔当勿替。"
        },
        {
            "title": "奉同王浚川海上杂歌（三首）",
            "content": "天鸡啼处夜生潮，东望蓬莱翠雾消。\r\n紫贝高为云外阙，青龙盘作日边桥。"
        },
        {
            "title": "郭外",
            "content": "郭外平芜迥，溪边小径斜。\r\n客行迷野竹，莺语隔林花。\r\n多景每难遇，孤游还自嗟。\r\n佳期竟何许，脉脉向春华。"
        },
        {
            "title": "冬夕",
            "content": "空斋生夕霭，俯仰俄清绝。\r\n开帷玩光景，就槛看云月。\r\n寒条响哀吹，曾林皓余雪。\r\n怀人不可见，徒令自怡悦。"
        },
        {
            "title": "效阮公咏怀（十四首）",
            "content": "群狙竞芋栗，喜怒随转移。\r\n飞飞海上鸥，矰缴不可施。\r\n张仪谢苏君，赵令说李斯。\r\n小义鲜能终，邪径固多歧。\r\n利害异目前，亲仇在一时。\r\n他人各有心，愉乐且相欺。\r\n侥幸昧全图，此计良可嗤。¤"
        },
        {
            "title": "皇帝行幸南京歌（六首）",
            "content": "建业城西江水回，千官遥望翠华来。\r\n天子双鞬悬锦带，近臣争上万年杯。"
        },
        {
            "title": "长安道",
            "content": "神州应东井，天府擅西秦。\r\n双阙南山下，千门渭水滨。\r\n公卿畏主父，宾客慕平津。\r\n方朔何为者，虚称避世人。"
        },
        {
            "title": "雪（五绝）",
            "content": "宫里仙人字丽华，弦中纤指学琵琶。\r\n朝来白雪当窗立，一曲弹成《玉树花》。"
        },
        {
            "title": "山亭",
            "content": "西圃禁垣东，凉生暑渐空。\r\n小池盈宿雨，丛桂易秋风。\r\n独鹤窥云际，幽兰思露中。\r\n来游行乐地，不惜醉山公。"
        },
        {
            "title": "皇帝行幸南京歌（六首）",
            "content": "翩翩翠盖覆鸣銮，诏许都人夹道看。\r\n乐府尽歌杨柳曲，后车多著鵕鸃冠。"
        },
        {
            "title": "春夜过时济饮",
            "content": "露净开樽处，天青岸帻时。\r\n素云将月上，香雾任风吹。\r\n为乐常苦晏，含情复待谁。\r\n径须成一醉，莫遣酒行迟。"
        },
        {
            "title": "寄浚川先生",
            "content": "览公谈玄作，赠公咏玄篇。\r\n寻仙愿未果，怀旧心悠然。\r\n抠衣游郡斋，言诗偏赏激。\r\n束书谒京邸，交臂俄分析。\r\n中岁再见公，置酒浚郊庐。\r\n自此若参辰，形迹缅相疏。\r\n一别二十年，相思定深浅。\r\n独游郭南园，忆公如在眼。\r\n稷契亮天功，巢许好山栖。\r\n同生尧舜世，出处安能齐。\r\n退藏诚自揣，明扬何滥与。\r\n愧非伯齐伦，谬当公叔举。\r\n我年已迟莫，我志但逡巡。\r\n鄙儒信顽鲁，不识要路津。\r\n枳棘遍荒涂，鸱枭竞翔舞。\r\n中有孤凤皇，哀鸣一何苦。\r\n十日出天衢，龙飞欲何为。\r\n不如反深渊，俟彼风雨时。\r\n世俗多崎岖，达人岂凝滞。\r\n公能访松子，予亦从公逝。"
        },
        {
            "title": "风",
            "content": "蛾眉帘下出，春风花际来。\r\n云落鬓间发，蚁转手中杯。\r\n华梁尘乍动，罗帷影复开。\r\n试将巫山雨，吹向楚王台。"
        },
        {
            "title": "北狩",
            "content": "秦皇巡海右，汉武幸关东。\r\n昔怅千秋迹，今看万乘雄。\r\n期门陈后苑，清道出离宫。\r\n雾绕旄头黑，尘翻豹尾红。\r\n天营屯斗极，御气下云中。\r\n射兽阏支雪，焚山瀚海风。\r\n系缨驱杂虏，载笔扈群公。\r\n此日燕然石，长刊北狩功。"
        }
    ]
}