{
    "dynasty": "明",
    "author": "吴宽",
    "intro": "",
    "items": [
        {
            "title": "分题丰乐亭送文宗儒太仆",
            "content": "何处亭成乐岁丰，琅琊山在乱云中。\r\n西南林壑夸尤美，六一文词信独工。\r\n幽谷泉鸣琴操古，石屏路转酒船通。\r\n幸当归马滁阳日，此地来游兴不空。"
        },
        {
            "title": "大雨坐海月庵",
            "content": "即看池面水平桥，旋觉孤亭势欲漂。\r\n老父得鱼过别市，谁家移竹趁明朝。\r\n西陵下马应难避，北巷将书莫见招。\r\n吾弟远来能慰我，彭城今夜忆逍遥。"
        },
        {
            "title": "是日往观果刻本盖世贤招饮恐客不至故绐尔乃",
            "content": "出门骑马踏雪沙，玉堂吏散成空衙。\r\n何人手剪吴江水，而我自眩梁园花。\r\n客居长至叹寂寞，赖有东邻仙李家。\r\n试开泥尊香泼蚁，却笑石本光翻鸦。\r\n清虚堂中事已往，妙墨零落随风葩。\r\n空肠啖尽元脩菜，渴吻煎彻庭坚茶。\r\n诗成一纸来万里，峒石至今椎密挝。\r\n浓书铁把纯绵裹，深刻蟹上潮泥爬。\r\n似人可喜非浪语，与客争观还共嗟。\r\n莫言此幅字漫灭，夜久屋壁飞晴霞。\r\n\r\n【注释】：【原题】：\r\n是日往观果刻本盖世贤招饮恐客不至故绐尔乃复次韵"
        },
        {
            "title": "与诸友出城东散步水际",
            "content": "岸花汀草驻残春，步逐渔郎更问津。\r\n侧足冈峦浑不畏，会心鱼鸟自相亲。\r\n一湾已似江南意，半日都忘洛下身。\r\n西出郭门劳仆马，青山真是误游人。"
        },
        {
            "title": "芍药",
            "content": "品高真自广陵来，旧谱空怜壁角堆。\r\n千叶连云如并拥，两枝迎日忽齐开。\r\n诗中相谑何须赠，担上能赊也用栽。\r\n记取今年才看起，醉吟多藉曲生材。"
        },
        {
            "title": "次韵任太常过园居（四首）",
            "content": "休笑吴侬故态狂，小园日涉步能量。\r\n闲凭却爱琴徽冷，连饮惟夸茗碗香。\r\n何日归田成老懒，终年学圃觉清忙。\r\n乘凉莫惜重相过，只待篱边雨一场。"
        },
        {
            "title": "病目夜坐怀斋居诸公次前韵",
            "content": "布衾寒拥对床屏，鹊绕南枝月过庭。\r\n暝目谁除子瞳障，斋心自比太常醒。\r\n花时渐好仍笼雾，灯节相催屡问星。\r\n便有玉堂天上意，铜垆当案冷烟青。"
        },
        {
            "title": "送杨君谦致仕",
            "content": "公署席未暖，求去何嗷嗷。\r\n济河先焚舟，预卖冠与袍。\r\n我不更劝子，知子意殊牢。\r\n昨者见章疏，陈情欲长号。\r\n谓臣心腹间，有疾刺如刀。\r\n自宜针石恶，不任簿书劳。\r\n蒙恩赐封典，父母喜俱叨。\r\n雨露不知感，臣岂如蓬蒿。\r\n壮年可驱策，正合从时髦。\r\n臣实自知愧，奈缘病相遭。\r\n当道奖恬退，幸尔遇山涛。\r\n九重遂俯从，孰谓天居高。\r\n郎官信美秩，视之等秋毫。\r\n未论子所能，此足称贤豪。\r\n纷纷投牒者，群然赴仪曹。\r\n其间或衰迈，虚名尚贪饕。\r\n如子真难得，识者争嘉褒。\r\n而我复增愧，头颅已霜毛。\r\n归心觉愈急，如索更加綯。\r\n子归免羁绊，槛兽初奔逃。\r\n卬首不回顾，跳舞向林皋。\r\n岁暮多冰雪，长河阻轻舠。\r\n河神不世情，助子水滔滔。\r\n旧宅傍吴市，门前是南濠。\r\n性不耐居处，志惟嗜游遨。\r\n南指天目山，誓将友猿猱。\r\n归来必自得，有乐斯陶陶。\r\n发泄胸中奇，文场战当鏖。\r\n多事反自今，笔墨肯停操。\r\n已忘虞卿愁，且著屈子骚。"
        },
        {
            "title": "夏夜起坐",
            "content": "病首棱棱卧未便，坐临风露小堂前。\r\n娟娟缺月初离海，隐隐明河欲亘天。\r\n忧旱有诗歌倬彼，还家无计叹茫然。\r\n夜深童子垂头处，独听城楼刻漏传。"
        },
        {
            "title": "葵",
            "content": "托身北墙隅，幸免人所践。\r\n苗长已过墙，入土根不浅。\r\n叶间蕊何多，濈濈满圆茧。\r\n此种觉尤佳，观者尽云鲜。\r\n倾心识忠臣，卫足存古典。\r\n作羹谅非菜，名同亦须辩。"
        },
        {
            "title": "恭题宣庙画所翁画龙图",
            "content": "黑云作雨初收脚，似有飞龙露头角。\r\n恍然拈笔欲写之，目眩金鳞仍走却。\r\n所翁好龙非好真，真龙自为龙传神。\r\n小臣稽首不敢视，龙去鼎湖经几春。"
        },
        {
            "title": "题厓山大忠祠（四首）",
            "content": "厉阶千古恨辽金，戮力终成国步侵。\r\n鼎足一时撑海角，旄头中夜到天心。\r\n间关豺虎魂空返，寂寞鱼龙共骨沉。\r\n臣节屡书犹不尽，欲将遗事托碑阴。"
        },
        {
            "title": "次韵任太常致仕留别（五首）",
            "content": "篮舆朝出看山初，懒学陶潜去荷锄。\r\n新法不行谁执拗，旧书无用是潜虚。\r\n俗人自诧才名盛，老态终嫌礼法疏。\r\n三月柴门无客到，日高闲把白头梳。¤"
        },
        {
            "title": "早起次前韵寄廉伯",
            "content": "月黑频将蜡炬然，翻因夜短不成眠。\r\n趋朝何补君恩渥，出舍聊将吏役牵。\r\n马秣未看腾枥上，鸡栖谁听语埘边。\r\n江南一枕无残梦，欲向司农谢俸钱。"
        },
        {
            "title": "题何刻工卷",
            "content": "女娲补天天不漏，卷石犹穿太山溜。\r\n郢工运斤风欲生，斫出难供孙楚漱。\r\n云根可断亦可转，磨砻几日方成就。\r\n梁州之贡天下无，忽然跃出东山袖。\r\n颂功载德绝妙辞，两手不停烦刻镂。\r\n丞相中郎字奇古，右军率更笔深秀。\r\n东山虽老眼犹明，一一犹能论结构。\r\n空堂考击声丁丁，丝连镂缀如絺绣。\r\n小或蝇头大或丈，深必因肥浅必瘦。\r\n东山择业何其贤，古人石刻今流传。\r\n周宣中兴文石鼓，李唐九成铭醴泉。\r\n延陵墓上止十字，荐福寺里须千钱。\r\n行人泪堕岘山下，过客手摹江水边。\r\n其余诸刻难尽述，东山直视如无前。\r\n百年独守三寸铁，姓名与石同贞坚。\r\n回看巧技未旋踵，肆中野草浮荒烟。\r\n昌黎河东如可作，梓人圬者堪同编。\r\n只今东山既颓矣，子孙守之上慎旃。\r\n闭门一日白石烂，党人之碑慎勿镌。\r\n呜呼！党人之碑慎勿镌，千载之美，无使安民专。"
        },
        {
            "title": "枣",
            "content": "荒园乏佳果，枣树八九株。\r\n纂纂争结实，大率如琲珠。\r\n此种味甘脆，南方之所无。\r\n日炙色渐赤，儿童已窥觎。\r\n剥击盈数斗，邻舍或求须。\r\n早知实可食，何须种柽榆。\r\n此木颇耐旱，地宜土不濡。\r\n所以齐鲁间，斩伐充薪刍。\r\n近复得异种，挛拳类人痀。\r\n曲木未可恶，惟天付形躯。\r\n良材却矫揉，不见笏与弧。"
        },
        {
            "title": "雪夜忆友人宿伏龙山中",
            "content": "孤城钟漏促寒鸡，风雪残灯梦欲迷。\r\n静夜独眠高榻上，故人遥在数峰西。\r\n空林松子时时落，绝涧梅花树树低。\r\n知是山中有佳兴，柴门清晓候封题。"
        },
        {
            "title": "黄连",
            "content": "花细山桂然，阶下不堪嗅。\r\n野人其根，根长节应九。\r\n苦节不可贞，服食可资寿。\r\n其功利于病，有客嫌苦口。\r\n戒予勿种兹，味苦和难受。\r\n岂不见甘草，百药无不有。"
        },
        {
            "title": "次韵世贤和供字韵之作约顾良弼携酒来慰",
            "content": "久拟盘餐为客供，病中百事叹俱慵。\r\n发稀自落如枯叶，病骨难支抵瘦筇。\r\n老者安居犹费力，诸公健步敢追踪。\r\n黄花酒熟须邀饮，佳节遥期九日重。"
        },
        {
            "title": "斋居谢屠元勋送解家香",
            "content": "坐来斋阁欲清心，忽对名香到夜深。\r\n已似古人频扫地，更无俗客共鸣琴。\r\n暖烟盘曲丝萦碧，细屑圆成箸削金。\r\n始信解家真得法，清泉饼莫送词林。"
        },
        {
            "title": "登广福寺佛阁望西山",
            "content": "城中过坊口，时见山一面。\r\n车尘半空起，忽复不可见。\r\n今日出城西，初喜见山便。\r\n恨当长夏时，草木更葱蒨。\r\n遮胸如执圭，隐首或侧弁。\r\n行行七里余，胜地得僧院。\r\n仰瞻何突兀，杰阁俯高殿。\r\n百级蹑层梯，身向西阑转。\r\n横绝旷野中，苍翠争自衒。\r\n已将目力穷，却任胫骨颤。\r\n群山不知名，起伏端可辨。\r\n势从西南来，遥向西北旋。\r\n万马如驰逐，阵列如鏖战。\r\n白云与碧霭，岩姿陡然变。\r\n谁倩丹青人，为我展画卷。\r\n老至客京华，宦游真已倦。\r\n若使入山行，所历岂能遍。\r\n一览青可了，无如此中善。"
        },
        {
            "title": "柽",
            "content": "读《诗》识其名，谁谓材无用。\r\n西戎每渡河，此木能载重。\r\n所以人字之，岂在作梁栋。\r\n两株倚东篱，计亦七年种。\r\n相对垂青丝，蓦地来二仲。"
        },
        {
            "title": "题朱泽民小景并诗后",
            "content": "睢阳画癖不可医，睢阳作画真画师。\r\n岂惟长绢善挥洒，只此短纸谁能为。\r\n野旷天寒气萧爽，人坐茅亭绝尘想。\r\n阶前旧雨客不来，天末晴云心独往。\r\n青山滴滴青于苔，平地忽见芙蓉开。\r\n秋声似向耳边起，石上乔松若个栽。\r\n意长要在无多笔，余墨淋漓缀唐律。\r\n诗中有画画中诗，百年再见王摩诘。"
        },
        {
            "title": "送胡彦超",
            "content": "年过四十不作官，还将短发笼儒冠。\r\n平生一经已烂熟，胡为挟入桥门观。\r\n前年乡书名始刊，曲江又避春风寒。\r\n重来桥门住三载，打头矮屋聊盘桓。\r\n朝齑暮盐不满盘，何须故人劝加餐。\r\n日高对案笑扪腹，自有五色之琅玕。\r\n侧身西北望长安，眼中一朵红云团。\r\n天门欲往涩如棘，若比蜀道尤云难。\r\n嗟哉出处谁得似，颇似吴下吴生宽。\r\n吴生作诗忽盈纸，送君还到春闱里。\r\n春闱多士多如蚁，勿将老少分忧喜。\r\n君不见韩昌黎、张童子，同是陆公门下士。\r\n昌黎文章如皦日，童子声名逐流水。\r\n人生传世有如此，区区科第何难耳。"
        },
        {
            "title": "竹",
            "content": "种处能招凤鸟来，月明清影拂书堆。\r\n笋鞭遇石犹斜出，花米逢春莫乱开。\r\n此物似贤今合荐，吾家医俗旧曾栽。\r\n若从后圃论高节，梨白桃红孰取材。"
        },
        {
            "title": "偶读司马温公诗集有和邵尧夫年老逢春三首各",
            "content": "年老逢春人更狂，不登高阜即平冈。\r\n忘怀每怪言非浅，好睡还惊梦不长。\r\n过市尘多如触雾，临窗花少胜焚香。\r\n长将短发清晨理，又听钟声谒未央。¤\r\n\r\n【注释】：【原题】：\r\n偶读司马温公诗集有和邵尧夫年老逢春三首各以本题四字\r\n起句有感于中辄仿而和之"
        },
        {
            "title": "紫芥",
            "content": "满目斓斑布地来，春风惊见锦灰堆。\r\n菜根作苦终嫌咬，茗叶浮香为拨开。\r\n何处兔葵嗟竞掇，昨朝马蔺悔多栽。\r\n传闻此种番邦致，用向中华亦楚材。\r\n酴醾玉簪春色秋光递往来，凭阑数尺土高堆。\r\n翠摇钗股风吹堕，玉削簪头露濯开。\r\n山谷诗中那忍摘，唐昌观里合求栽。\r\n花容清丽人争爱，谁向周书问梓材。"
        },
        {
            "title": "再答世贤过访之作",
            "content": "病卧空园两月长，何曾延客一升堂。\r\n忽看枣实真成果，乱插榆秧已作疆。\r\n自喜清阴消伏暑，谁期佳节到重阳。\r\n酒酣碧碗深如许，不厌冰浆沁齿凉。"
        },
        {
            "title": "和陆廉伯昼寝次老杜韵",
            "content": "杜老当时句宛然，况逢四月称高眠。\r\n绿池芳草纷纷积，白日游丝冉冉牵。\r\n史馆何人仍儤直，睡乡无事莫开边。\r\n炉熏已冷茶烟起，自笑闲官可质钱。"
        },
        {
            "title": "题启南写游虎丘图",
            "content": "启南初游灵岩，遇雨，明日既霁，乃与海虞周景新游虎丘\r\n，因写此图，并有诗记其事。\r\n李贞伯云是日亦在阳山，遇雨而归，陈永之谓雨霁日独以\r\n事在阳抱山，恨不能与启南同乐也，皆有诗题其上。\r\n景新寄予，和之。\r\n云岩不减灵岩好，昨者胡为涉行潦。\r\n千人石上两青鞋，日出深林歌杲杲。\r\n一时取乐能偿劳，水西山北争探讨。\r\n涧泉漱齿心亦清，石壁题名手亲扫。\r\n西去阳山十里遥，冒雨有人归不早。\r\n明朝见话入云岩，扼紧捋须空懊恼。\r\n好山不趁晴时游，此事已差何足道。\r\n安知犹有独游人，隔水相望在阳抱。\r\n何处移来此画图，我方起观俄绝倒。\r\n诗情画意各有在，岁月依然仍可考。\r\n虫鸡得失不须争，泡影死生难自保。\r\n再到京华住六年，匏翁头颅欲全皓。\r\n江南归计有时成，次第山行非草草。\r\n卧游且把画图开，鹤涧松庵亦天造。\r\n翻嫌二客不能从，回望周郎与东老。"
        },
        {
            "title": "题厓山大忠祠（四首）",
            "content": "飓母谁怀国事忧，回看夜壑已无舟。\r\n山河满地皆胡马，潮汐常时自海鳅。\r\n空使谶书符四广，不教宗社复东周。\r\n孱兵到此谁非死，名姓纷纷惜未收。¤"
        },
        {
            "title": "与启南游虞山（二首）",
            "content": "我本不饮人，爱山如爱酒。\r\n春游亦易事，出户即掣肘。\r\n决策为此行，所幸得良友。\r\n譬彼足病弱，扶掖乃能走。\r\n虞山遥在望，岂意落吾手。\r\n侧足乱石间，纵目平湖口。\r\n赏心虽云乐，吊古怅然久。\r\n丹井事有无，刻铭覆华构。\r\n如何梁昭明，书台蔽林薮。¤"
        },
        {
            "title": "和廉伯复次前韵断夜坐",
            "content": "衰年视物更茫然，日落寻常索枕眠。\r\n久坐谁言才断绝，细吟翻喜忽联牵。\r\n薰风作暑如初伏，海月生明又半边。\r\n却恨连墙稀宴集，挑灯那送酒家钱。"
        },
        {
            "title": "题杨铁厓墓铭后",
            "content": "泰定年间名进士，会稽山下老征君。\r\n金陵不看三秋月，玄圃长嘘五色云。\r\n对客呼儿将铁笛，从人笑我醉红裙。\r\n风流尽付吴淞水，还绕刘伶四尺坟。"
        },
        {
            "title": "原辉行后晚坐有怀",
            "content": "东望秋云压柁楼，晚来水宿定通州。\r\n却愁细雨行装湿，还恨深沟送骑留。\r\n临别题诗偏觉懒，坐来呼酒不忘忧。\r\n惟应后夜生新月，两地悠悠照白头。"
        },
        {
            "title": "吴节妇",
            "content": "十八来涩滩，双鱼水中居。\r\n七年一弹指，水中有枯鱼。\r\n妾身既无夫，妾心惟有死。\r\n婉婉锦绷中，奈此两女子。\r\n白月照空闺，哑哑乌夜啼。\r\n天明不飞去，肯向西林栖。\r\n九泉望不极，莫化江边石。\r\n化石石虽坚，可转亦可泐。\r\n年年过蚕月，是妾纺织时。\r\n只将两行泪，抽作千丈丝。\r\n生为吴氏妇，死为吴氏鬼。\r\n子不如我信，有如涩滩水。"
        },
        {
            "title": "酴醾",
            "content": "酴醾发长条，丛生类蓍草。\r\n每记众花开，此种开独早。\r\n南方色多红，黄色见者少。\r\n但嫌易零落，蜂蝶食不饱。\r\n曲阑强遮护，童子日必扫。\r\n花落当复开，岂似主人老。\r\n昔枉诗客来，觅句步频绕。\r\n载诵成感伤，谁来慰幽抱。"
        },
        {
            "title": "清明日园中见杏花初开",
            "content": "疏花寂历似残红，病眼摩挲望欲空。\r\n已恨浥开无细雨，却愁吹落有狂风。\r\n物华又报清明节，人世真成白发翁。\r\n为语天工须索性，剩将春色慰人浓。"
        },
        {
            "title": "偶读司马温公诗集有和邵尧夫年老逢春三首各",
            "content": "年老逢春人自惊，春寒不饮负良朋。\r\n江南报到犹深雪，都下听来无早莺。\r\n司马惯将筇杖策，尧夫来挽小车行。\r\n诗成却怪昌黎语，凡物鸣因不得平。\r\n\r\n【注释】：【原题】：\r\n偶读司马温公诗集有和邵尧夫年老逢春三首各以本题四字\r\n起句有感于中辄仿而和之"
        },
        {
            "title": "偶见元李希籧提举遗墨乞归宾之盖希籧其先世",
            "content": "遗墨持归走僮仆，想见开缄重薰沐。\r\n百年珠玉慨沉埋，袖拂蛛丝光夺目。\r\n遂令短纸一尺余，价压书巢三万轴。\r\n乞邻与人真自惭，艺苑酬功百言足。\r\n夜归解带不成眠，海月亭亭当矮屋。\r\n琅然乌鹊忽惊飞，月下新篇已堪读。\r\n湖湘文种传一家，前有希籧后怀麓。\r\n吴人再结文章缘，几上分明留此幅。\r\n锦囊收贮莫教迟，俗子无知将手触。\r\n后世诸孙更好文，还向吴人获珠玉。\r\n\r\n【注释】：【原题】：\r\n偶见元李希籧提举遗墨乞归宾之盖希籧其先世也因宾之作\r\n海月庵记为谢以此酬之"
        },
        {
            "title": "咏汤妪",
            "content": "笑汝皤然似一公，穷冬相伴胜房空。\r\n三缄口不思援上，九转肠应为热中。\r\n诗咏怀春同少女，礼云当夕称衰翁。\r\n平生知足浑无辱，不恨孙弘布被蒙。"
        },
        {
            "title": "题海虞钱氏所藏王均章虞山图",
            "content": "扁舟昆湖去，忆向虞山还。\r\n当时迫日暮，未得穷跻攀。\r\n至今三短章，寂寥不重删。\r\n安知六载后，依然见兹山。\r\n谅无愚公愚，赖有顽仙顽。\r\n顽仙隐居处，深林置柴关。\r\n丹灶火常伏，药阑苗载芟。\r\n高情付缣素，丹青色斑斑。\r\n兹山卧平野，隐然不成环。\r\n透迤亦甚远，攒蹙何其慳。\r\n只尺见百里，群峰互垂鬟。\r\n飞鸟归易没，浮云出偏闲。\r\n拂水最奇丽，空岩故漩澴。\r\n天风或稍定，石壁仍潺潺。\r\n仙宫对佛寺，妙境非人寰。\r\n独怜仲雍墓，谁为剪榛菅。\r\n短棹载书卷，浩歌水云间。\r\n仿佛归庵翁，往来宝严湾。\r\n窃禄本无补，乞身亦多艰。\r\n卧游毕旧愿，坐啸开尘颜。\r\n\r\n【注释】：【注释】：\r\n（均章名珪，号中阳老人。生元盛时，年未四十，弃官归\r\n虞山之下，慕丹术，尤邃于医。所著有《泰定养生主论》\r\n等书。年余九十而卒，见吴思庵跋。）"
        },
        {
            "title": "刺醿",
            "content": "酴醾有数种，同名而异字。\r\n花开欲折难，銛钩如棘刺。\r\n白者干独长，红者香更腻。\r\n种之小径旁，所恨罥衣袂。\r\n插竹加编缚，步障差可类。\r\n石家金谷园，恐乏此佳致。"
        },
        {
            "title": "太庙候祭复游东园",
            "content": "百亩园依清庙开，去年初夏忆曾来。\r\n繁花落尽留红叶，新笋丛生带绿苔。\r\n北阙倚云通剑佩，南宫隔水见亭台。\r\n令人顿作山林想，况有萧萧白发催。"
        },
        {
            "title": "题高房山山水",
            "content": "燕南蹙翠维房山，高公昔者生其间。\r\n戏拈画笔少明豁，玉女峰亚垂烟鬟。\r\n积雨初收隔春树，望见人家鸣边住。\r\n亦知中有王维诗，行到水穷无觅处。"
        },
        {
            "title": "题厓山大忠祠（四首）",
            "content": "独上高丘望大洋，晚风吹泪湿衣裳。\r\n何人忍耻修降表，当日临危进讲章。\r\n岛国全身惟叛相，潭州无事却勤王。\r\n史家未识留燕意，便把祥兴系宋亡。¤"
        },
        {
            "title": "谢孔昭临黄大痴画",
            "content": "大痴道人避世士，移家旧隐虞山里。\r\n早年能画老入神，落笔虞山宛相似。\r\n深林依稀村坞重，水口近与昆湖通。\r\n高冈磈硊势欲堕，此老前身黄石公。\r\n百年以后谁其亚，昔者吴门称老谢。\r\n案头临画似临书，咄咄逼人真可诧。\r\n风流前辈杳难攀，谑语空传谢叠山。\r\n窗中远岫依然在，天际春云仍自还。"
        },
        {
            "title": "牵牛",
            "content": "《本草》载药品，草部见牵牛。\r\n薰风篱落间，蔓生甚绸缪。\r\n谁琢紫玉簪，叶密花仍稠。\r\n日高即揪敛，岂是朝菌俦。\r\n阴气得独盛，下剂斯见收。\r\n便须作花庵，谁与迂叟谋。"
        },
        {
            "title": "槿",
            "content": "南方编短篱，木槿每当路。\r\n北地少为贵，翻编短篱护。\r\n要知一物耳，贵贱以地故。\r\n夏末蕊累累，生意含晓露。\r\n花开亦可观，别种更相妒。\r\n独怜一夕间，颜色已非素。\r\n蕊多固应尔，此理真自悟。\r\n不见萱草花，开落只朝暮。"
        },
        {
            "title": "再次韵答时旸饮后见贻",
            "content": "淙淙檐溜垂，此事久亦寡。\r\n移书防漏湿，矮屋初堕瓦。\r\n久旱雨固好，垫溺念郊野。\r\n况复南楼人，百步隔诗社。\r\n清池下幽禽，坐对共闲暇。\r\n妙墨尚在函，浊醪复盈斝。\r\n持此欲就之，泥深没羸马。\r\n疏慵幸免朝，早谢凤池贾。\r\n风低碧丛，怅望西窗下。"
        },
        {
            "title": "题赤壁图",
            "content": "江流东绕千尺堤，山鹘上结危巢栖。\r\n游人夜半放舟过，举酒试说曹征西。\r\n征西当年下江浒，八十万军尽貔虎。\r\n眼中见惯刘琮徒，吴蜀区区何足数。\r\n舳舻相衔千里连，气吞孙刘欲冲天。\r\n岂知策士已旁笑，笑彼远来非万全。\r\n长江之险人能共，不独阿瞒兵可弄。\r\n东吴会猎尺书驰，权也难将首亲送。\r\n帐底拔刀军令行，如此奸雄安足惊。\r\n周瑜早已借前箸，黄盖何曾论五兵。\r\n五兵争如一炬火，北军败走南军坐。\r\n纷纷燥荻与枯柴，乘取便风才卜舸。\r\n波涛起立半天红，强橹灰飞一夕空。\r\n平生亲手注《孙子》，未信水军能火攻。\r\n谁云此行才足耻，更闻裹疮归淯水。\r\n玄武池头计已疏，铜爵高台坟上起。\r\n当今四海为一家，三国争雄真可嗟。\r\n尚想纶巾巡垒堞，犹将折戟洗泥沙。\r\n武昌夏口东西路，画史分明入毫素。\r\n空余赤壁付游人，赢得坡仙作词赋。"
        },
        {
            "title": "次韵任太常过园居（四首）",
            "content": "出土尚嫌瓜蔓短，灌畦方爱井泉深。\r\n门前有客马长系，墙外谁家屋俯临。\r\n未必市朝生俗状，只应鱼鸟识闲心。\r\n好山移得聊相款，阶石累累总碧岑。¤"
        },
        {
            "title": "沈石田追仿黄大痴长卷为林御史舜举题",
            "content": "大痴道人顾长康，平生痴绝仍画绝。\r\n长卷当年我亦观，大略犹能为人说。\r\n山川历历百里开，仿佛扁舟适吴越。\r\n平林曲岸客共游，复嶂重湖天所设。\r\n渔工樵子互出没，定有高人在岩穴。\r\n墨沈淋漓拾未能，信得画家山水诀。\r\n为人说此亦徒然，把笔安能指下传。\r\n对本临模未为苦，运思想象谁能专。\r\n晴窗设色手自改，输与吾乡沈石田。"
        },
        {
            "title": "马槟榔",
            "content": "有树吾不识，人云马槟榔。\r\n槟榔产南海，结实因瘴乡。\r\n平生冒其名，岂亦如丁香。\r\n白花细而密，实甘翻可尝。\r\n其叶与麻同，沃若泽且光。\r\n麻马音或讹，欲问郭驼亡。"
        },
        {
            "title": "壬寅正旦侍班",
            "content": "炉姻如雾蔼彤墀，半启金门复道危。\r\n只尺星辰华盖转，中间日月衮衣垂。\r\n普天凤历开寅岁，平旦鸡人报卯时。\r\n御座不胜袍笏近，侍臣偏识汉朝仪。"
        },
        {
            "title": "偶读司马温公诗集有和邵尧夫年老逢春三首各",
            "content": "年老逢春人共咍，小园日涉去仍回。\r\n墙边槐树谁家种，篱外桃花特地开。\r\n冰到泮时终在沼，石依阴处自生苔。\r\n折腰最苦无筋力，欲和渊明归去来。¤\r\n\r\n【注释】：【原题】：\r\n偶读司马温公诗集有和邵尧夫年老逢春三首各以本题四字\r\n起句有感于中辄仿而和之"
        },
        {
            "title": "玉汝复次韵来速乃许赴再和答之",
            "content": "佳时已过鹊成桥，菰米榆钱忽乱漂。\r\n明月避人应此夜，烈风欺客更崇朝。\r\n须知木屐平生着，敢负皮冠旧日招。\r\n终胜李侯蹲马背，披蓑兀兀路遥遥。"
        },
        {
            "title": "悼董孟珍",
            "content": "独持古道作今人，白首峨冠称隐沦。\r\n垂老不堪三月病，移家空是一生贫。\r\n箧中书帙悲遗墨，窗底棋枰积素尘。\r\n深巷东风花自落，扣门无复过西邻。"
        },
        {
            "title": "寄寿施焕伯七十",
            "content": "幼从乡校托交游，束发相看到白头。\r\n我愧济南非伏胜，人言吴下有施雠。\r\n高怀已见开三径，遗爱犹闻在两州。\r\n少待登堂成一笑，手持春酒献还酬。"
        },
        {
            "title": "次韵任太常过园居（四首）",
            "content": "卓午风来特地清，槐花落处入檐轻。\r\n高荷久待莲生子，香草不甘梅是兄。\r\n倒屣出迎翻失礼，解衣留坐更忘情。\r\n玉延自是吾家物，欲学卢公也烂烹。¤"
        },
        {
            "title": "玉汝以予辞不赴次韵再约来日复和辞之",
            "content": "道上蹄涔接板桥，诗筒将去却愁漂。\r\n纵横燕市云为雨，仿佛巫山暮复朝。\r\n半舫若浮宜自系，尺书仍至故相招。\r\n泥深我仆难忘蹶，莫使前瞻马尾遥。"
        },
        {
            "title": "谒韩蕲王墓",
            "content": "家国何多难，推寻为蔡童。\r\n嬴秦方逐北，周室竟迁东。\r\n江左朝廷在，淮南驿骑通。\r\n天终怜宋土，时则有韩公。\r\n一剑横天外，诸酋在目中。\r\n南云当箭镞，黄盖走艨艟。\r\n伐越期成霸，于潜耻会戎。\r\n萧墙狼跋尽，野穴鼠群空。\r\n聚米筹三镇，开门待两宫。\r\n齐王真济美，鄂国与争雄。\r\n有诏从中制，惟诗咏内讧。\r\n闲游嗟我独，和议约谁同。\r\n殉葬长弓劲，题铭片石穹。\r\n龟趺呈细刻，龙额表孤忠。\r\n草树樵苏断，粢盛享祀丰。\r\n神灵悬皎日，生气亘长虹。\r\n异代今全盛，当论保障功。"
        },
        {
            "title": "紫芥",
            "content": "惟芥本菜类，秋深掇而藏。\r\n此种乃野生，已向春初长。\r\n紫花布满地，叶嫩亦堪尝。\r\n气味既不辛，却与芥同行。\r\n北人无不食，木枿与草芒。\r\n入盘以油和，齿颊流肥香。"
        },
        {
            "title": "次韵顾天锡九日病起",
            "content": "重来不是旧刘郎，篱菊都从病里黄。\r\n小院入愁双杵外，故乡归梦一灯傍。\r\n诗家供给山当户，客鬓侵陵树着霜。\r\n明日也须扶杖出，呼童已制锦为囊。"
        },
        {
            "title": "为屠大理题石田画",
            "content": "生绢丈许画者谁，石田老人今画师。\r\n年来都下家家有，此幅吾知出亲手。\r\n笔意纵横信所之，夹岸翛然已疏柳。\r\n溪阴欲渡无舟楫，万杙成桥远相接。\r\n何处诗人跨瘦，破帽欹风粘落叶。\r\n两山对峙开高关，谽谺梵宇容千间。\r\n半空丹雘势突兀，雪窦天台真等闲。\r\n老人昔共游虞山，此景仿佛曾跻攀。\r\n昆湖荡漾临几席，水绕渔庄凡几湾。\r\n京华十年走尘土，看画分明能破颜。\r\n山林在望鸟飞倦，春到江南吾欲还。"
        },
        {
            "title": "济宁夜泊",
            "content": "呜呜画角语城头，暝色苍茫倚舵楼。\r\n古戍烟生人已散，长河月落水空流。\r\n异邦信美非吾土，他日重来是旧游。\r\n千里乡心孤枕上，可能今夜梦刀州。"
        },
        {
            "title": "病中",
            "content": "勉起难将职再供，庵居长夏称疏慵。\r\n聊将消遣千行帖，全仗扶持八尺筇。\r\n天上雨来苏病骨，溪头水长滞行踪。\r\n夜凉忽作江南梦，聚坞灵岩紫翠重。"
        },
        {
            "title": "芦",
            "content": "江湖渺无际，弥望皆高芦。\r\n芦本水滨物，久疑平陆无。\r\n移根偶种植，沟浅土不污。\r\n纵横勿遍地，叶卷多葭莩。\r\n白花可为絮，长干须人扶。\r\n每当风雨夕，萧萧亦江湖。\r\n宛如扁舟过，榜人共歌呼。\r\n浩然发归兴，岂为思莼鲈。"
        },
        {
            "title": "阅周原己书札",
            "content": "斑斑遗墨宛如新，安得交亲更此人。\r\n信矣行间浑茂密，翛然物外最清真。\r\n世家传菊根初断，公署听莺语自频。\r\n扶病玉延亭上坐，槿花残照独伤神。"
        },
        {
            "title": "雪中李世贤招观东坡清虚堂诗真迹",
            "content": "茫茫巨海流银沙，光分民舍并官衙。\r\n诗人说诗等说法，四坐缤纷天雨花。\r\n寥寥小巷绝人迹，谁肯柱杖过吾家。\r\n曲中合沓失《朱鹭》，谷口联翩多白鸦。\r\n青葱摇落上林苑，一夜乱缀琼瑶葩。\r\n故人相送定石炭，恶客好饮惟江茶。\r\n清晨忽报有苏墨，折简邀看门频挝。\r\n形疑虾蟆似曾压，技痒虮虱谁为爬。\r\n料知刻本来广右，醉笔漫灭犹堪嗟。\r\n坐当大雪发长笑，新酒正热浮红霞。"
        },
        {
            "title": "二答李士英",
            "content": "堂成圬者更相烦，只尺墙东别置门。\r\n长愿清风分故旧，独寻芳草忆王孙。\r\n楚人预约空诗帖，吴客难言乏酒尊。\r\n荒径寂寥春去远，倚阑还用吊花魂。"
        },
        {
            "title": "春溪聚禽图",
            "content": "春溪远发春山中，一夜好雨溪流通。\r\n绿波泛涨渺无际，但见桃花千树红。\r\n鸳鸯鸂鶒何容与，散乱中流锦为羽。\r\n仓庚独似避游人，去踏花枝落红雨。\r\n草深哺子芳洲晴，叶暗仍闻求友声。\r\n展图便有会心处，放棹欲作春溪行。\r\n玄裳缟衣彼何者，为恋高松倚平野。\r\n莫论鸿鹄志安知，名字俱摽在《埤雅》。"
        },
        {
            "title": "桧柏",
            "content": "桧柏性相似，安论不同形。\r\n城南久移植，用以护幽亭。\r\n桧也渐生粉，柏兮复垂铃。\r\n幸非两石间，自足全余龄。\r\n古槐虽老大，秋到即凋零。\r\n园空霜雪冷，见此独青青。"
        },
        {
            "title": "杏",
            "content": "花信风寒已早来，隔墙俄见赤云堆。\r\n并头两树长相倚，屈指三春始得开。\r\n曲水少年谁复探，公门今日要兼栽。\r\n莫言结实供人啖，破核还堪作药材。"
        },
        {
            "title": "园中即景",
            "content": "萍藻多从雨后生，绿波常共小池平。\r\n朱藤覆满休轻剪，待看繁花映水明。"
        },
        {
            "title": "丁香",
            "content": "花开不结实，徒冒丁香名。\r\n枝头缀紫粟，旖旎香非轻。\r\n乃知博物者，名以香而成。\r\n或者树相类，惜未南中行。\r\n初栽只一干，肥壤枿争萌。\r\n分移故园内，不知枯与荣。\r\n终当问来使，亦欲如渊明。"
        },
        {
            "title": "题院画（二首）",
            "content": "翩翩白马紫丝缰，驰过弯堤十里长。\r\n千树桃花万株柳，前头宫殿是昭阳。"
        },
        {
            "title": "竹",
            "content": "翛然数君子，落落俱长身。\r\n东家每借看，步去不嫌频。\r\n移栽幸许我，已自前年春。\r\n自我得此辈，园居岂为贫。\r\n但忧积雨霁，日暴少精神。\r\n终然勤灌溉，枝叶还如新。\r\n因兹悟为学，黾勉在斯晨。"
        },
        {
            "title": "次韵谢凌季行送新酿六尊",
            "content": "寒掩蓬门午不开，东邻新酿叩门来。\r\n黄封内法何从授，红印他家自满堆。\r\n饮量笑添清浍阔，吟肩醉耸玉山嵬。\r\n青州旧例今重举，从事多能未减裁。"
        },
        {
            "title": "再次韵答时旸饮后见贻",
            "content": "散吏幸无事，合置荒园中。\r\n著书忘其词，安复论异同。\r\n墙下枣垂实，飒然起秋风。\r\n感时忽搔首，五十真衰翁。\r\n投牒愧一出，束带随三公。\r\n晨趋揖东阁，夜梦游南雍。\r\n乡使来吴下，入门偶相逢。\r\n中怀不能语，倚壁如颓峰。\r\n南飞孰可系，仰见青天鸿。¤"
        },
        {
            "title": "刻李贞伯篆书海月庵扁",
            "content": "篆法久欲绝，李公得真传。\r\n近时乡先辈，仿佛如滕权。\r\n昔为我题扁，握笔指腕悬。\r\n顾盼张髯须，起立竦背肩。\r\n俯仰为陈迹，屈指十五年。\r\n破屋垂雨溜，庳墙上蜗涎。\r\n三字被侵蚀，黑騕犹高县。\r\n海月夜照之，墨光却新鲜。\r\n正如公性气，精悍老犹然。\r\n见物不见人，吴山隔重泉。\r\n惜哉不可作，手迹忍弃捐。\r\n寿以西川木，良工善雕镌。\r\n庶几如坐对，仰面在屋椽。"
        },
        {
            "title": "过西苑",
            "content": "松偃琼台不受尘，虹桥绰楔记通津。\r\n瀛洲水满分裨海，灵囿垣长接禁宸。\r\n虎圈久关空兽簿，龙舟稀泛静鱼纶。\r\n赏花未许陪游幸，谁羡赓歌作宋臣。"
        },
        {
            "title": "朱藤",
            "content": "袅袅数尺藤，往岁手亲插。\r\n西庵敞短檐，藉尔两相夹。\r\n岁久终蔓延，枝叶已交接。\r\n有花散红缨，有子垂皂荚。\r\n赤日隔繁阴，偃息可移榻。\r\n但忧风雨甚，高架一朝压。\r\n霜雪却不妨，忍冬共经腊。"
        },
        {
            "title": "病后独游园中",
            "content": "八尺筇枝在手中，小园游处拟温公。\r\n离奇不合翻多寿，伛偻安能更直躬。\r\n足弱敢临阶石乱，眼昏浑觉□花空。\r\n绿阴满地闻啼鸟，此乐何如与众同。"
        },
        {
            "title": "次韵答同年邵汝学约过园居",
            "content": "触热相过敢惮烦，会呼童子扫蓬门。\r\n俗流未许通车马，年契长期到子孙。\r\n已拟置棋刓木局，旋教开酒击泥尊。\r\n荒园半亩清风足，他日应消楚客魂。"
        },
        {
            "title": "夜坐闻砧",
            "content": "何处疏砧隔短墙，东邻有妇捣衣裳。\r\n风林落叶秋声动，露草鸣蛩夜气凉。\r\n久别官寮忘馆阁，每从儿子话家乡。\r\n强扶筇竹归深院，半壁残灯独上床。"
        },
        {
            "title": "答于乔次韵谢送冬笋",
            "content": "西郭清风棋墅开，门前俗物敢持来。\r\n聊供香饭抄云子，为想长镵雪堆。\r\n空腹冷含金琐碎，壮心未怯玉崔嵬。\r\n知君能画非馋守，乞与鹅溪绢剪裁。"
        },
        {
            "title": "粉丸",
            "content": "净淘细碾玉霏霏，万颗完成素手稀。\r\n须上轻圆真易拂，腹中磊魂更堪围。\r\n不劳刘裕呼方旋，若使陈平食更肥。\r\n既饱有人频咳唾，席间往往落珠玑。"
        },
        {
            "title": "榴",
            "content": "团团复亭亭，园子巧相竞。\r\n都下朝千盆，花市此为盛。\r\n我独解其缚，高枝遂其性。\r\n参差花更繁，绯绿错相映。\r\n安石名已蒙，休从谢公姓。"
        },
        {
            "title": "钟馗元夜出游图",
            "content": "终南老馗状酕醄，虎靴乌弁鸭色袍。\r\n青天白日不肯出，上元之夜始出为游遨。\r\n鬼门关头月轮高，乌犍背稳如駼駣。\r\n鬼妇涂两颊，鬼子垂一髦，徒御杂沓声嗷嘈。\r\n导以灵姑旗，翼以大食刀。\r\n荼垒左执鞭，质矫右属櫜。\r\n方明前持漆灯，张若后拥牦旄。\r\n离未罔两不可一二数，肩担背负手且操。\r\n奇形狞色使人怕，一似貙驳枭獍兼猿猱。\r\n战伤人血化磷火，各出照地点点如焚膏。\r\n阴风飒飒吹荒皋，百怪屏气不敢号。\r\n汝辈远遁莫我遭，我欲饮汝血，甘如饮醇醪，我欲啖汝肉\r\n，美如啖羊羔，肯容汝辈在世长贪饕。\r\n吁嗟乎老馗，真为百鬼中一豪。\r\n所以唐皇想其像，诏令道子写以五色毫。\r\n吾尝疑其事，展图不觉再把短发临风搔。\r\n忆当天宝年，左右皆鬼曹。\r\n林甫朝中逞狐媚，禄山殿上作虎嗥。\r\n当时设有老馗者，安得纵彼二鬼逃。\r\n便须缚以苍水使者所扪之赤绦，献于天阍，尸诸兽牢，寝\r\n其皮，拔其毛。\r\n效尔一日驱驰劳，坐令温泉生污泥，骊山长蓬蒿？上除唐\r\n家百年害，下受唐史千年褒。\r\n却来上元夜，任尔烧灯并伐鼛。"
        },
        {
            "title": "次韵济之谢送决明",
            "content": "畦间香雾正氤氲，童子清晨荷锸勤。\r\n不惜离披垂翠羽，端愁摇动落黄云。\r\n药名再得宣公注，书带休从郑老分。\r\n病目向来俱有赖，凉风吹汝莫纷纷。"
        },
        {
            "title": "次韵鼎仪世贤问予病目",
            "content": "药裹长随老杜居，全凭坐客诵方书。\r\n岩前激电空闻烂，屋上繁星顿觉疏。\r\n遥望未能知匹马，不祥幸免见渊鱼。\r\n诗家善谑坡应尔，旅馆清斋泽也如。\r\n似说北门春色近，试分东壁夜光余。\r\n烦君漫举卢仝事，此事非予却是渠。"
        },
        {
            "title": "题刘谏议祠（二首）",
            "content": "门傍高槐向晚开，忠魂长绕故乡来。\r\n诸生入学供蘋藻，使者停车治草莱。\r\n展卷不平新史赞，赠官空系后人哀。\r\n千年遗恨应难尽，谁念唐家有祸胎。"
        },
        {
            "title": "六答杨应宁",
            "content": "池上挥毫思不烦，忽传诗句到柴门。\r\n官联贾至称中舍，字许杨修识外孙。\r\n西郭向人空折简，东堂延客已开尊。\r\n杏园旧例推年少，风雨孤村莫断魂。"
        },
        {
            "title": "明日世贤持启南雪岭图索题复次韵",
            "content": "小径升堂新筑沙，退朝无事还私衙。\r\n谁移雪岭入我屋，老眼白日疑昏花。\r\n坐游未觉足力倦，倏过野店仍山家。\r\n浅溪舟胶集冻鸭，空谷屦响翔饥鸦。\r\n狂风入林一搅动，零落玉蕊兼珠葩。\r\n此时谁扫林下白，急欲往煮僧房茶。\r\n忽然仰面见高寺，扣户还须持马挝。\r\n长安十年走薄宦，对此似将尘土爬。\r\n西湖寻僧天欲雪，苏子故事今人嗟。\r\n清虚旧韵更可借，捧砚独无王子霞。"
        },
        {
            "title": "次韵任太常过园居（四首）",
            "content": "暑气郁蒸知懒出，肩舆只许到寒家。\r\n元脩席上能供菜，康节车前惯看花。\r\n尊酒长空非北海，册书相对是南华。\r\n醉乡不识茫茫路，始信吾生亦有涯。¤"
        },
        {
            "title": "咏吏部后园草木与屠公倡和",
            "content": "城南春色晓移来，妆点园林锦作堆。\r\n嫩绿不须将叶认，淡红已是当花开。\r\n玄都自发刘郎咏，幽谷还教谢判栽。\r\n此日公门深似许，昼长高锁正抡材。"
        },
        {
            "title": "三答刘道亨",
            "content": "坐待刘义洗热烦，雪车冰柱早临门。\r\n自怜学圃空称老，谁似登堂累抱孙。\r\n杜子刈葵蔬入馔，陶翁收秫酒盈尊。\r\n弈场莫谩夸能事，高着还当恼醉魂。"
        },
        {
            "title": "题陈宪副卖书图后",
            "content": "过门作别意何如，为说嘉禾去卖书。\r\n倏过驿程轻是舸，久知家具少于车。\r\n古人糟粕犹酣甚，旧日筌蹄岂弃余。\r\n莫把卖书图也卖，要看清节正须渠。"
        },
        {
            "title": "刘文安公挽章",
            "content": "裕陵初策士，高步入词林。\r\n科第前无几，声华直至今。\r\n唐人当陆贽，汉代失刘歆。\r\n碧海瀛州远，青藜夜阁深。\r\n羲经千古学，宋论一生心。\r\n制虏无三表，匡君有六箴。\r\n紫垣初秉笔，白发未盈簪。\r\n自负心如水，曾期汝作霖。\r\n瘁躬方几几，盛世已骎骎。\r\n俄作前楹梦，难将恶石针。\r\n礼官公谥议，士类杂哀吟。\r\n墓有新题石，家余旧赐金。\r\n斯文成落莫，吾道付浮沉。\r\n后辈夫何恃，先民最所钦。\r\n《玉堂嘉话》在，谈者欲沾襟。"
        },
        {
            "title": "次韵时旸对雨喜晴",
            "content": "飒飒复霏霏，清晨坐掩扉。\r\n短篱垂豆角，破壁上苔衣。\r\n润觉琴声缓，凉惊酒力微。\r\n客楼诗句满，未许沈郎肥。"
        },
        {
            "title": "哀文宗儒",
            "content": "吾乡沈衢州，远致尺书在。\r\n发书报文侯，有疽发于背。\r\n我忧体肥人，此疾恐为害。\r\n犹冀有良医，或倚以致瘥。\r\n忧怀适浃旬，浙疏驰独快。\r\n乃六月七日，死期特兼载。\r\n哀哉此良牧，天夺真可怪。\r\n念昔为永嘉，勤政略不懈。\r\n豪民户先锄，淫鬼祠必坏。\r\n抚下自有术，百里免凋瘵。\r\n及此领郡符，先声过疆界。\r\n穷谷争出迎，耄倪总罗拜。\r\n君初闻再起，仕路厌行迈。\r\n因察民情欢，下车始无悔。\r\n爬梳积弊源，一旦决欲溃。\r\n坐堂日孜孜，访问及细碎。\r\n孰为狼所贪，孰为蚊所嘬。\r\n犴狱满冤囚，亲手为破械。\r\n去岁东海涯，光气作妖怪。\r\n横飞类鬼车，数丈无首戴。\r\n具疏即自劾，遂及弊事概。\r\n谓此如许除，吾宁自引退。\r\n有司格不行，当道有窒碍。\r\n公退长太息，空负民所爱。\r\n吾惟尽职业，庶偿为守债。\r\n使民自按堵，守法勿就逮。\r\n百家立为约，礼义相告戒。\r\n民曰贤侯言，敢不各敬佩。\r\n君终抱忧思，弊事卒吾败。\r\n大者如盐铁，骨髓竭称贷。\r\n彼力固已穷，吾体亦真惫。\r\n遥遥走一使，求去乃至再。\r\n知己总爱才，不使投匦内。\r\n孰知今日事，俄有此变态。\r\n凡君求归休，民辄叹无赖。\r\n群情达铨曹，以及寮与寀。\r\n今也魂茫茫，棺归只空廨。\r\n岂惟民无依，失侣嗟我辈。\r\n久为晚年期，几杖作乡会。\r\n对酒乏清言，临事无善诲。\r\n城西多旧游，山色愁晚对。\r\n有穴未及临，泪尽继以慨。"
        },
        {
            "title": "次韵任太常致仕留别（五首）",
            "content": "晏眠不觉过残冬，枕上哦诗仿鲍溶。\r\n犹喜形骸从小隐，肯将名姓入斜封。\r\n日中尘满争为市，树底阴多独课农。\r\n应笑丁公偏差异，夜深腹上梦生松。"
        },
        {
            "title": "招曹良金饭",
            "content": "曹君履忧患，颜色何欣如。\r\n学道想有得，委命心常舒。\r\n属以公事至，翛然寄僧居。\r\n行装止诗卷，一仆身与俱。\r\n西城隔风雨，遥念夜堂虚。\r\n自剔长明灯，开函看佛书。\r\n蹇予负老病，秋至叹归欤。\r\n坐上无清言，何人能慰予。\r\n明须就我饭，已摘园中蔬。"
        },
        {
            "title": "谢济之送银杏",
            "content": "错落朱提数百枚，洞庭秋色满盘堆。\r\n霜余乱摘连柑子，雪里同煨有芋魁。\r\n不用盛囊书复写，料非钻核意无猜。\r\n却愁佳惠终难继，乞与山中几树栽。"
        },
        {
            "title": "马蔺草",
            "content": "难呼童子上阶来，头发髼松乱作堆。\r\n丰草舞风真错认，繁花浥雨欲争开。\r\n长镵荷处休教，高岸崩时合用栽。\r\n谁拟棕榈为拂子，杜陵诗里独怜材。"
        },
        {
            "title": "观弈",
            "content": "高楼残雪照棋枰，坐觉窗间黑白明。\r\n袖手自甘终日饱，苦心谁惜两雄争。\r\n豪鹰欲击形还匿，怒蚁初交阵已成。\r\n却笑面前歧路满，苏张何事学纵横。"
        },
        {
            "title": "还宿学舍",
            "content": "夜深踏月到孤城，尘土衣裳一振轻。\r\n谏议祠空凡再宿，广文官冷又前迎。\r\n思家不觉心旌动，纪事谁将腹稿呈。\r\n肯信身逢长至节，三年南望是神京。"
        },
        {
            "title": "渡口驿遇风",
            "content": "黄沙障天天半昏，炮头风急万马奔。\r\n何人去塞土囊口，天与河流一色浑。\r\n旷野麦苗才尺许，只见风来不见雨。\r\n雨师风伯不相能，彼苍高高奈何汝。"
        },
        {
            "title": "题许道宁秋山暮霭图",
            "content": "远山近山翠浪倾，爱此万叠秋初晴。\r\n已多浮云岩下宿，只有暮霭空中生。\r\n草树纷纷纵复横，风回落叶填涧坑。\r\n哀猿啼处日将暝，谷口不见樵夫行。\r\n重洲复渚望不极，渔舟独出沙鸥惊。\r\n三山二水昔人句，仿佛当时登石城。\r\n何如攒蹙寻丈里，一目千里当前呈。\r\n画家意匠劳经营，墨气浓淡皆有情。\r\n平生见此真有几，不负长安许道宁。\r\n残山岂合推马远，寒林亦宜矜李成。\r\n世间神品吾所遇，沈老旧藏高克明。\r\n二图作配实相称，品格岂待宣和评。\r\n呜呼！人言名画真是名，一笑顿觉千金轻。"
        },
        {
            "title": "送李世贤赴南京礼部侍郎",
            "content": "都门无计可留公，况是秋来有便风。\r\n尚忆陆机游洛下，莫疑张翰向江东。\r\n词林前辈晨星少，乡社无人海月空。\r\n定有天书还召入，暂将留务托南宫。"
        },
        {
            "title": "新制方竹杖",
            "content": "紫玉新裁恰过肩，斑斑四面带湘烟。\r\n病躯藉尔能扶直，巧手烦渠莫削圆。\r\n世事固知方则止，时人应道曲能全。\r\n此生得免模棱诮，晚节相依尚挺然。"
        },
        {
            "title": "送李贞伯致仕",
            "content": "引去谁谋及故人，买田阳羡遂成真。\r\n张公洞口终期我，金母桥边早置身。\r\n郡志续修知旧事，乡筵初会得佳宾。\r\n百年风节人争仰，笑对秋波白发新。"
        },
        {
            "title": "谢顾良弼李世贤携酒过访（五月晦）",
            "content": "初伏将临日正长，肩舆同约到茅堂。\r\n远林忽辱来公子，小圃翻能致辟疆。\r\n花下扶筇临乱石，藤阴移席避斜阳。\r\n幽居无物相延款，绿树成行晚更凉。"
        },
        {
            "title": "送张都水",
            "content": "幽燕建都邑，九鼎从而迁。\r\n八政一日食，仰此东南偏。\r\n岁漕四百万，舳舻相后先。\r\n云帆罢转海，江淮达且沿。\r\n迤逦经齐鲁，有渠昔人穿。\r\n噫此寻丈耳，譬若沟浍然。\r\n置闸以启闭，相时为节宣。\r\n岩岩鲁山下，平地多流泉。\r\n泉流入漕渠，其始才涓涓。\r\n奫沦惟自足，安知可浮船。\r\n疏导非人力，济世嗟何缘。\r\n张君官水部，治水思昔年。\r\n往来相度之，涤源同九川。\r\n功成既归朝，大臣慕其贤。\r\n封章始朝荐，行李仍夕旋。\r\n维此百泉眼，利博人争传。\r\n入渠有余沥，可溉万顷田。\r\n只今东方民，老幼咸颠连。\r\n槁项与黄馘，嗷嗷口流涎。\r\n潴泄倘有策，旱涝何须怜。\r\n漕粟国用足，种粟民生全。\r\n他年司马氏，载入《河渠》篇。"
        },
        {
            "title": "午朝次韵鸣治",
            "content": "卫士成行总面东，朱门传跸静如空。\r\n高飞海燕红云近，暖入宫花白日中。\r\n华盖逼时瞻北极，袗衣垂处咏南风。\r\n银台奏罢诸司事，旰食多劳念圣躬。"
        },
        {
            "title": "谢顾良弼送甘州枸杞",
            "content": "畦间此种看来无，绿叶尖长也自殊。\r\n似取珊瑚沉铁网，空将薏苡作明珠。\r\n菊苗同摘凭谁赋，药品兼收正尔须。\r\n曾是老人宜服食，只今衰病莫如吾。"
        },
        {
            "title": "梨",
            "content": "名果先从张谷来，纷纷碎雪欲成堆。\r\n淡妆自把娥眉扫，巧笑谁将瓠齿开。\r\n园子岂求他种接，主人能使及时栽。\r\n夭桃灼灼惊凡目，缟素应甘自不材。"
        },
        {
            "title": "榆",
            "content": "始我种三榆，近在亭之左。\r\n西日待隐蔽，阴成客能坐。\r\n七年长渐高，密叶已交锁。\r\n生钱闻可食，贫者当果蓏。\r\n其一忽憔悴，啮腹缘蚁蜾。\r\n持斧欲伐之，材未中船舵。\r\n藤蔓方附丽，不伐亦自可。\r\n古人无弃物，守圃常用跛。"
        },
        {
            "title": "五答李宾之",
            "content": "庵居联咏旧曾烦，诗令严来岂棘门。\r\n欲系苦匏同贱子，每夸仙李得贤孙。\r\n过街莫放追风骠，对影须开问月尊。\r\n不是葛洪川畔路，李源休觅旧精魂。"
        },
        {
            "title": "叹右厢前枯梨树",
            "content": "庭院阴疏日又西，翛然相对有枯梨。\r\n霜前少叶遭虫蚀，月下无枝借鸟栖。\r\n不及蒹葭犹倚玉，争如桃李自成蹊。\r\n吾生老态还同此，秃鬓临风句强题。"
        },
        {
            "title": "题院画（二首）",
            "content": "琼楼金屋映丹霞，只把仙家比内家。\r\n落日美人秋水上，红妆一面乱荷花。"
        },
        {
            "title": "书句容丁溪僧舍壁",
            "content": "丁公溪上古招提，策马来寻路欲迷。\r\n远道黄埃临水隔，当门绿树与云齐。\r\n山中地僻无人到，窗下僧闲鸟自啼。\r\n瀹茗焚香坐终日，不知林外夕阳低。"
        },
        {
            "title": "望昌平",
            "content": "脱辔能凌千丈冈，解裘还耐北风凉。\r\n迢迢古辙余秋水，漠漠平畴又早霜。\r\n日隐峰峦天易暝，树连城郭路何长。\r\n孤云飞处梁公庙，犹似当时望太行。"
        },
        {
            "title": "与启南游虞山（二首）",
            "content": "斜日下岭西，落霞满川上。\r\n晚色催人还，轻舟复摇漾。\r\n佳山难为别，持酒忽惆怅。\r\n悠然一回首，舟尾叠青浪。\r\n故人知我怀，捉笔写其状。\r\n怀土心未除，移山力何壮。\r\n便如王维诗，终南亦堪望。\r\n流观入中夜，鼓枻起高唱。"
        },
        {
            "title": "次韵答宾之作书戏效拙体",
            "content": "书家新样出眉山，若拟丰姿定玉环。\r\n砚沼百坡空对影，管城一孔但窥斑。\r\n临模恶紥劳唐楮，结构奇材得鲁般。\r\n此意亦知聊戏我，试看搀夺语尤顽。"
        },
        {
            "title": "题厓山大忠祠（四首）",
            "content": "休指厓山吊战场，忠魂久已过钱塘。\r\n三仁可少文丞相，一死如前李侍郎。\r\n毒雾涨天横沴气，落星浮海散寒芒。\r\n孤坟最是无抔土，新庙依然有瓣香。¤"
        },
        {
            "title": "怀林亨大谢鸣治谒陵遇风",
            "content": "天外狂风尽日吹，朝陵有客正驱驰。\r\n冥冥花树春难见，飒飒尘沙晚更随。\r\n官马不愁迷古辙，奚奴应恨挈新诗。\r\n归来尚可夸寮友，沾湿犹胜冒雨时。"
        },
        {
            "title": "次韵任太常致仕留别（五首）",
            "content": "此身真喜置吾庐，尚有床头一束书。\r\n海口潮生知进退，天心月到识盈虚。\r\n已辞朝士还通讯，欲就渔翁更卜居。\r\n百里好山俱在眼，只教童子导篮舆。¤"
        },
        {
            "title": "送张兼素出知施宗州",
            "content": "岁暮移家赴远州，南行谁复为身谋。\r\n一章之死无他悔，六诏平生亦胜游。\r\n科甲翻令吾辈重，史编应向古人求。\r\n都门持此聊相赠，不惜寒风透敝裘。"
        },
        {
            "title": "咏邵文敬所藏转刀",
            "content": "铄金巧思出工倕，独抱机心展转危。\r\n报主久知深自许，授人难辨倒相持。\r\n笔端字悟藏锋妙，囊底锥嫌脱颖迟。\r\n诗社埋头羞锐进，吴笺一割尚差差。"
        },
        {
            "title": "入昌平学舍",
            "content": "绕檐苍翠数峰齐，倦坐空堂意已跻。\r\n高处川原浑历历，晡时风日稍凄凄。\r\n行来假馆先思睡，诗就还家各有赍。\r\n苜蓿满盘供饭足，坡翁休爱捣香齑。"
        },
        {
            "title": "送俞振宗南游",
            "content": "手扶藜杖出南园，不向妻孥告一言。\r\n白发被肩过浙水，青山回首隔吴门。\r\n平芜客路何时尽，乔木人家几处存。\r\n此去越中怜岁暮，绨袍应见故人恩。"
        },
        {
            "title": "对雨",
            "content": "清池水长欲平桥，雨势浑如上晚潮。\r\n泛泛渐于亭础近，淙淙真是笕泉遥。\r\n即看并浴鹅群戏，却恐新生鱼子漂。\r\n东望菱濠归去好，吴侬家有木兰桡。"
        },
        {
            "title": "油鹴",
            "content": "腻滑津津色未干，聊因佳节助杯盘。\r\n画图莫使依寒具，书信何劳送月团。\r\n曾见范公登杂记，独逢吴客劝加餐。\r\n当筵一嚼夸甘美，老大无成忆胆丸。"
        },
        {
            "title": "登故友史西村小雅堂",
            "content": "路绕黄家溪水长，春风洒泪复登堂。\r\n草荒求仲常来径，尘满元龙旧卧床。\r\n分手死生嗟契阔，伤心聚散觉凄凉。\r\n高丘数尺栖神地，碧树争凋不待霜。"
        },
        {
            "title": "过大姚陈玉汝宅饮散宿大觉寺追和赵与哲韵",
            "content": "月出平湖积水空，上方仙梵隐花宫。\r\n似闻薝卜林间雨，总是芙蓉浦外风。\r\n有客题诗先我到，向僧分榻几人同。\r\n敲门自怪来何莫，投辖传杯恼孟公。"
        },
        {
            "title": "牡丹",
            "content": "嫣然国色眼中来，红玉分明簇一堆。\r\n最爱倚阑如欲语，缘知举酒特先开。\r\n洛中旧谱头须接，吴下新居手自栽。\r\n若向花间求匹配，扬州琼树是仙材。"
        },
        {
            "title": "喜原辉弟至京（时五月二日）",
            "content": "远道亲携药裹来，当门下马拂黄埃。\r\n不惊旧日形容改，犹记前宵梦寐回。\r\n出巷亲朋宜渐访，上床儿子欲相陪。\r\n平生四海尤怜汝，得向窗前笑口开。"
        },
        {
            "title": "送杨君谦",
            "content": "子有好学名，得之直从幼。\r\n矻矻忘其疲，每以夜为昼。\r\n谁令不自爱，坐与简编斗。\r\n旋致心腹间，有病见脉候。\r\n乡人尝谓子，文笔真似舅。\r\n舅也昔养疴，亦在掇科后。\r\n七日仪部官，在告月且又。\r\n服药未见功，具疏遂入奏。\r\n昨朝获愈音，颜面喜欲皱。\r\n西风作新寒，南去不可逗。\r\n相过一何疏，相别一何骤。\r\n子去固欣然，孰与箴老缪。\r\n惟子有书癖，舍书莫能救。\r\n譬如病酒人，戒饮貌愈瘦。\r\n何如稍饮之，病去渐复旧。\r\n子病偶类兹，简编实醇酎。\r\n茹多仍吐之，纸上发奇秀。\r\n三年当复来，观子所成就。"
        },
        {
            "title": "次韵任太常致仕留别（五首）",
            "content": "归去如公未当贫，清溪碧嶂自为邻。\r\n地偏易觉柴门晚，室暖先知布被春。\r\n书为长观成故纸，衣从新浴少浮尘。\r\n集云山下吾庐在，得向今朝置此身。¤"
        },
        {
            "title": "悼沈癯樵画史",
            "content": "秣陵春色厌驱驰，投老吴门白发垂。\r\n灯下解衣盘礴处，山中持斧啸歌时。\r\n一贫比宪元非病，三绝如虔不数痴。\r\n落日高堂开障子，云峰烟树使人悲。"
        },
        {
            "title": "渡沙河",
            "content": "桥下流澌玉一湾，六年从此照衰颜。\r\n疏林小店行厨到，落日平原猎骑还。\r\n韦杜南连多白草，居庸北距尽苍山。\r\n天寒喜报王师转，驿路无尘羽檄闲。"
        },
        {
            "title": "马蔺草",
            "content": "薿薿叶如许，丰草名可当。\r\n花开类兰蕙，嗅之却无香。\r\n不为人所贵，独取其根长。\r\n为帚或为拂，用之材亦良。\r\n根长既入土，多种河岸旁。\r\n岸崩始不善，兰蕙亦寻常。"
        },
        {
            "title": "四答胡彦超",
            "content": "园丁频遣愧劳烦，菜垄清阴已满门。\r\n车过陈平多长者，官如胡质有诸孙。\r\n小堂定拟虚中席，内府初停给上尊。\r\n不怪连朝风雨恶，暑天真为洗诗魂。"
        },
        {
            "title": "送原辉南还（九月二日）",
            "content": "清秋欲尽向南旋，别泪何堪重泫然。\r\n吾已行年当五十，汝今归路又三千。\r\n亦知禁酒胜良药，好为修书附便船。\r\n旧业东城劳葺理，相期岁晚在园田。"
        },
        {
            "title": "记园中草木二十首 槐",
            "content": "东园忆初购，粪壤频扫除。\r\n墙下古槐树，憔悴色不舒。\r\n况遭众攀折，高枝且无余。\r\n爱护至今日，浓阴接吾庐。\r\n数步已仰视，伟哉巨人如。\r\n非藉此荫庇，谁结幽亭居。\r\n立为众木长，奴仆柽与榆。"
        },
        {
            "title": "次韵任太常致仕留别（五首）",
            "content": "濯足梳头旧有缘，更教午睡学坡仙。\r\n一身自足三间屋，百岁谁增半亩田。\r\n遇壑便回忧险地，看云高坐爱晴天。\r\n朝鸡官马俱无用，嬴得工夫是晏眠。¤"
        },
        {
            "title": "观制雨絪",
            "content": "作轩未料宛丘长，檐下增修匠石良。\r\n坐倚前楹天忽远，步当平砌午偏凉。\r\n白云就宿看逾稳，急雨来催信不妨。\r\n敢与苏家论择胜，半间难遣十夫将。"
        },
        {
            "title": "决明",
            "content": "黄花隐绿叶，雨过仍离披。\r\n不为杜老叹，未是凉风时。\r\n服食治目眚，吾将采掇之。\r\n不须更买药，园丁是医师。"
        },
        {
            "title": "李",
            "content": "萧森何处为舁来，曾带荒园宿土堆。\r\n燥壤岂劳长瓮灌，低枝不碍短篱开。\r\n敢将艳色夸桃树，胜要清阴乞柳栽。\r\n赖有当时仙种语，为薪莫漫比樗材。"
        },
        {
            "title": "题刘谏议祠（二首）",
            "content": "廪然毛发万言危，叹息名贤远莫追。\r\n甘露翻成他日变，清流宁受北司嗤。\r\n古人为鉴无如子，后辈登科又属谁。\r\n深夜高眠频梦见，孤峰残月照新祠。¤"
        },
        {
            "title": "谒陵宿昌平学舍",
            "content": "闭门无事谢诸生，西舍支床睡未成。\r\n树老不禁风势急，山高空负月华明。\r\n连槽疲马时相啮，隔屋群鸡忽乱鸣。\r\n安得故人来此宿，壁间持烛共题名。"
        },
        {
            "title": "怀修竹书隐",
            "content": "春寒漠漠雨溟溟，假寐书床午梦醒。\r\n十载客居便巷陌，一时乡思绕园亭。\r\n繁花照槛知堪赏，乱石钩衣忆所经。\r\n恰有古苔三亩绿，都来修竹万竿青。\r\n当窗好鸟通人语，挂树危藤学字形。\r\n日射韭畦朝可剪，香凝棕室昼常扃。\r\n鹿场旧筑犹存号，鹤冢新封未刻铭。\r\n架上残编归拟读，移文不待北山灵。"
        },
        {
            "title": "次韵陆鼎仪读文信公指南集",
            "content": "柴市遗祠凛若生，艰危当日仗忠诚。\r\n衣裁左衽惭相尚，缨结南冠死却荣。\r\n正气自胜牢狱困，飓风偏使乘舆惊。\r\n从容取义真难事，泪落陈编此日情。"
        },
        {
            "title": "病项",
            "content": "人生自召百一病，伤彼六欲兼七情。\r\n我今有病出偶尔，开口欲说难为名。\r\n幸非寒战与潮热，一痛却使心怦怦。\r\n籧篨戚施古人疾，二者一旦来相婴。\r\n执书未暇矻矻坐，伏枕顿作咿咿声。\r\n千钧重负未容释，更觉肩背遭笞榜。\r\n董宣不屈汉公主，徐积已见胡先生。\r\n昨朝向人忽作别，即欲回顾仍前行。\r\n昂头莫肯少轻诺，侧目欲就多欢迎。\r\n我生由来泛掘强，只今见者尤加惊。\r\n独鹤引吭频饮啄，大鸡盛气相喧争。\r\n嗟吁元首本无恙，股肱何不思扶倾。\r\n端愁蔓延入骨髓，此病始知为匪轻。\r\n轩岐医经动盈卷，不识何药堪煎烹。\r\n莫如闭户学导引，动荡血脉方和平。\r\n未能痛定得思痛，把笔遣闷诗先成。"
        },
        {
            "title": "次韵周原已怀石湖旧游",
            "content": "上方高处共扪萝，落木空山雨满蓑。\r\n野寺推门黄叶乱，湖亭倚棹白云多。\r\n向来行乐成陈梦，别后离愁绕绿波。\r\n满纸新诗更清省，令人相对忆阴何。"
        },
        {
            "title": "次韵启南淫雨",
            "content": "阳气涣不收，淫雨夜复昼。\r\n倒倾怪盆翻，并集疑辐凑。\r\n鸠妇频见离，蛇医颇遭诟。\r\n日月何道行，雷霆半空斗。\r\n顾无大药资，己彼太虚罝。\r\n下堂褰裳齐，出户缩颈脰。\r\n相忘鱼圉洋，并坐鸟栖宿。\r\n不辨过河牛，时看挂树蜼。\r\n乞浆岁在酉，祭社日惟戊。\r\n民谣适厚诬，神赐诚大缪。\r\n攸除荆室完，既潴白渠溜。\r\n叵将瓿帟盛，强把桔槔救。\r\n具棹防陆沉，移书缘屋漏。\r\n因之悯大田，岂暇念灵囿。\r\n荷蓑徒水耕，痔矰休火耨。\r\n溪毛绕宅生，田稚几家茂。\r\n灶沉或浮釜，墙覆乃失溜。\r\n汤汤咸其咨，荡荡孰能救。\r\n斯仓不成千，厥赋难至冓。\r\n空闻田畯喜，亦笑楯郎怐。\r\n积恶等贯盈，饮酒比多又。\r\n极备固有由，太甚不可复。\r\n往日害未消，今岁势仍骤。\r\n槁项八口饥，疾首两眉皱。\r\n神禹合胼胝，蒙庄念昏瞀。\r\n地志费推寻，水经慵句读。\r\n出门一壶随，俯井尺繘收。\r\n花姬首夜膏，石丈齿朝漱。\r\n彼苍有闻知，下土敢陈奏。\r\n朝廷阙四门，刑罚谨三就。\r\n听政厌衡石，祈年饰笾豆。\r\n谁召淮吴灾，复致川广寇。\r\n居人废锄犁，行者耀甲胄。\r\n赤子困泥涂，苍生脱衣袖。\r\n米价市上腾，钱神橐中走。\r\n写帖颜腹空，题诗沈腰瘦。\r\n况兹雨再零，绝类人多疚。\r\n否塞求疏通，崎岖戒颠踣。\r\n幸有客露冕，岂乏人衣绣。\r\n发廪在斯今，为府合仍旧。\r\n首从刍荛询，急向膏肓灸。\r\n莫厚庶以宁，不佣遂全覆。\r\n滂沱免月离，霡霂应春候。\r\n因地修厥利，自天获多祐。\r\n渐垦千亩连，卒致万家富。\r\n吴沼尚无虞，蜀天底须諲。\r\n顿如元丰间，不落贞观后。\r\n永图幸勿忘，肤见奚足狃。\r\n一挽康年回，吾邦即非陋。"
        }
    ]
}