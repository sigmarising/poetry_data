{
    "dynasty": "明",
    "author": "陈昂",
    "intro": "",
    "items": [
        {
            "title": "移居巴陵",
            "content": "此即巴丘戍，相传鲁肃城。\r\n古今余往事，兵火剩残生。\r\n楚水为渔便，湘湄赖舌耕。\r\n地灵如获托，亦足寄遐情。"
        },
        {
            "title": "小至",
            "content": "天涯除客子，何者却飘蓬。\r\n病待微阳起，诗怜小至穷。\r\n峰阴分鬼火，溪北断渔筒。\r\n闷坐梅花下，吹来酿雪风。"
        },
        {
            "title": "沙市",
            "content": "此乡如地肺，一望渺无山。\r\n春在楼台里，江浮花鸟间。\r\n荆州不愿识，王粲未能还。\r\n渔钓堪糊口，柴扉昼亦关。"
        },
        {
            "title": "行歌偶成",
            "content": "岸涨潮初起，帆开风正匀。\r\n偷生今老耄，避地久吴秦。\r\n留眼看明世，行歌混逸民。\r\n远师陶靖节，漉酒用乌巾。"
        },
        {
            "title": "白帝城月下在路",
            "content": "马体汗如雨，余应有苦辛。\r\n独支天外路，易困斗南人。\r\n乳虎游斜日，苍猿聒暮春。\r\n那期故国月，白帝照悬鹑。"
        },
        {
            "title": "闻戚将军将至领老妻从万山中往镡州赋（二首",
            "content": "未必妖星坠，应怜瘴岭迷。\r\n支撑寻鸟道，曲折步渔溪。\r\n时事多无据，音书少有题。\r\n十年群盗剧，窜伏泪长啼。¤\r\n\r\n【注释】：【原题】：\r\n闻戚将军将至领老妻从万山中往镡州赋（二首）"
        },
        {
            "title": "闲居春闲二首",
            "content": "春水倚天长，春云入径香。\r\n梨花衔燕子，荇蒂戏鸳鸯。\r\n白苎朝初试，清言世易忘。\r\n冠缨如可濯，一笑过沧浪。"
        },
        {
            "title": "风色",
            "content": "风色一以变，林光反不禁。\r\n黄姑依淡月，白帝动清砧。\r\n万里无家客，孤灯独坐心。\r\n予行濡且滞，舟楫岂难寻。"
        },
        {
            "title": "游山归途口占",
            "content": "山固飞黄叶，回途秋洒然。\r\n禽声留落日，驴背稳衰年。\r\n寒瀑缨林谷，晴溪镜水天。\r\n何人吹铁笛，随我过前川。"
        },
        {
            "title": "岁暮书所见",
            "content": "老苍到此际，无意作冬天。\r\n山冻颜先活，冰悬腹不坚。\r\n雪飞勾细雨，春近逼残年。\r\n若与梅花隔，斯愁未坦然。"
        },
        {
            "title": "江澨",
            "content": "江澨风难静，关头岚尚迷。\r\n天河明一雁，鼓角乱群鸡。\r\n飞将今安在，妖星久未低。\r\n偷生垂老日，身世寄涂泥。"
        },
        {
            "title": "残秋落日",
            "content": "败叶如相约，时时竞远飞。\r\n露浓秋欲去，寒急市先稀。\r\n天变扬沧海，山昏失翠微。\r\n鸣鸦千百点，为我送将归。"
        },
        {
            "title": "过陈州宿小庵",
            "content": "一雨荒精舍，孤吟见早霜。\r\n禽寒移密树，萤湿定疏篁。\r\n入洛空携赋，过陈易绝粮。\r\n不眠数更点，二十五声长。"
        },
        {
            "title": "秋上白帝城登白帝楼",
            "content": "石壁将天压，山楼反不奇。\r\n英雄云散后，烟霭日斜时。\r\n碧涧秋光老，青林鸟梦宜。\r\n樽前多感慨，衰柳已先知。"
        },
        {
            "title": "进云安",
            "content": "渐失乌蛮瘴，新逢白帝寒。\r\n霜催沙碛奋，风弄叶声干。\r\n峰渺孤烟直，江空落日团。\r\n布帆报无恙，今夜进云安。"
        },
        {
            "title": "日暮遣闷",
            "content": "欲尽西倾日，全低东去天。\r\n雪峰沉万籁，监井淡孤烟。\r\n故国兵戈后，他乡冻馁年。\r\n寥寥今夜客，道自洞庭边。"
        },
        {
            "title": "白云岩晚归道中",
            "content": "一得高僧论，归途落日中。\r\n鸠筇迎霁月，渔笛唤凉风。\r\n是象渐欲暝，有生能不空。\r\n迷心如可悟，身世付秋蓬。"
        },
        {
            "title": "郊原",
            "content": "郊原方落日，千里转玲珑。\r\n小阜浮波上，遥天覆镜中。\r\n葑田齐晚稻，甓社下新鸿。\r\n谁染淮南景，秋汀蓼尽红。"
        },
        {
            "title": "贵忘",
            "content": "野桥亦浅促，朝徙水云乡。\r\n浦近寻鱼腹，山佳问麝香。\r\n仗龟行度口，养鹤畏分粮。\r\n莫把愁肠结，衰年在贵忘。"
        },
        {
            "title": "一路",
            "content": "一路颇幽闲，行行又几湾。\r\n微茫听竹籁，次第较花颜。\r\n林壑千层瀑，茅堂四面山。\r\n卜居如得此，日日闭柴关。"
        },
        {
            "title": "客中春暮",
            "content": "不见春和候，开门失翠微。\r\n莺声悲冻在，花气怨春稀。\r\n地远谁修禊，山深未试衣。\r\n故园怜久别，合眼即能归。"
        },
        {
            "title": "暮春题瀼西新赁草堂",
            "content": "峡口联江口，山乡亦水乡。\r\n春来容膝屋，云倚及肩墙。\r\n旅食亦求静，偷生且善藏。\r\n瀼西居颇适，好赋反骚章。"
        },
        {
            "title": "宿双溪铺",
            "content": "不有双溪宿，能知孤客情。\r\n山川沉月色，天地变秋声。\r\n华发明残烛，疏星滞五更。\r\n出门纯鸟道，肯信马蹄轻。"
        },
        {
            "title": "坐久",
            "content": "一生既错料，万事遂飘零。\r\n妻子动相谪，诗书竟不灵。\r\n哀哀何处雁，脉脉隔溪萤。\r\n坐久西风急，寒天尚未青。"
        },
        {
            "title": "少出",
            "content": "少出无乃癖，因之不觉非。\r\n纷华归世界，天地散春晖。\r\n飞翠胶莺坐，游丝系燕归。\r\n杨朱歧路际，南北易沾衣。"
        },
        {
            "title": "关吾道",
            "content": "物物关吾道，予情即若情。\r\n泥衔飞燕去，花抱仰蜂行。\r\n浪染秋沙白，云妆晚絺明。\r\n衰年赖酿黍，方法似生成。"
        },
        {
            "title": "黄山早行",
            "content": "客心悬远路，四鼓出重关。\r\n古庙神灯入，虚岩鬼火闲。\r\n有烟迷白屋，将雨失青山。\r\n不觉凉飙起，飞萤渐渐还。"
        },
        {
            "title": "城破领老妻逃入仙游胡岭（二首）",
            "content": "丧乱余生在，饥寒何所投。\r\n昼逃闻鬼哭，夜窜望仙游。\r\n有径风先惨，无山鸟肯留。\r\n老妻向天问，盗贼几时休。¤"
        },
        {
            "title": "闲居春闲二首",
            "content": "世为沧海客，安有野鸥嗔。\r\n开户来新月，留花答暮春。\r\n青山歌送鸟，白眼醉看人。\r\n此外生涯事，君其问水滨。¤"
        },
        {
            "title": "赠叶秀才",
            "content": "壮老贫犹故，斯愁不易捐。\r\n卖文聊旦旦，僦屋且年年。\r\n酒负今生债，诗留异代缘。\r\n夜长如不晓，切莫怨苍天。"
        },
        {
            "title": "二十七日立秋夜作",
            "content": "是夜秋相见，律归夷则中。\r\n草心蒙白露，衣领受凉风。\r\n舞觉蜻蜓爽，声添蟋蟀工。\r\n吾其先散发，作赋答天公。"
        },
        {
            "title": "吴中春暮寄友",
            "content": "劳矣条风力，吹成万绿稠。\r\n杨花衔小燕，荇带曳轻鸥。\r\n别后多乡梦，贫深悲旅愁。\r\n东吴三月路，破碎黑貂裘。"
        },
        {
            "title": "赋新繁周表权如诏亭",
            "content": "封典宠岩穴，褒言华日星。\r\n其谁尽如诏，何暇更名亭。\r\n公昔善教子，家传惟治经。\r\n当年云榜揭，今日玺书形。\r\n籍已贵同省，坐应尝隔屏。\r\n公馀褫簪綍，彩服戏家庭。"
        },
        {
            "title": "冬日双林寺（时予家于豫章）",
            "content": "可见无人境，门前与世分。\r\n钟声停半壑，水面湛孤云。\r\n宿火灰中陷，邻舂雨外勤。\r\n豫章二百里，消息不相闻。"
        },
        {
            "title": "行至杨子县寄茅山道士",
            "content": "我行杨子县，此路有谁同。\r\n堤上时时雨，帆边飒飒风。\r\n金从结客尽，诗为落花穷。\r\n句曲云何白，看云怅望空。"
        },
        {
            "title": "有令赋残荷遂口占",
            "content": "万木方零落，荷先叶自伤。\r\n既圆应有破，久翠渐多黄。\r\n盖或随波荡，茎犹惹露香。\r\n蓐收无赖日，恼杀两鸳鸯。"
        },
        {
            "title": "湖面",
            "content": "湖面初秋色，清如镜里清。\r\n潮来飞白鹭，烟至织黄莺。\r\n虹学美人出，风为少女行。\r\n此间尘不到，身世两忘情。"
        },
        {
            "title": "江南旅情",
            "content": "日落青溪栅，潮平白鹭洲。\r\n林深常似雨，江静易生秋。\r\n凉月来天外，明河俯渡头。\r\n飞飞鸿雁影，不见尺书留。"
        },
        {
            "title": "归舟月下寄友",
            "content": "万里南归客，风前五两鸣。\r\n荻苗沛秋水，霜信急前程。\r\n流落怜妻子，饥寒仗友生。\r\n遥遥天上月，此夕最关情。"
        },
        {
            "title": "濠州道中",
            "content": "清晨迷野渡，春水正茫然。\r\n淮泗如浮地，荆涂欲挡天。\r\n风花林外舞，客梦马头圆。\r\n匹鸟能高举，云端故不旋。"
        },
        {
            "title": "过涪州",
            "content": "寥落一涪州，惊心几度游。\r\n屡更新地主，不改旧沙鸥。\r\n片月穿仙岭，微云止戍楼。\r\n山山寒气甚，夜半拥重裘。"
        },
        {
            "title": "夕阳道上",
            "content": "宇宙一搔首，秋残未暇论。\r\n天涯款段马，雨后夕阳村。\r\n叶抱初霜病，鸦招半菽魂。\r\n渡头灯火起，此际赖匏樽。"
        },
        {
            "title": "暑夜与葛九惟善步信州浮桥",
            "content": "与子立河麋，于时暑渐歇。\r\n一鸣峰杪钟，遂见沙头月。\r\n村火射偏红，萤灯飞欲没。\r\n安得绪风凉，凉风吹濯发。"
        },
        {
            "title": "还家晚坐",
            "content": "最厌长为客，还家秋雨中。\r\n饥容叹妻子，败叶理梧桐。\r\n俗觉今时换，人怜前辈空。\r\n青青一双眼，落日送冥鸿。"
        },
        {
            "title": "初归跃马涧招长干忠公",
            "content": "万事不如意，方知无事闲。\r\n傍墙分暖日，移榻就春山。\r\n黄鸟飞初下，清泉汲正还。\r\n题书寄开士，带月掩柴关。"
        },
        {
            "title": "雨后天晴放舟下峡",
            "content": "雨后虹方挂，晴来雾始收。\r\n风光明翠岫，江色淡新秋。\r\n返照薰残湿，寒潮踏急流。\r\n放舟下三峡，定醉仲宣楼。"
        },
        {
            "title": "入清流山宿云庵访忠公",
            "content": "虽愧许玄度，远寻支道林。\r\n溪光围净室，山色证禅心。\r\n落日飞黄叶，寒风定远禽。\r\n对床两知己，十载怅分襟。"
        },
        {
            "title": "不离西阁",
            "content": "雨余无一事，虽午户犹关。\r\n低干禽多睡，残书蠹不闲。\r\n推窗又见日，散发且看山。\r\n阁外谈生计，应须老友还。"
        },
        {
            "title": "羁旅无聊自嘲",
            "content": "世态久方见，人生已浪过。\r\n长鸣学蜀帝，善泪像湘娥。\r\n雨掩春山重，江埋宿雾多。\r\n紫貂裘敝尽，季子不归何。"
        },
        {
            "title": "泊云安",
            "content": "短褐丝丝断，为冬不亦难。\r\n芦花装被暖，枫叶受霜干。\r\n溪日恩终厚，山风势未寒。\r\n此间多美酒，生计卜云安。"
        },
        {
            "title": "早发",
            "content": "亦知挂席便，遂听棹歌行。\r\n病叶星前色，新蝉露里声。\r\n稍分山影出，遥见海潮明。\r\n舟子呼同侣，潮头渐渐生。"
        },
        {
            "title": "坐法药寺楼",
            "content": "楼居固所好，安可对斜阳。\r\n天外连芳草，云边望故乡。\r\n双星分四野，一雁应初霜。\r\n满目蘋风起，扁舟意敢忘。"
        },
        {
            "title": "挂帆",
            "content": "挂帆雨霁后，风亦息颠狂。\r\n去鸟冲烟白，归云压日黄。\r\n阑凭悬楚岫，柁转失浔阳。\r\n九派滔滔急，朝宗意颇长。"
        },
        {
            "title": "野望",
            "content": "信步失幽径，凝眸起苦吟。\r\n天孤邀旷野，林密引沦阴。\r\n病叶因风落，空山欲雨沉。\r\n昏鸦何作怪，勉强噪寒林。"
        },
        {
            "title": "夏日东林寺",
            "content": "欲寻神运殿，一径尽莓苔。\r\n钟响日先落，溪荒月少来。\r\n大都身后事，难免劫余灰。\r\n千载相逢晚，白莲不再开。"
        },
        {
            "title": "城破领老妻逃入仙游胡岭（二首）",
            "content": "触目惊犹故，逢茅伏自遮。\r\n扶行衣尽莿，衰削面如瓜。\r\n桥断深宜厉，途昏曲恐差。\r\n斜风飘细雨，啼杀未栖鸦。"
        },
        {
            "title": "初冬梦燕子矶",
            "content": "霜来风遂惨，西谷冻残晖。\r\n汉水鱼将聚，洞庭柑渐肥。\r\n他乡愁易结，寒夜梦先归。\r\n稍待江平稳，舟寻燕子矶。"
        },
        {
            "title": "愁坐",
            "content": "兀坐愁何事，方方八节滩。\r\n孤村浮水上，一雁叫江干。\r\n谁挂仰天瓦，空扳下坂丸。\r\n邻家来冀北，翘首问长安。"
        },
        {
            "title": "闽南登楼",
            "content": "切莫凭楼望，令人更惨凄。\r\n战场多鬼哭，息壤聚乌啼。\r\n黄雾埋城郭，寒风死鼓鼙。\r\n深林巢燕子，来往亦衔泥。"
        },
        {
            "title": "宿江边阁",
            "content": "暝色江边阁，行吟易断魂。\r\n风前两岸叶，月下一声猿。\r\n夜哭谁家妇，寒号何处村。\r\n洞庭春水动，雇艇去荆门。"
        },
        {
            "title": "天问",
            "content": "春光从到后，物物露春情。\r\n雨养枯泉活，烟医病草生。\r\n梁间添乳燕，柳外啭新莺。\r\n一饱将天问，何时愿可成？"
        },
        {
            "title": "闻戚将军将至领老妻从万山中往镡州赋（二首",
            "content": "元帅闻将至，七闽徯后秋。\r\n欲回上帝怒，先复匹夫仇。\r\n献馘鲸波上，招魂剑水头。\r\n残生留眼看，平复旧神州。\r\n\r\n【注释】：【原题】：\r\n闻戚将军将至领老妻从万山中往镡州赋（二首）"
        },
        {
            "title": "镜中",
            "content": "镜中双鬓雪，相见更相怜。\r\n偃蹇居牛后，敲推敢马前。\r\n一家寒露叶，万事暮秋蝉。\r\n开口不曾笑，人间八九年。"
        },
        {
            "title": "夜泊",
            "content": "此地知何处？扁舟系小亭。\r\n孤村低卧水，野屋大于瓶。\r\n却少犁锄乐，尚余锋镝腥。\r\n白头万里客，仰愧老人星。"
        }
    ]
}