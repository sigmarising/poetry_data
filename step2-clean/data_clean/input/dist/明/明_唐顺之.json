{
    "dynasty": "明",
    "author": "唐顺之",
    "intro": "",
    "items": [
        {
            "title": "塞下曲赠翁东厓侍郎总制十首",
            "content": "三晋连年苦被兵，九重拊髀忆豪英。\r\n诏书更不从中御，万里长城一委卿。"
        },
        {
            "title": "同院僚观阁中牡丹作",
            "content": "西掖衡连翡翠城，笼烟袅雾百花明。\r\n祇谓紫薇方吐萼，忽言红药已敷英。\r\n红药葳蕤艳盛阳，万年春色在文昌。\r\n宁同邺下芙蓉苑，讵比雒阳桃李场。\r\n裁成异瓣千般锦，缬就同心一样黄。\r\n金閤披时浑是画，绮楼凝处并疑妆。\r\n濯枝故向凤池上，裛露偏依仙掌傍。\r\n仙掌嶙峋对凤池，词郎侍直鹭鸳齐。\r\n玲珑玉珮花间映，飘曳罗衫叶下迷。\r\n花间叶下情无极，含笑含娇似相识。\r\n羞将鸡舌斗馨香，欲取鸃冠并颜色。\r\n翠幕分看态转新，朱栏斜倚不胜春。\r\n未采孤根助灵液，聊持芳蕊赠佳人。"
        },
        {
            "title": "山庄闲居",
            "content": "身名幸自谢笼樊，白首为农誓不谖。\r\n惯住山中知鹿性，数行树下识禽言。\r\n巾车每许邻翁借，书帙闲同道士翻。\r\n醉后渐看松月上，满村鸡犬寂无喧。"
        },
        {
            "title": "赠俞虚江参将三首",
            "content": "昔破交夷尚少年，秘经曾自白猿传。\r\n一军尽署沧溟里，百战常居士卒先。\r\n龙为求群窥剑匣，蜃因吐气护楼船。\r\n寻常啮齿非无为，不荡三韩誓不旋。¤"
        },
        {
            "title": "石塘道中",
            "content": "高城落月雁飞斜，数亩沙田稻亦花。\r\n路绕曲河十八度，人栖踠石两三家。\r\n堠烟山霭争明灭，戍笛秋声并惨嗟。\r\n闻道松亭遣探骑，时时愁被熟夷遮。"
        },
        {
            "title": "奉命分祀孔庙作",
            "content": "后圣礼先师，斯文端在兹。\r\n将陈百官富，讵止一牢祠。\r\n入室瞻遗器，圜桥展盛仪。\r\n乐堪三月听，奠想两楹时。\r\n执鬯元公肃，捧璋髦士宜。\r\n鄙儒叨小相，端甫奉前规。"
        },
        {
            "title": "塞下曲赠翁东厓侍郎总制十首",
            "content": "少年意气王千斤，铁棒曾穿万虏群。\r\n壮士从来不病死，孤儿今属羽林军。"
        },
        {
            "title": "题金山寺与僧惠杰",
            "content": "何处寻龙藏，停桡听梵音。\r\n中流一塔影，远树万家阴。\r\n僧定潮来去，月明江浅深。\r\n试将空水相，堪比慧公心。"
        },
        {
            "title": "游阳羡南山",
            "content": "到处暗杉松，多言路不通。\r\n却从青嶂外，转入绿园中。\r\n谷口逢茶女，溪边狎钓童。\r\n勿嫌疏散甚，吾亦是愚公。"
        },
        {
            "title": "南征歌六首",
            "content": "草木千山鼓角风，将军牧马夜郎东。\r\n灵台向夕占星色，已报搀抢堕海中。"
        },
        {
            "title": "塞下曲赠翁东厓侍郎总制十首",
            "content": "太师昔日定南荒，亲把长缨系莫王。\r\n寄语老胡须自爱，射飞休得近边墙。"
        },
        {
            "title": "元夕咏冰灯",
            "content": "正怜火树斗春妍，忽见清辉映夜阑。\r\n出海蛟珠犹带水，满堂罗袖欲生寒。\r\n烛花不碍空中影，晕气疑从月里看。\r\n为语东风暂相借，来宵还得尽余欢。"
        },
        {
            "title": "海上凯歌二首赠汤将军",
            "content": "锦纨爱子亦从军，长鬛苍头总策勋。\r\n谁夺强王万金首，帐前齐说小郎君。"
        },
        {
            "title": "塞下曲赠翁东厓侍郎总制十首",
            "content": "虎翼龙蟠大将旗，逆驱流电走妖魑。\r\n阵前捉得胡王女，赐与营中厮养儿。"
        },
        {
            "title": "赠都督万鹿园二首次思节韵",
            "content": "寒宵清啸杂征鼙，抚剑刘琨本善诗。\r\n开幕待降收死力，隔江遣谍刻还期。\r\n功须因败番成巧，算恰当机不见奇。\r\n长子帅师今在尔，道傍筑室莫轻为。"
        },
        {
            "title": "南征歌六首",
            "content": "月明吹笛武陵川，马上行人望跕鸢。\r\n莫怕炎洲饶毒疠，一冬飞雪似胡天。"
        },
        {
            "title": "塞下曲赠翁东厓侍郎总制十首",
            "content": "君侯生长在炎洲，塞外层冰草木愁。\r\n祇怜军士犹寒色，腊尽辕门不御裘。"
        },
        {
            "title": "赠督府张半洲兼柬周中丞石崖",
            "content": "威名昔日动南荒，斧钺重分定海疆。\r\n八镇大臣承节制，六千君子备戎行。\r\n若营内险无如海，但练沙兵略用狼。\r\n师老寇深为日久，伫看石画一更张。"
        },
        {
            "title": "赠俞虚江参将三首",
            "content": "将军意气敻无伦，感激宁辞血战频。\r\n手搏鬼夷尝百种，身悬鲸海历三春。\r\n扫空巢穴多深夜，夺得艅艎数人。\r\n此日渠魁当授首，策勋早见上麒麟。¤"
        },
        {
            "title": "寄周中丞备御关口",
            "content": "牙旗高建白羊东，鼓角殷殷瀚海空。\r\n雪后锦裘行塞外，月明清啸满楼中。\r\n幕南五部思归义，蓟北诸军尽立功。\r\n燕颔书生人共羡，一朝投笔去平戎。"
        },
        {
            "title": "赠俞虚江参将三首",
            "content": "绝岛诸蛮次第芟，中宵蓐食理征衫。\r\n舱通木井三年水，樯转铜乌万里帆。\r\n军斗稀鸣人莫犯，身衣常解士争衔。\r\n功成他日谁能颂，海上磨厓大字嵌。"
        },
        {
            "title": "峨嵋道人拳歌",
            "content": "浮屠善幻多技能，少林拳法世希有。\r\n道人更自出新奇，乃是深山白猿授。\r\n是日茅堂秋气高，霜薄风微静枯柳。\r\n忽然竖发一顿足，崖石迸裂惊砂走。\r\n去来星女掷灵梭，夭矫天魔翻翠袖。\r\n舑含沙鬼戏人，髬{髟思}崟磨牙薙捕兽。\r\n形人自诧我无形，或将跟絓示之肘。\r\n险中呈巧众尽惊，拙里藏机人莫究。\r\n汉京寻撞未趫捷，海□眩人空抖擞。\r\n番身直指日车停，缩首斜钻针眼溜。\r\n百折连腰尽无骨，一撒通身皆是手。\r\n犹言技痒试贾勇，低蹲更作狮子吼。\r\n兴阑顾影却自惜，肯使天机俱泄漏。\r\n余奇未竟已收场，鼻息无声神气守。\r\n道人变化固不测，跳上蒲团如木耦。"
        },
        {
            "title": "暮春游阳羡南山二首",
            "content": "花落已成蹊，村村绿叶齐。\r\n一园通蝶戏，千嶂隔莺啼。\r\n涧草多名蕙，山人旧姓嵇。\r\n穷欢犹未返，忽是夕阳西。"
        },
        {
            "title": "宿游塘书怀",
            "content": "雨过草木好，夜来池馆清。\r\n露虫疑烛影，风 答书声。\r\n似瓠甘无用，为膻厌有名。\r\n且师河上叟，毋使虑营营。"
        },
        {
            "title": "塞下曲赠翁东厓侍郎总制十首",
            "content": "健儿白马紫金鞦，不向沙场便酒楼。\r\n夜来一赌青钱尽，尚有囊中血髑髅。"
        },
        {
            "title": "南征歌六首",
            "content": "诏锡彤弓出禁城，良家六郡总从行。\r\n将军旧佩平蛮印，校尉新开横海营。"
        },
        {
            "title": "题龙池庵（相传伏虎禅僧开山处，山顶有龙井",
            "content": "远游为访白云岩，转尽孤峰路更南。\r\n龙见小身时出井，虎驯大士旧开庵。\r\n禅心客思俱潭水，古佛寒松共石龛。\r\n坐对老僧无一事，夜深相与说《楞严》。\r\n\r\n【注释】：【原题】：\r\n题龙池庵（相传伏虎禅僧开山处，山顶有龙井蜥蜴，见则\r\n雨）"
        },
        {
            "title": "塞下曲赠翁东厓侍郎总制十首",
            "content": "千金买士却何为，一间过于十万师。\r\n黠虏欲逃头可购，名王未猎客先知。"
        },
        {
            "title": "陈渡草堂",
            "content": "皂衣非复汉庭郎，敝缊深冬卧草堂。\r\n贫薄不羞羸牜孛计，沉浮也逐斗鸡行。\r\n残书阁尽经旬病，异味尝来百草香。\r\n独愧顽心犹未化，十年学道几亡羊。"
        },
        {
            "title": "塞下曲赠翁东厓侍郎总制十首",
            "content": "四月旌旂出白狼，千山晴雪照油幢。\r\n预知水草军无乏，试辨风云虏欲降。"
        },
        {
            "title": "南征歌六首",
            "content": "汉皇有道伏羌胡，南粤何知擅一隅。\r\n万里出师将问罪，不因大海富明珠。"
        },
        {
            "title": "塞下曲赠翁东厓侍郎总制十首",
            "content": "梯悬半绠哨台高，胡汉邻家隔一壕。\r\n数日虏中无动静，吉囊东去战黄毛。"
        },
        {
            "title": "同万鹿园宿工文庵次韵有赠",
            "content": "何处寻山不厌深，淡烟归鸟暮钟音。\r\n去家百里讶如客，别尔经年尚此心。\r\n宴坐清香滋夜气，闭门残雪映寒林。\r\n相从一宿应堪觉，机事何须问汉阴。"
        },
        {
            "title": "宿黄厓营",
            "content": "栖栖终日旅边城，夜向黄厓问古营。\r\n几家戍鼓《渔阳掺》，联骑铙歌《蓟北行》。\r\n峡束雨湫高怒水，山凹树窍激秋声。\r\n跃马壮年微志在，不缘此地客心惊。"
        },
        {
            "title": "塞下曲赠翁东厓侍郎总制十首",
            "content": "边人大半能胡语，胡骑年来亦汉装。\r\n谁向青红毡帐里，单身缚得不花王。"
        },
        {
            "title": "海上凯歌二首赠汤将军",
            "content": "偃旗休角寂无猜，百丈楼船泊不开。\r\n夜半贼营流矢满，才惊汉将是飞来。"
        },
        {
            "title": "赠庵中老僧僧解相人术少尝游历江南晚归庵中",
            "content": "早从祝发事栖岩，为礼名师每向南。\r\n业净六根成慧眼，身无一物寄茅庵。\r\n厨边引涧宁须汲，松下翻经几到龛。\r\n若使焚香能证道，前身应说是香严。"
        },
        {
            "title": "赠南都莫工部子良夏至斋宿署中",
            "content": "万乘亲郊幸北宫，千官斋祓两都同。\r\n灵光正想泥封上，清梦遥依辇路通。\r\n烟散玉炉知昼永，星分银烛坐宵中。\r\n闻君已就汾阴赋，犹向周南叹不逢。"
        },
        {
            "title": "副总兵马芳芳陷虏中十二年而归在虏中亦称为",
            "content": "穹庐元以射雕称，一骑常先万马腾。\r\n意气肯甘胡地老，勋名终属汉坛登。\r\n斫残右臂方挥刃，殪尽追锋未释冰。\r\n归自虏中还破虏，古来名将亦谁曾。\r\n\r\n【注释】：【原题】：\r\n副总兵马芳芳陷虏中十二年而归在虏中亦称为骁将"
        },
        {
            "title": "送白尉往湖州",
            "content": "君家太湖北，作吏太湖南。\r\n驿路鸡鸣近，山城树影含。\r\n万川疏沃野，百室竞春蚕。\r\n幸此犹吾土，微官也自堪。"
        },
        {
            "title": "入秋久矣余热尚在闰月十五日太平寨始见秋色",
            "content": "漫漫岚气半晴阴，摵摵庭柯叶乱吟。\r\n始觉孟秋云物至，因知宴岁旅情深。\r\n孤鸢影跕寒岩草，鸣蝈声连野戍砧。\r\n戈甲满山乘塞卒，天骄何处欲相侵。"
        },
        {
            "title": "张相公寿诗",
            "content": "帷中运策九州清，共说留侯在汉京。\r\n赐第近连平乐观，入朝初给羽林兵。\r\n儒生东阁承颜色，酋长西蕃识姓名。\r\n却望上台多气象，年年长傍紫宸明。"
        },
        {
            "title": "赵州怀古",
            "content": "千秋霸业消沈尽，风俗犹传赵武灵。\r\n市上美人挥锦瑟，场中侠客舞青萍。\r\n雁门北去通沙碛，鸟道西来入井陉。\r\n欲向平原访公子，萧萧宾馆户长扃。"
        },
        {
            "title": "再游清溪庄值主人不在次韵",
            "content": "桃树临溪思不禁，扁舟重问草堂阴。\r\n西湖水落鼋鼍石，南国霜清橘柚林。\r\n垄际流泉宜稻性，窗前过鹿解人心。\r\n忆君剪径相迎处，今日蓬蒿又已侵。"
        },
        {
            "title": "夜上石塘岭关",
            "content": "白河入口石塘城，上流元自古开平。\r\n岩立星辰孤堕影，野清刁斗空传声。\r\n戍楼倚月横吹动，虏帐烧腥远火明。\r\n魏将殒身曾此地，边人话及尚沾缨。"
        },
        {
            "title": "赠都督万鹿园二首次思节韵",
            "content": "几年枯寂学全真，一握兵机运鬼神。\r\n骄养义儿皆判死，灰心禅客亦投身。\r\n独承利镞生如剩，遍散黄金家益贫。\r\n直欲填桥跨沧海，先声万里走波臣。¤"
        },
        {
            "title": "南征歌六首",
            "content": "奏凯归来拜冕旒，霍家襁褓更封侯。\r\n因风为报单于道，汉阙方枭越尉头。"
        },
        {
            "title": "午日庭宴",
            "content": "南薰应律转朱旗，火帝乘离锦席披。\r\n榴吐千花承羽盖，蓂开五叶拂瑶墀。\r\n冰盘错出仙人掌，金缕遥分织女丝。\r\n复道龙舟方竞渡，衔恩共许向昆池。"
        },
        {
            "title": "古北口观降夷步射复戏马驰射至夜",
            "content": "潮河北来几千里，夹岸穹庐杂军垒。\r\n传闻汉官旌节至，惊咄欢迎竞罗跪。\r\n抹额貂皮并系腰，胡妇赤脚胡儿履。\r\n中有老胡能汉语，辫发一条银鼠尾。\r\n告言天暖弓力弱，箭垛乞移三四咫蹲腰搊目满弯弧，箭箭\r\n齐奔月儿里。\r\n当轩赐与锦缠头，汉人喝采胡人喜。\r\n自矜长技正未竭，一跃上马事驰突。\r\n珠帽半仄卖欹邪，铁骢骄嘶弄臲卼鹥。\r\n可怜人马如争巧，人藏马腹马人立。\r\n翻身倒卧马背上，马尾鬅松乱人发。\r\n忽然马去不闻声，一路惊尘向空没。\r\n满眼流星透烟雾，道是胡儿飞箭发。\r\n想见天山射雕时，意气雄豪谁可越。\r\n骑归人散悄无喧，卸却牙旗卷秋月。\r\n\r\n【注释】：【注释】：\r\n（古北有降夷十数家，男妇可四五十人，并潮河墙内居）"
        },
        {
            "title": "丹阳别王道思",
            "content": "久已废逢迎，萧然世外情。\r\n因君访茅屋，相送到江城。\r\n远岫雪中绿，寒流冰下行。\r\n可堪此时别，独自返柴荆。"
        },
        {
            "title": "暮春游阳羡南山二首",
            "content": "洞口石纵横，流泉复有声。\r\n柴门何处入，鸡犬自相迎。\r\n灵草知昏晓，时禽识雨晴。\r\n非因罢官久，谁得此闲行。¤"
        },
        {
            "title": "杨教师枪歌",
            "content": "老杨自是关东客，短衣长躯枣红面。\r\n千里随身丈八矛，到处寻人斗轻健。\r\n谓余儒生颇好武，一揖滚滚发雄辩。\r\n坐惊平地起波涛，蠕蠕龙蛇手中现。\r\n拨开双龙分海嬉，攒簇两蛇合穴战。\r\n争先尽教使机关，缩退谁知卖破绽。\r\n目上中眉犹自哂，绵中裹铁那能见。\r\n满身护著不通风，百步撺来激流电。\r\n飞上落下九点丸，放去收回一条线。\r\n问君何为技至此，使我冯轩神雰眩。\r\n答言少小传授时，五步七步画地践。\r\n迩来操弄三十年，浑身化作枯树竿。\r\n心却忘手手忘枪，眼前只见天花旋。\r\n乃知熟处是通神，解牛斫轮安足羡。\r\n因君亦解草书诀，君枪岂让公孙剑。"
        },
        {
            "title": "山海关陈职方邀登观海亭作",
            "content": "万里群山尽海头，谁筑关城控上游。\r\n巨灵劈山鬼鞭石，英雄作事与神谋。\r\n水压蛟龙蛰深窟，陆断豺虎潜遐陬。\r\n司马分符来作镇，坐销奸宄护神州。\r\n夜半鸣鸡空献计，橐中置人仍被搜。\r\n深秋邀我观海楼，水潦初清海雾收。\r\n风恬浪细鱼鳞起，隔岸隐隐见东牟。\r\n百年海禁颇严密，烟波莽阔无行舟。\r\n圣明弛禁济饥窘，米船衔尾浮群鸥。\r\n百船到岸一船覆，大利小害谁能周。\r\n辽人生不识舟楫，云帆错指旗上旒。\r\n午炊且饱盈瓶粟，夜卧免唱量沙筹。\r\n几时丑虏忽东徙，辽蓟骚然斗不休。\r\n关外胡笳关内柝，妇女乘障夫虔刘。\r\n鸱蹲蛆食安可长，瘜肉不剪成悬疣。\r\n会须驱逐远漠北，安得猛士挺长矛。\r\n昔人失却榆关险，腥秽中华千古羞。"
        },
        {
            "title": "顺义公馆次壁间韵",
            "content": "虏入山前山后州，控弦万骑此屯留。\r\n四郊垒壁犹余警，十载疮痍尚未收。\r\n野长蒿莱仍课马，兵佥子弟更防秋。\r\n使臣多愧询民瘼，自咏小东谁为酬。"
        },
        {
            "title": "南征歌六首",
            "content": "牂牁南去乱峰连，滇海藤江一带悬。\r\n纵谓蛮封堪画地，不知汉将若从天。"
        },
        {
            "title": "古北口城此城雄据山川盖徐武宁之经略也",
            "content": "诸城皆在山之窈，此城冠山如鸟巢。\r\n鼓角千峰虎旅散，汉胡一路犬牙交。\r\n熟夷生虏递番覆，怪石崩川争怒号。\r\n到此令人思猛士，天山万里纵鸣弰。"
        },
        {
            "title": "晓发喜峰",
            "content": "客心流水与争驰，寒垒疏星度峡时。\r\n未返王孙犹草色，初来戍卒是瓜期。\r\n去乡祇觉蝉声似，出塞方知马脊危。\r\n辛苦下情何计达，早年曾诵《采薇》诗。"
        },
        {
            "title": "日本刀歌",
            "content": "有客赠我日本刀，鱼须作靶青丝绠。\r\n重重碧海浮渡来，身上龙文杂藻荇。\r\n怅然提刀起四顾，白日高高天冏冏。\r\n毛发凛冽生鸡皮，坐失炎蒸日方永。\r\n闻道倭夷初铸成，几岁埋藏掷深井。\r\n日淘月炼火气尽，一片凝冰斗清冷。\r\n持此月中斫桂树，顾兔应知避光景。\r\n倭夷涂刀用人血，至今斑点谁能整。\r\n精灵长与刀相随，清宵恍见夷鬼影。\r\n迩来鞑靼颇骄黠，昨夜三关又闻警。\r\n谁能将此向龙沙，奔腾一斩单于颈。\r\n古为神物用有时，且向囊中试韬颖。"
        },
        {
            "title": "月下小坐书怀",
            "content": "满庭圆月坐孤松，聊息尘机长道容。\r\n任侠早知同画虎，谈兵晚更笑屠龙。\r\n支离避疾犹分粟，?澼乘时亦请封。\r\n蕙帐故山应待久，尚从长乐听鸣钟。"
        },
        {
            "title": "寄姜白二子",
            "content": "日阅军容夜马蹄，孤怀犹畏简书稽。\r\n眼中亲识皆夷貊，梦里经营亦鼓鼙。\r\n画省薰香行载橐，石渠校籍坐然藜。\r\n寄语雍容鸣玉子，可能相念到辽西。"
        },
        {
            "title": "岳王坟",
            "content": "国耻犹未雪，身危亦自甘。\r\n九原人不返，万壑气长寒。\r\n岂恨藏弓早，终知借剑难。\r\n吾生非壮士，于此发冲冠。"
        }
    ]
}