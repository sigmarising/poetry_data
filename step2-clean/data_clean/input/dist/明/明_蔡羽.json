{
    "dynasty": "明",
    "author": "蔡羽",
    "intro": "",
    "items": [
        {
            "title": "早秋李抑之见过",
            "content": "秋暑旷文典，荒居简冠履。\r\n入门忘形骸，挥座就榻几。\r\n后馆红蕖明，中庭绿阴徙。\r\n风来候香吹，雨过销园绮。\r\n清光共流转，牵裳情未已。"
        },
        {
            "title": "雨久",
            "content": "雨久客不过，苔花满厅事。\r\n幌虚波交萦，树茂阴飒至。\r\n鸥来狎园薄，邻荒度墙荔。\r\n霁景散林氛，徙幕高明位。"
        },
        {
            "title": "诸友泛舟石湖还次治平",
            "content": "水气连山霭，晨游夕未穷。\r\n烟中悬涧暝，天畔蹑云空。\r\n新月在潭底，百花燃镜中。\r\n竹房禅榻隐，处处爱山翁。"
        },
        {
            "title": "怀舍中牡丹",
            "content": "轻薄东风燕子斜，长安有客未还家。\r\n烧灯不是春山夜，对月虚怀旧馆花。\r\n卧处小屏霞寂寞，梦中芳草蝶喧哗。\r\n天涯物候关情极，乘兴思浮碧海搓。"
        },
        {
            "title": "读治平下院",
            "content": "水房虚绕竹，石壁细生霞。\r\n冬入经深雪，春归尽落花。\r\n涧香来白鸟，草绿斗新茶。\r\n久与交游隔，空疏类佛家。"
        },
        {
            "title": "由大观亭历观音阁仙释二院并胜因得纵览江上",
            "content": "朱栏控带青璧烟，碧峰浮出丹枫颠。\r\n东方铃铎西方磬，轻霞淡照横江天。\r\n南厓高，北厓俯，群峰奔走如龙虎。\r\n千寻巨石连空来，断处曾经巨灵斧。\r\n天池阔，汤谷长，秋虹万里横苍茫。\r\n渔舟尾挂金连环，鸳鸯飞出蒹葭霜。\r\n浔阳潮有无，白帝在何处？回望吴天雁，南翔又西翥。\r\n孤帆远映青空来，绿树横分半江去。\r\n重沙复岸束复张，鲸鳄横斜失依据。\r\n海月缘沙生，珠子随潮来。\r\n残阳尚悬壁，素魄先临台。\r\n仙家瑶草九月寒，远公石上三花开。\r\n燕子矶头饮牛客，偶来莫使世人猜。\r\n青山对酒谁为主，惟有箫声晚自哀。"
        },
        {
            "title": "发胥口达包山",
            "content": "秋水连空凫鹜长，沧洲菰米饭初香。\r\n地宽不辨帆来影，云起遥疑石上房。\r\n青壁常含芝草秀，朱包新染橘林霜。\r\n年年佩剑嗟游子，莫笑南山豆尽荒。"
        },
        {
            "title": "春日思家",
            "content": "经旬不出畏春泥，狼籍风光上苑西。\r\n江柳初摇客未发，山花欲落鸟频啼。\r\n故乡头绪愁中草，野寺栖迟石上梯。\r\n暮色苍然人倚阁，秣陵东去白云低。"
        },
        {
            "title": "馆中冬夜",
            "content": "灯火青青闭草堂，茶烟犹自搅炉香。\r\n寒宵不尽官城叶，月色偏兼客馆霜。\r\n近阙木鱼传警切，高楼银箭滴愁长。\r\n公车射覆虚迟晚，方朔何须粟半囊。"
        },
        {
            "title": "引奏后即事（八首）",
            "content": "琼树花间金凤翘，红鞍绿辔马头骄。\r\n当朝戚里多豪贵，惟有何郎早插貂。"
        },
        {
            "title": "早春（二首）",
            "content": "茅屋开门缘涧阿，屋前梅树石田多。\r\n孤村雪后花初见，正月湖南冻未和。\r\n两寄陇头书未转，近来官阁兴如何。\r\n青霞日出天鸡早，错引游人入薜萝。¤"
        },
        {
            "title": "村舍",
            "content": "春水明沙鸟，斜阳铺绿茸。\r\n墟远笛声乱，峰高霞影重。\r\n饮谋青涧竹，坐记碧坛松。\r\n莫道山中静，莺啼树树浓。"
        },
        {
            "title": "诸友次高座寺",
            "content": "城南诸佛宇，各自古烟霞。\r\n十步一金磬，高台自雨花。\r\n帝城云物瑞，江表士风嘉。\r\n醉爱枫林暮，停车傍狭斜。"
        },
        {
            "title": "新涨",
            "content": "今年春涨早，潮已入青溪。\r\n绿浸深宫柳，香销上苑泥。\r\n月中思锦缆，烛下望金堤。\r\n商女能联桨，秦淮夜唱齐。"
        },
        {
            "title": "川上",
            "content": "繁华一夜雨，寂寞满川萍。\r\n暖气归杨柳，春声乱乳莺。\r\n玉门千里恨，锦字去年情。\r\n镜里双蓬鬓，应添雪数茎。"
        },
        {
            "title": "答陈石亭殿讲见寄",
            "content": "梨花半白柳丝丝，独立江头有所思。\r\n客倦难成春草句，天长传得玉堂诗。\r\n香从青琐封题久，露待蔷薇盥洗迟。\r\n珍重故人湖海念，梦魂连夕凤凰池。"
        },
        {
            "title": "捣衣篇",
            "content": "夜迢迢，草白露，寒衣未曾絮。\r\n碧杵白玉床，桂花新水香，长廊曳屟踏月光。\r\n莎鸡出户萤入房，金井梧桐生夜凉。\r\n凉风起，声转促，绣阁琼窗灭红烛。\r\n凄凄玉关情，秋来乱心曲。\r\n乱心曲，其奈何？银河咫尺愁风波，何况桑乾道路多。"
        },
        {
            "title": "引奏后即事（八首）",
            "content": "千门花柳转枫宸，百和香中过辇尘。\r\n银箭忽从天上落，六宫仙子听时辰。"
        },
        {
            "title": "送中川老先生朝贺",
            "content": "苍龙殊喜映前光，学士含香拜玉皇。\r\n九庙庆成崇宝祐，万年枝茂发灵祥。\r\n华封不阻崆峒祝，仙宴欣沾芍药方。\r\n典学古来求正士，桓荣端合领春坊。"
        },
        {
            "title": "春夜别友人",
            "content": "晚山横酒马蹄轻，寂寂都门独听莺。\r\n阁上花枝惊梦短，雨中春草伴愁生。\r\n江穷吴楚东流壮，曲尽巴渝双烛明。\r\n不是新年无柳折，长条留取系离情。"
        },
        {
            "title": "与陆无蹇宿资庆寺",
            "content": "空壁闻啼鸟，云深冷石房。\r\n春随落花去，人自采茶忙。\r\n叶暗翻经室，泉虚点《易》床。\r\n陆郎谿壑主，假榻久何妨。"
        },
        {
            "title": "秋日西郊",
            "content": "落木碧空远，秋辉半壁斜。\r\n游车停细草，飞盖带余霞。\r\n水阔烟钟暝，鸦归省树哗。\r\n长安捣衣急，秉烛傍谁家？"
        },
        {
            "title": "寄陆甥宜俯",
            "content": "汝去吾庐冷，空庭绿藓生。\r\n春泥活蕙草，朝雨听鸧鹒。\r\n老树新花洁，疏弦古调清。\r\n无书报时事，独酌破愁城。"
        },
        {
            "title": "由南峰入天池",
            "content": "入谷也须缘涧道，乘高忽又度虚岑。\r\n参差石势云行细，寂寞禅关树锁深。\r\n春日绮罗偏映水，江南樱笋自成林。\r\n十年不到天池寺，南北峰头费远寻。"
        },
        {
            "title": "天界寺",
            "content": "秋晨慕虚览，梵宇谢埃郁。\r\n前垅未及逾，中林庶款述。\r\n入门蹑飕嵒，循隩多扃坰。\r\n紫院阴霞兴，瑶阶锦苔出。\r\n问柏知僧年，藉花荫佛日。\r\n昼憩夕忘返，神恬形寡役。\r\n忏往坐独冥，玩空尘徐拂。\r\n终寓岂不欢，旋舆未能释。"
        },
        {
            "title": "别寓馆",
            "content": "郎官宅里旧帘栊，莺燕频来认主翁。\r\n霜月寄情淮水上，烟花迷客秣陵东。\r\n梁园倦后思家切，瀼里闲多卜馆同。\r\n松菊未荒谁为理，先将栽灌教儿童。"
        },
        {
            "title": "秋泉（二首）",
            "content": "金门白日开，行人乱如蚁。\r\n不得公卿怜，何由取青紫。\r\n本乏入幕才，岂能令公喜。\r\n但抚千秋弦，一奏磻溪水。"
        },
        {
            "title": "春尽还山中",
            "content": "山雾忽深黑，柴门寂不喧。\r\n春寒逼短褐，朝雨压孤村。\r\n粉蝶愁花信，香罗积酒痕。\r\n清明看又过，桃李独无言。"
        },
        {
            "title": "春日鸡鸣寺",
            "content": "江南杨柳空青青，江边路好无人行。\r\n不知烂熳花何处，空听嘤嘤竹里声。\r\n钟山王气连宫禁，台城佳树郁春晴。\r\n独领风烟无饮兴，晚来吹笛最分明。"
        },
        {
            "title": "北门晓行",
            "content": "烛下银塘流水长，马前山色晓苍苍。\r\n朱楼未灭明河影，碧城已动晨曦光。\r\n鸡唱悠悠度禁邸，萤飞点点刺衣裳。\r\n三年游子离乡思，阊阖门高露早凉。"
        },
        {
            "title": "经主第（二首）",
            "content": "草入行宫绿，花开旧馆红。\r\n金枝香渐远，玉辇恨无穷。\r\n涧已无脂到，山犹妒黛工。\r\n丛丛原上蝶，留客立东风。¤"
        },
        {
            "title": "立秋日客去与启之静坐",
            "content": "蝉噪乘凉江雨轻，芙蓉沼上午阴生。\r\n东家树影屏间绿，北涧泉声云外清。\r\n屐齿乍临惊梦破，苔痕新长与阶平。\r\n汉庭侍从今虚旷，不是文园懒送迎。"
        },
        {
            "title": "清明日张月鹿至",
            "content": "鸡声东傍禁城隅，官舍青青系白驹。\r\n上苑花枝淹旧雨，御沟杨柳发前湖。\r\n风光未判春多少，弦管难明恨有无。\r\n绿草渐高堤渐没，凭君推牖瞰鸥凫。"
        },
        {
            "title": "姑苏台",
            "content": "夜有昃题月，朝有出栋云。\r\n高台伫歌舞，罗绮何纷纷。\r\n吴月常从越山起，越花却种吴宫里。\r\n眼前不尽西子欢，安用穷观三百里。\r\n兴亡不自由，春草生铜沟。\r\n惟有横山色，空带蛾眉羞。\r\n杏魂想像朝云庙，绿泥绣断金燕头。\r\n朝云灭，金燕冷，夕阳满地青枫影。"
        },
        {
            "title": "秋日越来溪",
            "content": "十里横山带藕塘，鸡声溪上晓苍苍。\r\n青蛾悄映荷花日，属玉群飞菰米香。\r\n吴苑楼台今古壮，越城箫鼓水云长。\r\n范园最是秋光美，甘菊留人不论觞。"
        },
        {
            "title": "钱孔周席上话文衡山王履吉金元宾",
            "content": "契阔多忧思，欢然集桑梓。\r\n执手念离别，别离何年始。\r\n校书石渠阁，反顾若脱屣。\r\n系马亲昵门，合尊城东里。\r\n款曲输素怀，次第问发齿。\r\n锦瑟未及弹，怨歌中觞起。\r\n怨歌何所陈，怨此梦寐人。\r\n出门即天涯，慌惚难相亲。"
        },
        {
            "title": "张膳部席上",
            "content": "官舍回深巷，频来识苑墙。\r\n缓吟春草秀，静语晚卮香。\r\n沙柳初藏鹊，溪云复满堂。\r\n官桥红烛散，惊动宿鸳鸯。"
        },
        {
            "title": "登缥缈峰绝顶",
            "content": "莫讶登高不用扶，手招鸾鹤兴如何。\r\n环来岛屿人间小，侧去阳乌寒色多。\r\n岩下雨来浮碧霭，杖头霞去落苍波。\r\n千年石上仙人迹，为问王乔几度过。"
        },
        {
            "title": "玉河桥晓行",
            "content": "太液新波出建章，辘轳声近想宫墙。\r\n残星拂树天桥净，隔岸啼莺禁御长。\r\n紫气凝香开北极，苍龙乘日起东方。\r\n君王垂拱临朝蚤，银烛光中散鹭行。"
        },
        {
            "title": "雪后南泛宿潘氏",
            "content": "黄芦萧萧寒，草短日光白。\r\n有客弄烟绮，独挂沧江席。\r\n起披楞伽雪，忽见茶磨脊。\r\n蓬莱白银宫，宛转在几格。\r\n天华动物表，霁色澄川陌。\r\n鹤立千年松，练挂一片石。\r\n古厓屏风青，冰壶金鲤赤。\r\n鸡鸣枫树林，马度梅花驿。\r\n茫茫五湖间，未见范蠡宅。\r\n悲歌对尊酒，浮生苦行役。"
        },
        {
            "title": "引奏后即事（八首）",
            "content": "金华筵罢退从容，小仗穿花听午钟。\r\n五色伞中黄帕幂，大官初进紫驼峰。"
        },
        {
            "title": "游子",
            "content": "欲陈君未喻，奈此绕树乌。\r\n天凉白日匿，霜落黄草枯。\r\n哀商座中激，急切倾名都。\r\n吕望未适周，百里长处虞。\r\n草草羁旅间，空自怀区区。\r\n扪虱上东门，未敢论贤愚。"
        },
        {
            "title": "赴朝阳门望禁中",
            "content": "镐京元是旧封疆，紫禁重重锁未央。\r\n画角常吹城上月，羽林犹宿殿前霜。\r\n陂塘潋滟天渠远，观阁玲珑苑树长。\r\n钟鼎馨香河海晏，玄圭终古颂天王。"
        },
        {
            "title": "秋日山中",
            "content": "苍山抱江长，秋气日夕清。\r\n古阁浮空濛，猿啸阴风生。\r\n石房俱玲珑，出入烟雾轻。\r\n花从潭心发，松向琴中鸣。\r\n林开乐游苑，日落白下城。\r\n有约暮不来，眺望伤我情。"
        },
        {
            "title": "引奏后即事（八首）",
            "content": "碧鸡朱鹭羽毛鲜，小殿芙蓉贴水圆。\r\n昨夜百花风信急，御沟新藻有红泉。"
        },
        {
            "title": "题鸡鸣山房",
            "content": "山浮寒碧水浮花，石壁苍苍竹树斜。\r\n爱尔玉京秋色好，白云头上看人家。"
        },
        {
            "title": "朝阳",
            "content": "夜户集虫声，朝曦布林影。\r\n登高伐丛漆，乘凉出墟井。\r\n云端开丹笈，松下幂金鼎。\r\n寒士无相猜，热客不吾省。\r\n遐宇流绝辉，千岩结昼暝。\r\n缓颊松绮闲，无心念朝请。"
        },
        {
            "title": "阙下咏雪（二首）",
            "content": "寒光逼四隅，瑞气满皇都。\r\n素女开金镜，游人在玉壶。\r\n蓬莱驾白凤，汤殿浴霜凫。\r\n别有藏香室，红烟傍碧衢。"
        },
        {
            "title": "上巳日端居",
            "content": "处处秾花映水明，水边花气郁龙城。\r\n烟霞尽在山头寺，罗绮偏围竹里莺。\r\n帝里韶光春酒倦，天涯绿草客魂惊。\r\n风尘最苦长干道，翻觉端居有胜情。"
        },
        {
            "title": "暮春山居",
            "content": "斜廊下塔影，半岭送湖光。\r\n红雾花藏岛，寒泉竹隐房。\r\n空虚时堕翠，寂寞自生香。\r\n客过苍苔合，翻经日渐长。"
        },
        {
            "title": "徐公子东园",
            "content": "座敛钟山翠，城虚白下潮。\r\n鸟啼花坞杂，磴转洞门遥。\r\n傍水邀明月，停杯待玉箫。\r\n月出客已醉，箫声空自娇。"
        },
        {
            "title": "新春旅怀报东桥中丞",
            "content": "门径斜斜一半荒，钟山终日抱茅堂。\r\n春寒尚苦莺声涩，雪水新生鱼藻香。\r\n白鸟寄书三月到，青崖归梦十洲长。\r\n故人惟有逋翁近，未得篮舆探锦囊。"
        },
        {
            "title": "寓别徐东园",
            "content": "华裾偏喜狎轻鸥，略去形骸趣更幽。\r\n地底新开沧海脉，山头曾见凤凰游。\r\n红泉送酒穿松去，绿藻浮花过槛流。\r\n莫道西园容易遍，紫霞中自有丹丘。"
        },
        {
            "title": "金陵寓楼有怀（三首）",
            "content": "今夜天正寒，机杼声不绝。\r\n辛勤锦中字，犹诉当年别。\r\n哀鸿附冥汉，潜颖泣玄穴。\r\n抚物情不平，履霜心屡折。\r\n杪岁客不还，空然衣百结。\r\n如何箕斗间，三星转明灭。¤"
        },
        {
            "title": "怀钱野亭",
            "content": "啼鸟过桥去，清溪入径长。\r\n花藏露榭绿，桐隐夏房香。\r\n静识亡羊理，闲悲斗蚁忙。\r\n小山丛桂底，日检羡门方。"
        },
        {
            "title": "徙幕府同仲先",
            "content": "府邸开平台，松轩转萋绿。\r\n四术多朱光，闲房静相属。\r\n余业倏朝依，子怀喜夕笃。\r\n深居若无人，阅暑不知酷。\r\n晚葵敷余霞，新莲摘青玉。\r\n风清客襟开，月来琴柱促。\r\n寂寂方丈间，超然出尘俗。\r\n长令形迹忘，奚用事溪谷。"
        },
        {
            "title": "公事后禁门（三首）",
            "content": "绀宇环天第，青苔琐汉宫。\r\n翠华雕辇去，露榭舞衣空。\r\n风散琼林绮，花流温沼红。\r\n玉人抱银钥，羽校列云中。¤"
        },
        {
            "title": "虎丘退居集友人",
            "content": "槛外斜吴苑，林间促羽觞。\r\n池花摇暑净，泉韵杂松凉。\r\n念别经时久，重来笑客忙。\r\n小吴轩里月，临发恋清光。"
        },
        {
            "title": "冬日寄诸昆",
            "content": "理书烘日映窗纱，雁字横空忽又斜。\r\n海上碧桃逢雪采，江南卢橘遍村花。\r\n湖乡晚喜银鱼贱，霜阁朝留红叶遮。\r\n腊近家家炊曲米，何人骑马独天涯。"
        },
        {
            "title": "公事后禁门（三首）",
            "content": "碧霭凝金瓦，沧波到玉津。\r\n蓬莱云叆叇，玄圃石嶙峋。\r\n内祝开香殿，天花捧御真。\r\n丰宫太皇业，温树万年春。"
        },
        {
            "title": "徐锦衣西园见招日者不赴既而有谈其胜者为赋",
            "content": "玉树新花次第红，云霞生处隐房栊。\r\n青山尽在朱帘里，白鸟翻飞画槛中。\r\n果见仙家开福地，谁云倒景复虚空。\r\n彤弓世远多华胄，雅素如公迥不同。\r\n\r\n【注释】：【原题】：\r\n徐锦衣西园见招日者不赴既而有谈其胜者为赋一首致意"
        },
        {
            "title": "江上晚来山",
            "content": "江上晚来山，宛似五湖绿。\r\n我行霜尚繁，已听莺出谷。\r\n三岁桃李花，天涯一何促。\r\n非乏箜篌声，不解秦人曲。\r\n长裾畏风尘，握粟厌童仆。\r\n携手会稽云，扁舟未为速。"
        },
        {
            "title": "九月十四日集东麓亭",
            "content": "凉风飒江介，云日弥城邑。\r\n玄宫冠隆坻，爽林秋气裛。\r\n右瞰灵波长，左拱朝寺袭。\r\n红兰委神皋，华薄冒原隰。\r\n晨往苦夕归，孤怀忌群集。\r\n卑枝迕高盖，促席妨长什。\r\n雅投幽翰期，讵宜悲丝泣。\r\n顿辔东轩中，缓带曲阿级。\r\n松游翠阴重，桂动香露湿。\r\n槛高睇营营，巢返听戢戢。\r\n托身本难稽，超景嗟未及。\r\n临发耽须臾，青骊解还絷。"
        },
        {
            "title": "引奏后即事（八首）",
            "content": "金水荷花接绮轩，石渠银钥掌中阍。\r\n西昆学士封麻晚，斜日犹开左阙门。"
        },
        {
            "title": "归云亭",
            "content": "寻幽坐翠微，岚气湿人衣。\r\n日暮高亭上，云归僧未归。"
        },
        {
            "title": "郊坛",
            "content": "辇道风清碧野平，紫烟常自锁南城。\r\n行宫岁幸乘龙近，仙侣朝来学凤鸣。\r\n小殿沉香金气郁，圆丘芳草玉华清。\r\n祠官记得天行处，万烛光中候佩声。"
        },
        {
            "title": "引奏后即事（八首）",
            "content": "珠帘绿缬紫葳蕤，小凤头轩花下移。\r\n长信宫前宣使急，平阳促马赴瑶池。"
        },
        {
            "title": "秋日",
            "content": "下阪人离峤，朝原鸟厉空。\r\n江辉混远碧，林影间疏红。\r\n竹宇新开小，花房旧访同。\r\n青崖有石髓，杖策向穹窿。"
        },
        {
            "title": "花村草堂为李子原承歌",
            "content": "新河渺渺枫桥浦，百花丛中有香土。\r\n书生卜馆面西山，十里青溪抱东户。\r\n青溪抱东户，水鸟群无数。\r\n前朝胜境开华洲，今代书声读芳杜。\r\n南峰高，北峰俯，日日飞云挂窗庑。\r\n上沙水，下沙土，翠波粼粼织成组。\r\n我昔投宿堂背楼，前村夜过清明雨。\r\n千岩发彩流朝霞，茂苑腾光荡碧宇。\r\n樱笋烟笼文藻轩，幹緌岸送楼船鼓。\r\n飞梁画槛盘彩虹，菡萏湖边女摇橹。\r\n宵长忽递寒山钟，月落犹挥石床麈。\r\n十年不上李子堂，金陵城边话江浒。\r\n徒令风景形梦寐，何由复作花前舞？题诗先寄花村主。"
        },
        {
            "title": "引奏后即事（八首）",
            "content": "林开沄鹊绿烟销，月挂珊瑚树影高。\r\n阆苑风清仙曲妙，西王连日进蟠桃。"
        },
        {
            "title": "秋泉（二首）",
            "content": "予爱秋泉清，况傍岩花滴。\r\n鱼游日光中，倒见潭上壁。\r\n安得无机人，同坐相浣涤。\r\n白术朝露香，紫芝秋霞熟。\r\n石上琼瑶花，采来不盈掬。\r\n道人开石门，悠然在深竹。¤"
        },
        {
            "title": "初春南城",
            "content": "绿霭遥生竹里厨，山光难得上衣裾。\r\n篮舆出郭青溪暖，茶灶投僧碧馆虚。\r\n云石细寻泉涌处，松杉常似雪消初。\r\n仙人馈得金壶汁，说法堂高好漫书。"
        },
        {
            "title": "采薇（二首）",
            "content": "采采中阿薇，终日不成束。\r\n越乡无的音，日暮乱心曲。\r\n饥乌啼我旁，忽复止渠屋。\r\n延伫恶昼长，梦见恶夜促。\r\n梦见犹平生，人言讵可凭。\r\n去服一何馨，爱言藏新縢。"
        },
        {
            "title": "春日徐氏东园（二首）",
            "content": "入洞多门户，乘高野望饶。\r\n花栏依曲磴，潭水接流潮。\r\n院院游难尽，莺莺听转娇。\r\n屏间有弦管，待月辄通宵。¤"
        },
        {
            "title": "经主第（二首）",
            "content": "古甃苍苔断，寒渠碧瓦深。\r\n燕颃犹掠镜，草缬尚同心。\r\n有井分宫路，无尘接禁林。\r\n百年恩泽尽，惆怅沁园阴。"
        },
        {
            "title": "蛱蝶篇",
            "content": "西园蝶，丛丛映花叶。\r\n十五佳人二八妾，鸳鸯带长芳草贴。\r\n妾面如花步轻捷，粉蝶纷纷上眉颊。\r\n长安踏青天气和，千丛万丛情绪多。\r\n蹴得游丝落钗翠，牵来草露湿衣罗。\r\n游丝乱，草露长，美人欲行空断肠。\r\n绿潭紫涧回花房，银钱琐碎杂柘黄。\r\n飞入桃李花，落地亦成香。\r\n花落留胭脂，蝶香无断时。\r\n相邀入罗扇，起舞颦蛾眉。\r\n蛾眉转低草转碧，日暮江天欲何适。\r\n梁园应有未归人，章台岂少思家客。\r\n思家未归春已残，悠悠蛱蝶空合欢，芳草年年成永叹。"
        },
        {
            "title": "采薇（二首）",
            "content": "采薇南山下，忽忆千里人。\r\n岂无临歧言，一别今几春。\r\n旧交容易新，新交容易亲。\r\n缄书重复启，曲折情难陈。\r\n勿陈逢彼怒，人心不逮故。\r\n愿言秉子德，千秋爱贞素。¤"
        },
        {
            "title": "吴门夏日",
            "content": "邗沟风动水萍开，暖日游丝覆酒杯。\r\n吴越旌旗二千载，落霞多处一登台。"
        },
        {
            "title": "尊中有明月歌",
            "content": "尊中有明月，琴上有素弦。\r\n美人能弹客能饮，玉壶正傍花枝边。\r\n皓齿对婵娟，清辉相共怜。\r\n红颜笑桃李，独立无比妍。\r\n月不常圆花易落，蛾眉却怕秋霜薄。\r\n良会难，须行乐，为君高歌劝君酌。\r\n酌未终，歌转哀，金壶银箭急相催。\r\n春光今夕争时刻，倾尽车渠三百杯。"
        },
        {
            "title": "思田园（三首）",
            "content": "旅徒何嚣嚣，频年弃坟墓。\r\n秋迈望春归，冬尽悲秋度。\r\n三见王官麦，长吟白亭树。\r\n青青岩上条，已蔽岩前路。\r\n伥伥东游子，何时复西顾。\r\n秋霜落明镜，朱颜不逮故。"
        },
        {
            "title": "大驾北还",
            "content": "銮舆北渡五云移，亲听铙歌海上吹。\r\n黄道香风鸣宝铰，翠华秋日到瑶池。\r\n千官喜得金门诏，南国新传赤雁诗。\r\n六郡良家齐解甲，驺虞旗卷犒王师。"
        },
        {
            "title": "怀履约",
            "content": "载酒寻萧寺，风烟古越城。\r\n竹房穿月冷，葛屦照霜清。\r\n溪上叮咛别，歌中慷慨情。\r\n如余空自老，念子蚤峥嵘。"
        },
        {
            "title": "扇",
            "content": "谁家纨扇碧，旧画网虫昏。\r\n侍宠曾羞日，承宣不避暄。\r\n月轮空自妒，秋思已难言。\r\n错认桃花影，班姬点泪痕。"
        },
        {
            "title": "上巳寄文子徵仲",
            "content": "杨柳成丝二月残，阖闾城外路漫漫。\r\n空余夜月琴中语，添得年华镜里看。\r\n送客汀洲芦笋绿，倚楼风雨杏花寒。\r\n故人东阁多情思，独咏《兰亭》兴未阑。"
        },
        {
            "title": "思田园（三首）",
            "content": "园田二三月，不尽花枝烟。\r\n青村对鸣鸠，茅屋下寒泉。\r\n蒸茶复刈麦，俱及谷雨前。\r\n盈盈斯螽股，采采柔桑钱。\r\n岩居远朝列，云卧隔市廛。\r\n迩来多行役，裘敝不得旋。¤"
        },
        {
            "title": "秋千怨",
            "content": "丹楯朱千傍花砌，青丝流苏两头系。\r\n葡萄结束相思带，玉钗斜挽盘龙髻。\r\n对对来寻花下绳，双双去作云间戏。\r\n难销寂寂玉楼情，可惜青青芳草地。\r\n玉楼易断肠，芳草令心乱。\r\n空上秋千架，春愁未曾断。"
        },
        {
            "title": "清凉台",
            "content": "清凉寺里清凉台，交岩互磴青崔嵬。\r\n扬子江边白鹭洲，白云红叶长悠悠。\r\n都门莲已落，蝉声满城郭。\r\n跻跳丹霞端，乾坤忽开拓。\r\n霸陵黄屋翔青云，钟山紫气何纷纷。\r\n秦淮水接建章宫，铜沟亦与寒潮通。\r\n层楼累阁分朱邸，主第侯家相对起。\r\n琼台砌断金沙路，秋千亦在青槐里。\r\n翡翠常衔苏合香，鸳鸯只浴胭脂水。\r\n繁华转伤心，今古多升沉。\r\n六代既冥漠，南唐亦安寻。\r\n水晶宫殿野棠开，千门万户生秋阴。\r\n四望何茫然，忽建城头羽。\r\n帆从采石来，烟分历阳树。\r\n遥川动霁景，碧草灭江渡。\r\n衔杯不尽江南情，与君仗剑歌升平。"
        },
        {
            "title": "斋宿",
            "content": "驿使催乾鹊，斋居废晓眠。\r\n霜笼官道月，木罩故宫烟。\r\n朱邸闻鸡早，银潢度马坚。\r\n天河光未灭，正挂玉楼前。"
        },
        {
            "title": "思田园（三首）",
            "content": "南方树艺早，嘉蔬当及时。\r\n王官凿冰罢，忽起田园思。\r\n东郊织台笠，西郭编茅茨。\r\n田家不辛苦，衣食当待谁。\r\n曳裾京华尘，徒自欻四支。\r\n三江绿烟起，何日伫杖藜。¤"
        },
        {
            "title": "赠华子中甫",
            "content": "爱我岩下云，且避秋阳赤。\r\n潭空天镜寒，风过蕙光碧。\r\n松竹长遮天，相逢但挂帻。\r\n山曛猿欲啼，为子扫片石。"
        },
        {
            "title": "金陵寓楼有怀（三首）",
            "content": "赋命难努力，贫贱非空疏。\r\n朝为梓人栎，夕作周庙玙。\r\n朱颜朗高步，黄发日曳裾。\r\n出处虽由天，工拙取自予。\r\n菊松老荒径，鸡犬守旧墟。\r\n莫信关门人，临去犹著书。"
        },
        {
            "title": "暮春",
            "content": "万里月当户，邮亭花满枝。\r\n行人花下发，短笛月中吹。\r\n坐觉春光损，频惊斗柄移。\r\n天边芳草绿，愁绪细如丝。"
        },
        {
            "title": "毛督经浣亭官舍芍药",
            "content": "昼静绿阴匝，微风满院芬。\r\n红栏昨夜雨，碧馆见朝云。\r\n春杳鸟空怨，暖多花易醺。\r\n须烦紫丝帐，遮护到斜曛。"
        },
        {
            "title": "所怀",
            "content": "园繁鸟不绝，花落香犹清。\r\n去旆难仿佛，归帆空月明。\r\n寄书知雁晚，解缆记潮生。\r\n只在湘江畔，谁通畴昔情。"
        },
        {
            "title": "五月",
            "content": "溪上莺啼绿树浓，溪前楼阁水云中。\r\n江南角黍梅时雨，扇底冰盘午簟风。\r\n麈尾静还生绿霭，頠纹浑欲下青空。\r\n佳期正与端阳近，莫怪榴花别样红。"
        },
        {
            "title": "公事后禁门（三首）",
            "content": "龙輴金铺丽，蜚廉贝阙县。\r\n燕藏朱户网，花隔绮疏烟。\r\n刻漏虚银箭，宫槐积翠钱。\r\n瑶台夜夜月，不复妒婵娟。¤"
        },
        {
            "title": "桑乾河",
            "content": "桑乾八月寒，胡中射生早。\r\n弯弧决封牛，群氐醉眠草。\r\n白登山头熊夜啾，胡人火猎无时休。\r\n并州小儿惯厮杀，夜半窃得丁零头。\r\n左手接飞鸢，右手挟双矛。\r\n马上吹胡笳，扬鞭入朔州。\r\n嫖姚帐前交首级，但问几颗能封侯。\r\n吁嗟！死士在边不用忧。"
        },
        {
            "title": "山晚忆陆子远沈明卿十二韵",
            "content": "初冬天未寒，雨过林光接。\r\n丹柽拥青厓，重重间云叶。\r\n古木猿垂条，山城鸟归堞。\r\n阡陌俱悬黄，凫葵已落荚。\r\n鸿雁护水田，霜皋喜初涉。\r\n拟过孙登巢，将询谢公屟。\r\n沙明月欲生，酒清未同歃。\r\n安得二三子，松下听缓颊。\r\n金阙烟际来，蓬莱镜中叠。\r\n暝钟逾岭长，岚阴向晚怯。\r\n行曳碧涧端，眠与白云贴。\r\n山空瑟不鸣，涧下谷风猎。"
        },
        {
            "title": "春日徐氏东园（二首）",
            "content": "春来濯酒卮，公子燕园池。\r\n出洞因花久，归程为月迟。\r\n已怜新粉薄，莫信晚风吹。\r\n渌水雕栏里，游丝树树垂。"
        },
        {
            "title": "灯夕汤子重席上",
            "content": "美景忘游宴，珠灯多夜光。\r\n春城绣户月，罗袜画桥霜。\r\n鸣马客先发，谁家欢未央。\r\n吴宫星未落，醉里笛声长。"
        },
        {
            "title": "野兴",
            "content": "落日爱人影，鸟鸣山谷长。\r\n逢僧溪上月，饮客竹间床。\r\n得雨瓜先落，迎霜橘早香。\r\n开门三万顷，随意饮沧浪。"
        },
        {
            "title": "静海寺佛阁",
            "content": "夜宿犹依白鹭洲，朝游忽到古城头。\r\n江声不为行人伫，山色常含往代愁。\r\n叶下碧栏萧走晚，马嘶红苑北门秋。\r\n风流总是周南客，看海衔杯一倚楼。"
        },
        {
            "title": "春去",
            "content": "萍藻经春高石床，水亭终日柳花香。\r\n坐忘屋里青山近，卧起天涯绿草长。\r\n楚国登楼空作赋，梁园啼鸟苦思乡。\r\n东栏芍药三年别，谁护西湖夜雨狂。"
        },
        {
            "title": "积晦",
            "content": "积晦衾常薄，初暄花亦希。\r\n蛟潭生润气，汀树挂寒辉。\r\n倚杖白鸥起，罢琴黄叶飞。\r\n柴门临涧道，踪迹太幽微。"
        },
        {
            "title": "金陵寓楼有怀（三首）",
            "content": "皓魄盈中天，松桂俱含凄。\r\n江神弄水碧，海岸啼天鸡。\r\n弦促黄金屋，妾怨白玉闺。\r\n虞卿已失赵，宁戚犹恋齐。\r\n朝驱畏太行，夕鞚忧盘溪。\r\n岂为一囊粟，与世聊滑稽。¤"
        },
        {
            "title": "见杏花怀吴下门生",
            "content": "偶拈如意话天涯，不道春风到杏花。\r\n朝雨似迎新燕子，江村稀见野人家。\r\n忙中寒食三年客，雪后音书两鬓华。\r\n岂是草《玄》耽寂寞，欲将文字问侯芭。"
        },
        {
            "title": "早春（二首）",
            "content": "上日风清烟霭收，长洲新水绿悠悠。\r\n春回树色流莺乱，寒入花枝翡翠愁。\r\n吴地月明人倚棹，江村笛好晚登楼。\r\n归鸿不待天涯暖，早折红梅寄陇头。"
        },
        {
            "title": "秋日",
            "content": "清秋山色净帘栊，八月芙蓉满镜中。\r\n醉任陇云连海绿，愁禁枫叶接天红。\r\n养鱼好伴鸱夷子，饮水无如桑苎翁。\r\n江上美人期不到，吹箫独自向虚空。"
        },
        {
            "title": "秋日",
            "content": "枫疏映天远，草蔓护门深。\r\n砌亦朱华冒，帘常绿藓侵。\r\n园香三夜雨，雁过一城砧。\r\n已畏洞庭晚，休添楚客吟。"
        },
        {
            "title": "夏景",
            "content": "树色分青涧，峰阴转绿池。\r\n岸明荷散绮，枝亚果垂脂。\r\n扫石方无事，停琴欲待谁。\r\n相思隔芳草，酒畔有黄鹂。"
        },
        {
            "title": "过阙",
            "content": "虎阙沈沈列校屯，龙池滚滚涌泉温。\r\n灯前御柳迎春舞，雪后宫莺近午喧。\r\n尽道紫霞随玉辇，遥瞻仙旆下彤轩。\r\n万年枝傍长生殿，重海歌中祝至尊。"
        },
        {
            "title": "引奏后即事（八首）",
            "content": "中使迎轩簇彩旃，千官犹在玉河边。\r\n香烟未散龙旂起，今日君王御讲筵。"
        },
        {
            "title": "赠金子坤",
            "content": "别子兰蜕花，相逢竹生箨。\r\n闲门风自开，虚径云常钥。\r\n已烦挥麈谈，未惬听猿酌。\r\n为扫南山石，秋眠看泉落。"
        },
        {
            "title": "相逢",
            "content": "相逢畴昔人，斜暮南山谷。\r\n执子青青衿，为子拂面目。\r\n子衿不易执，三载跂予踧。\r\n功名令人老，歧路何反覆。\r\n今夕聊晤歌，明晨车发速。\r\n车促歌转长，临觞意不足。"
        },
        {
            "title": "阙下咏雪（二首）",
            "content": "冰柱悬河直，鲛绡布地平。\r\n初同梅萼竞，亦乱柳须轻。\r\n箔隐朱楼媚，虹垂宝户明。\r\n素娥香室静，却爱点苔英。¤"
        },
        {
            "title": "覆舟山临望",
            "content": "覆舟山头霁景明，长松落落崖石平。\r\n回峦秀岭低复昂，传闻此地为台城。\r\n南望建章宫，佳气何郁葱。\r\n秦淮树中流，遥与宫门通。\r\n城中万井如棋画，杨柳烟中分紫陌。\r\n内园兰桂浮温香，戚里池台荡朱碧。\r\n凤皇楼阁无处寻，临春结绮作梵林。\r\n樽前却是乐游苑，市朝更改成古今。\r\n登临易头白，衔杯落江日。\r\n回望北湖烟，蝉鸣树萧瑟。\r\n秋波惨淡荷芰花，玉凫锦鸡踏浪霞。\r\n西曹已鸣马，东署复报衙。\r\n冥冥壶底月，寂寂城头鸦。\r\n停琴送尽飞鸿影，引领天边不见家。"
        },
        {
            "title": "春去",
            "content": "谩说春归去，多情无计追。\r\n胜游须秉烛，余兴独临池。\r\n鸟怨花飞急，杯嫌月到迟。\r\n三眠杨柳足，正是浴蚕时。"
        },
        {
            "title": "华灯花初生",
            "content": "华灯花初生，堂上酒新绿。\r\n击刀连环鸣，转柱悲丝促。\r\n芙蓉开夜屏，鸳鸯宿空頠。\r\n携手千里人，话言常不足。"
        },
        {
            "title": "晓起",
            "content": "竹色衣全绿，林光露未晞。\r\n陇猿催梦晓，塞月堕烟微。\r\n别恨琴中语，流年客里归。\r\n悠悠花上蝶，偏作合欢飞。"
        },
        {
            "title": "秋日",
            "content": "偃息逾岁时，登高感摇落。\r\n车来不除棘，鸟鸣自巢阁。\r\n形迹不见妨，渔樵隐相托。\r\n顾念蓬何生，终俾石为错。\r\n虚心日无怒，物至自成乐。\r\n悬梯觅霞构，乘凉陟兰薄。\r\n宛转思公子，搏搏桂方灼。"
        },
        {
            "title": "王进士直夫僧房见招",
            "content": "曈曈旭日照楼台，辇道今朝不动灰。\r\n玉树青葱回上苑，宫云轻薄拥蓬莱。\r\n麦秋战暑添筒布，樱笋笼香近酒杯。\r\n禅榻王阳频有约，不妨骑马踏苍苔。"
        }
    ]
}