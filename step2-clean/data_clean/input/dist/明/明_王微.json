{
    "dynasty": "明",
    "author": "王微",
    "intro": "",
    "items": [
        {
            "title": "别窗下蕉",
            "content": "窗外重重碧，雨余密密栽。\r\n似知明日别，不展寸心开。"
        },
        {
            "title": "春夜留别",
            "content": "朝朝还夕夕，春与梦中看。\r\n月有痕知怨，花无言欲残。\r\n羁魂游处怯，醉影别时寒。\r\n一水何曾隔，其如去住难。"
        },
        {
            "title": "拟燕子楼四时闺意",
            "content": "照心残焰见床空，死忆分明梦不通。\r\n才到四更窗外白，峭寒轻絮一楼风。"
        },
        {
            "title": "寒夜送夏夫人从楚入洛",
            "content": "我游楚二岳，蔗味还在口。\r\n但恨少室花，一枝难入手。\r\n襄邓接中原，战镞古来有。\r\n君过南阳庐，抱膝人存否？"
        },
        {
            "title": "送远",
            "content": "尔别何所游，月明江上舟。\r\n异日思君处，凭栏看水流。"
        },
        {
            "title": "秋集石湖分得妆字",
            "content": "云罨湖山远树苍，??飞破藕塘香。\r\n月明处处添秋色，一束芙蓉正洗妆。"
        },
        {
            "title": "挽赵凡夫（二首）",
            "content": "最难同学又同修，夫妇双栖百尺楼。\r\n到得一丝不挂处，长空孤月自悠悠。"
        },
        {
            "title": "寒夜泊湖上",
            "content": "湖烟暝暝山为空，不开湖面如愁胸。\r\n吴歌清激水气通，烟收水远出两峰。\r\n徘徊歌罢月尚东，露花上衣光融融，可怜此月天涯同。"
        },
        {
            "title": "近秋怀宛叔",
            "content": "已觉江声外，秋情入暮蝉。\r\n竹光留黯澹，桐影渐孤圆。\r\n啼鸟当清夜，疏砧隔远天。\r\n一灯羁客梦，难到石城边。"
        },
        {
            "title": "怨梅",
            "content": "庭树亦如昨，故人来何时。\r\n花花自蚤发，偏尔独开迟。"
        },
        {
            "title": "湖上次韵答黄孟畹夫人",
            "content": "去住湖山别有缘，门前红叶满来船。\r\n刘纲夫妇霞为骨，谢蕴家庭雪作篇。\r\n翠袖风前谁薄醉，黄杨树底与参禅。\r\n回思飘渺伊人迹，只隔鸳鸯南浦烟。"
        },
        {
            "title": "问侍儿月上花梢几许",
            "content": "晚香澹澹出花枝，清夜窗妙坐起迟。\r\n最爱月明愁见月，月痕犹喜侍儿知。"
        },
        {
            "title": "哭黄夫人孟畹",
            "content": "秋堤一片石，谁悟是三生。\r\n蕙质非松寿，梅魂伴月明。\r\n遗奁皆竹素，杂组亦瑶珩。\r\n料得荀家倩，难言不及情。"
        },
        {
            "title": "冬夜怀宛叔",
            "content": "寒灯怯影黯疏帏，霜月留魂露未晞。\r\n我梦到君君梦我，好迟残梦待君归。"
        },
        {
            "title": "秋夜二绝句",
            "content": "何处鸣蜩不可怜，霜闺摇落夜无眠。\r\n题残纨扇光疑月，多少人间不共圆。"
        },
        {
            "title": "梦宛叔",
            "content": "泉声乍远雨声闻，残睡昏昏梦到君。\r\n最是梦醒无意绪，暗推窗看水边云。"
        },
        {
            "title": "昌化道中",
            "content": "照返烟溪树影斜，千山含翠暮云遮。\r\n年来已自多愁绪，古道无人更落花。"
        },
        {
            "title": "舟居拈得风字",
            "content": "人情各有寄，我独如秋风。\r\n耽诗偶成癖，聊以闲自攻。\r\n薄游来吴会，寒轻不知冬。\r\n樽酒见窗月，仄径幽怀通。\r\n村烟辨遥林，夜气齐群峰。\r\n人忘舟亦静，水木各为容。\r\n恍惚书所对，残灯焰微红。"
        },
        {
            "title": "哭韩夫人",
            "content": "乍闻埋玉已三年，墓产神芝舌产莲。\r\n记得夙生曾受记，只教不住鬘持天。"
        },
        {
            "title": "拟燕子楼四时闺意",
            "content": "罗衾自垒怯新凉，无寐偏怜夜未央。\r\n生死楼前十年事，砌蛩帘月细思量。"
        },
        {
            "title": "冬夜渡江",
            "content": "楚云天际似相邀，旅思无端斗泬?。\r\n篙影没寒灯寂寂，树声留咽岸萧萧。\r\n波从去雁分斜月，人共栖乌匝半宵。\r\n一片离心烟共水，江南江北自归潮。"
        },
        {
            "title": "仙家竹枝词（二首。同李夫人登武当山作）",
            "content": "幽踪谁识女郎身，银浦前头好问津。\r\n朝罢玉宸无一事，坛边愿作扫花人。"
        },
        {
            "title": "送友夏友夏赠诗有天涯流落同之句",
            "content": "去去应难问，寒空叶自红。\r\n此生已沦落，犹幸得君同。"
        },
        {
            "title": "吴江舟次",
            "content": "昔年从此去，寒雨共孤舟。\r\n有病淹归旅，无诗记远游。\r\n半窗残月梦，几树断烟愁。\r\n未抵荒江外，相思一夜秋。"
        },
        {
            "title": "天柱峰",
            "content": "太乙吹炉处，依然刻帝青。\r\n千峰抱须萼，五石炼置形。\r\n叨利移金畤，神霄堕碧铃。\r\n仙衣如可拂，投杖出空冥。"
        },
        {
            "title": "病中偶拈",
            "content": "秋清寂无事，卧病竹间房。\r\n日晚庭风落，时闻药草香。"
        },
        {
            "title": "初冬拜外太祖墓",
            "content": "松径看成远，烟寒鸟一鸣。\r\n应知泉下客，仍在此山行。"
        },
        {
            "title": "读张秀先传偶题",
            "content": "香烬花嫣月欲秋，卷中留得镜中愁。\r\n翻怜短命郎边死，不伴残霜燕子楼。"
        },
        {
            "title": "游牛首阅春江即目",
            "content": "初晴开柳色，忽照片樯悬。\r\n林远莺声倦，江流月影圆。\r\n余花绣崖谷，幽翠染云烟。\r\n雨带前朝梦，春留昨日妍。\r\n平洲双镜合，灵院一灯然。\r\n只此佳游际，疑参雪后禅。"
        },
        {
            "title": "颗小姬画兰（二首）",
            "content": "幽窗墨麝浓，《骚经》亲自注。\r\n为恨子兰名，抹入棘丛去。"
        },
        {
            "title": "挽赵凡夫（二首）",
            "content": "吴中真陨少微星，洞中犹摹石上经。\r\n耆旧凋残猿鹤怨，支硎山色为谁青。"
        },
        {
            "title": "山斋坐月",
            "content": "月上桐阴薄，闲阶夜气清。\r\n与君到晓坐，幽思自然生。"
        },
        {
            "title": "病中听雨",
            "content": "山雨遥侵夜，过春尚作寒。\r\n却怜灯火寂，反与病相安。"
        },
        {
            "title": "丹阳道中作",
            "content": "雨歇山愈碧，杨花拂拂飞。\r\n幽人偶无趣，似是惜春归。"
        },
        {
            "title": "秋夜二绝句",
            "content": "凄切秋声虫络丝，入帘残月似蛾眉。\r\n愁心不逐闲云散，长比寒沟月照时。"
        },
        {
            "title": "舟次江浒",
            "content": "一叶浮空无尽头，寒云风切水西流。\r\n蒹葭月里村村杵，蟋蟀霜中处处秋。\r\n客思夜通千里梦，钟声不散五更愁。\r\n孤踪何地堪相托，漠漠荒烟一钓舟。"
        },
        {
            "title": "今夜寒",
            "content": "今夜□寒寒且永，一灯向壁悬孤影。\r\n湖南钟动湖北愁，霜风残月夜悠悠。"
        },
        {
            "title": "长至入云栖",
            "content": "晴日寒江路，松云入望深。\r\n身香燃五分，行树拔千寻。\r\n忍土如家舍，交光映夙心。\r\n还疑晏坐处，犹发妙严音。"
        },
        {
            "title": "有人以断肠草寄怨予偶见戏反之",
            "content": "木名有连理，草名有宜男。\r\n花有枝并头，禽有翼鹣鹣。\r\n西方鸟共命，东海鱼比目。\r\n莲花千万亿，鸳鸯三十六。\r\n方州有交合，山县有阴阳。\r\n合璧表玉德，双股别钗梁。\r\n绣被百子衾，文枕蟠螭绮。\r\n调听双声谐，人指双星喜。\r\n相思为唐殿，合欢是汉宫。\r\n雀屏开甲乙，龙剑匣雌雄。\r\n之子赋断肠，称物作苦语。\r\n聊拈嘉耦名，其他未遑举。"
        },
        {
            "title": "仙家竹枝词（二首。同李夫人登武当山作）",
            "content": "不信仙家也不闲，白云春乱碧桃关。\r\n棋亭偶向茅君弈，一局未终花已残。"
        },
        {
            "title": "拟燕子楼四时闺意",
            "content": "淡烟如梦罨重帷，楼外晴丝与泪吹。\r\n判得莺花笑憔悴，不能轻薄学杨枝。"
        },
        {
            "title": "园居",
            "content": "桃嫣李笑满园春，何事无聊似病身。\r\n独坐水边残照落，定风幡下候花神。"
        },
        {
            "title": "偶赋",
            "content": "月落寒流急，风微桐影斜。\r\n更堪霜里雁，飞过少年家。"
        },
        {
            "title": "过宛叔梦阁",
            "content": "照返江流急，霜多枫叶残。\r\n年年月光好，只共一闺寒。"
        },
        {
            "title": "月夜留宿冯夫人池上",
            "content": "爱君池下影，时来池上眠。\r\n落花映修竹，静起一帘烟。"
        },
        {
            "title": "忆江南",
            "content": "寒沙日午雾犹含，萧瑟风光三月三。\r\n扑地柳花新燕子，不由人不忆江南。"
        },
        {
            "title": "雪夜小泛",
            "content": "朔风吹夜雪，听只在菰芦。\r\n但惜湖山冷，何妨野艇狐。\r\n滩声疏落雁，鬼火怯啼乌。\r\n欲写梅花影，敲冰砚未枯。"
        },
        {
            "title": "庚申秋夜予卧病孤山闲读虎关女郎秋梦诗怅然",
            "content": "孤枕寒生好梦频，几番疑见忽疑真。\r\n情知好梦都无用，犹愿为君梦里人。\r\n\r\n【注释】：【原题】：\r\n庚申秋夜予卧病孤山闲读虎关女郎秋梦诗怅然神往不能假\r\n寐漫赋一绝并纪幽怀予巳作木石人尚不能无情后之览者当\r\n如何也"
        },
        {
            "title": "代梅答",
            "content": "寄语问花人，岁月那能借。\r\n尔意怨迟开，侬意怜迟谢。"
        },
        {
            "title": "拟燕子楼四时闺意",
            "content": "何须莺语唤春回，浓绿眉痕展不开。\r\n多谢伴愁梁上燕，只将孤影入楼来。"
        },
        {
            "title": "新秋逢人初度感怀诸女伴",
            "content": "忆昔年年秋未分，晓妆一院气氤氲。\r\n阶前暗印朱丝履，窗里同缝白练裙。\r\n《子夜歌》成犹待月，六时参罢悟行云。\r\n即今拾翠溪边望，凉露如珠逗水纹。"
        },
        {
            "title": "探梅",
            "content": "故人辞我去，期我梅花时。\r\n昨夜偶相念，起看庭树枝。"
        },
        {
            "title": "秋夜送别",
            "content": "握手应无语，离亭日渐过。\r\n霜寒天不曙，月好梦无多。\r\n莫言君去急，妾思逐流波。"
        },
        {
            "title": "夜归忆邻舟女郎",
            "content": "共春商略夜无眠，拾得闲愁在水边。\r\n倒似梦中曾见过，一枝春影倚寒烟。"
        },
        {
            "title": "吴老夫人出访山庄以诗见示次韵赋答",
            "content": "春园如吾庐，居停偶相许。\r\n双松既以荫，片石遥可语。\r\n夫人惠然来，清风散孤墅。\r\n茗论欲入弦，花情亦浮醑。\r\n栖迟每无恒，飘摇感云绪。\r\n却缓山中期，眷此人外侣。"
        },
        {
            "title": "怀宛叔",
            "content": "不见因生梦见心，自愁孤枕与孤吟。\r\n如何永夜曾无寐，悔向湖边独独寻。"
        },
        {
            "title": "偶作",
            "content": "月凉山气静，风断雁声孤。\r\n试问同怀侣，宵来得梦无。"
        },
        {
            "title": "颗小姬画兰（二首）",
            "content": "借郎画眉笔，为郎画纨扇。\r\n纨扇置郎怀，开时郎自见。"
        },
        {
            "title": "闲居",
            "content": "不妨昨日雨，可喜是新晴。\r\n窗暝从云宿，庭虚待月行。\r\n闲真难适俗，静乃合诗情。\r\n冬候常如此，将愁何处生。"
        },
        {
            "title": "汪夫人以不系园诗见示赋此寄之",
            "content": "湖上选名园，何如湖上船。\r\n新花摇灼灼，初月载娟娟。\r\n牖启光能直，帘钩影乍圆。\r\n春随千嶂晓，梦借一溪烟。\r\n虚阁延清入，低栏隐幕连。\r\n何时同啸咏，暂系净居前。"
        }
    ]
}