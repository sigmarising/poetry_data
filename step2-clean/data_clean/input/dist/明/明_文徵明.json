{
    "dynasty": "明",
    "author": "文徵明",
    "intro": "",
    "items": [
        {
            "title": "秋日再经西苑",
            "content": "内苑秋清宿露晞，盈盈日采动金扉。\r\n松间翠殿团华盖，天外银桥入紫微。\r\n锦缆稀游青雀暗，琼波无际白鸥飞。\r\n彤墙高柳无人折，时见中官一骑归。"
        },
        {
            "title": "春日舟行",
            "content": "日出吴山敛雾苍，平桡十里下横塘。\r\n弄春草色偏宜远，绕竹溪流不觉长。\r\n一坞人烟自花柳，千畦麦菜间青黄。\r\n不因出郭供人事，负却风光二月强。"
        },
        {
            "title": "二月望与次明道复泛舟出江村桥抵上沙遵陆邂",
            "content": "不教尘负踏青游，出郭聊为一笑谋。\r\n新水已堪浮艇子，好山无赖上眉头。\r\n风撩鬓影春衫薄，树罨溪阴翠幄稠。\r\n一坞桃花偏入意，江村桥畔小淹留。¤\r\n\r\n【注释】：【原题】：\r\n二月望与次明道复泛舟出江村桥抵上沙遵陆邂逅朱尧民钱\r\n孔周登天平饮白云亭次第得诗三首"
        },
        {
            "title": "吊伪周故址（戊午）",
            "content": "废鼓楼前蔓草多，夕阳骑马下坡陀。\r\n欲谈天祐谁堪问，自唱西风菜叶歌。"
        },
        {
            "title": "夏日闲居",
            "content": "门巷幽深白日长，清风时洒玉兰堂。\r\n粉墙树色交深夏，羽扇茶瓯共晚凉。\r\n病起经时疏笔研，晏居终日懒衣裳。\r\n偶然无事成愉惰，不是栖迟与世忘。"
        },
        {
            "title": "暮春（二首）",
            "content": "南风十日卷尘沙，吹落墙根几树花。\r\n老怯麦秋犹拥褐，病逢谷雨喜分茶。\r\n庭阴寂历梧桐转，帘影差池燕子斜。\r\n不是地偏车马绝，市喧不到野人家。¤"
        },
        {
            "title": "和答石田先生落花",
            "content": "零落佳人意暗伤，为谁憔悴减容光。\r\n将飞更舞迎风面，已褪犹嫣洗雨妆。\r\n芳草一年空路陌，绿阴明日自池塘。\r\n名园酒散春何处，惟有归来屣齿香。"
        },
        {
            "title": "陈道通见和再答",
            "content": "匡床竹几仅容身，静对何曾有杂宾。\r\n最爱短墙堪映雪，自裁新帖写宜春。\r\n闭门敢遂称高士，得酒还能作主人。\r\n珍重梅枝偏会意，夜深和月照清贫。"
        },
        {
            "title": "寄陈以可乞米",
            "content": "秋风百里梦姚城，无限闲愁集短檠。\r\n零落交游怀鲍叔，逡巡书帖愧真卿。\r\n谋身肯信贫难忍，食指其如累不轻。\r\n见说湖南风物好，何时去买薄田耕。"
        },
        {
            "title": "虎丘登阁",
            "content": "老去渊明益羡闲，兴来高阁漫跻攀。\r\n半檐爽气尊前雨，百里平林掌上山。\r\n天际轻阴寒未散，日斜飞鸟倦知还。\r\n长安尘土三千丈，不到清泉白石间。"
        },
        {
            "title": "答伍君求",
            "content": "百年颓堕愧闲身，犹幸论文坐有宾。\r\n寂寞穷居聊塞向，蹉跎残腊欲争春。\r\n旋移高竹听疏雨，却对梅花似故人。\r\n见说繁华易销歇，茅檐木榻转甘贫。"
        },
        {
            "title": "十月",
            "content": "江南十月乍风埃，帘箔垂寒昼不开。\r\n身计萧萧存断简，人情黯黯付深杯。\r\n雨中秋事芙蓉尽，霜后时新橘柚来。\r\n抱病经旬宾客减，卧看香鼎篆萦回。"
        },
        {
            "title": "次韵履仁春江即事",
            "content": "二月江南黄鸟鸣，春江千里绿波平。\r\n朱甍碧瓦参差去，水荇兰苕次第生。\r\n风外秋千何处笑，日斜钟鼓隔花晴。\r\n洞庭烟霭孤舟远，茂苑芳菲万井明。\r\n唱断竹枝空复恨，流连芳草不胜情。\r\n何时载酒横塘去，共听吴娃打桨声。"
        },
        {
            "title": "乞猫",
            "content": "珍重从君乞小狸，女郎先已办氍毹。\r\n自缘夜榻思高枕，端要山斋护旧书。\r\n遣聘自将盐裹箬，策勋莫道食无鱼。\r\n花阴满地春堪戏，正是蚕眠二月余。"
        },
        {
            "title": "翰林斋宿",
            "content": "春星烂熳烛薇垣，独拥青绫向夜阑。\r\n宫漏隔花银箭永，莲灯垂烬玉堂寒。\r\n坐聆宵柝霜围屋，想见郊禋月满坛。\r\n铃索无风尘土远，始知仙署逼金銮。"
        },
        {
            "title": "与次明宿昆山舟中次明诵其近作因次韵",
            "content": "寒山突兀背孤城，野寺荒谯乱杀更。\r\n别港潮生舟暗动，远汀烟定火微明。\r\n鸡声风雨还家梦，春水江湖对榻情。\r\n邂逅他乡是知己，此心端合向谁倾。"
        },
        {
            "title": "二月望与次明道复泛舟出江村桥抵上沙遵陆邂",
            "content": "舟行欲尽有人家，记得横桥是上沙。\r\n南望风烟随鸟没，西来墟落带山斜。\r\n暖催新绿初归柳，水映酣红忽见花。\r\n残酒未醒春困剧，汲溪聊试雨前茶。¤\r\n\r\n【注释】：【原题】：\r\n二月望与次明道复泛舟出江村桥抵上沙遵陆邂逅朱尧民钱\r\n孔周登天平饮白云亭次第得诗三首"
        },
        {
            "title": "郭西闲泛",
            "content": "雨足新蒲长碧芽，野塘十里抱村斜。\r\n青春语燕窥游舫，白日流云漾浅沙。\r\n湖上修眉远山色，风前薄面小桃花。\r\n老翁负汲归何处，深树鸡鸣有隐家。"
        },
        {
            "title": "宿相城有怀石田先生",
            "content": "何处重占处士星，草堂突兀夜灯明。\r\n风流已与人都尽，手泽空怜物有情。\r\n依旧短墙围野色，不禁高树起秋声。\r\n伤心未了生前约，渔子沙头一棹横。"
        },
        {
            "title": "履仁独留治平寒夜有怀",
            "content": "遥遥治平寺，乃在楞伽麓。\r\n之子神情秀，空山裹云宿。\r\n月冷石林清，孤眠岂能熟。\r\n还持一束书，起傍梅花读。\r\n灯昏夜参半，饥鼠鸣古屋。\r\n凄风西北来，吹堕檐间木。\r\n感此霜露繁，坐觉芳华促。\r\n少壮曾几时，岁月在空谷。\r\n念子隔重城，何能慰幽独。"
        },
        {
            "title": "四月",
            "content": "春雨绿阴肥，雨晴春亦归。\r\n花残莺独啭，草长燕交飞。\r\n香箧青缯扇，筠窗白葛衣。\r\n抛书寻午枕，新暖梦依微。\r\n集外诗"
        },
        {
            "title": "陪蒲涧诸公游石湖",
            "content": "杜若洲西宿雨过，行春桥下长跼芜。\r\n青松四面山围寺，白鸟双飞水满湖。\r\n故垒春归空有迹，扁舟人远不堪呼。\r\n相看不尽兴亡恨，落日长歌倒玉壶。"
        },
        {
            "title": "内直有感",
            "content": "天上楼台白玉堂，白头来作秘书郎。\r\n退朝每傍花枝入，儤直遥闻刻漏长。\r\n铃索萧闲青琐静，词头烂熳紫泥香。\r\n野人不识瀛洲乐，清梦依然在故乡。"
        },
        {
            "title": "题画（三首）",
            "content": "过雨空林万壑奔，夕阳野色小桥分。\r\n春山何似秋山好，红叶青山锁白云。"
        },
        {
            "title": "为陈子复画扇戏题",
            "content": "长松荫高原，虚亭写清泚。\r\n重重夕阳山，忽堕清谈里。\r\n吾生溪壑心，苦受尘氛累。\r\n昔从笔墨间，涂抹聊尔耳。\r\n亦知不疗饥，性僻殊事此。\r\n有如鱼吹沫，不自知所以。\r\n世人不相谅，调笑呼画史。\r\n纷然各有须，缣素盈案几。\r\n袜材真足厌，研吮良自耻。\r\n经旬一执笔，累岁不盈纸。\r\n交游怪逋慢，往往遭怒訾。\r\n岂知书生为，未可俗工拟。\r\n五日画一石，十日画一水。\r\n虽无王宰能，此例自可倚。\r\n陈君乃何人，亦自向庸鄙。\r\n一扇五更年，此负真缓矣。\r\n吾方惧获怒，君顾得之喜。\r\n一笑题谢君，贤于二三子。"
        },
        {
            "title": "是夜酌泉试宜兴吴大本所奇茶",
            "content": "醉思雪乳不能眠，活火沙瓶夜自煎。\r\n白绢旋开阳羡月，竹符新调慧山泉。\r\n地炉残雪贫陶穀，破屋清风病玉川。\r\n莫道年来尘满腹，小窗寒梦已醒然。"
        },
        {
            "title": "除夕",
            "content": "拨尽炉灰夜欲晨，不知飘泊潞河滨。\r\n灯花自照还家梦，道路谁怜去国人。\r\n浩荡江湖容白发，蹉跎舟楫待青春。\r\n只应免逐鸡声起，无复鸣珂候紫宸。"
        },
        {
            "title": "夏日雨后书事",
            "content": "瓦溜初停旭日高，苔花晕碧草齐腰。\r\n一番浓绿催朱夏，昨夜新波失断桥。\r\n积雨情怀浑欲病，乍喧衣著最难调。\r\n西斋睡起都无事，时有幽禽破寂寥。"
        },
        {
            "title": "春晓曲",
            "content": "翠尘沃日烟霏霏，彤光飞上千罘罳。\r\n谁家高楼锁春色，金铺约户蟠双螭。\r\n东风掠幌鸾绡动，瑶鸭兰温睡初重。\r\n起来临镜悄无言，含情自理双莺梦。\r\n梦回生怕守宫残，卷袖移独自看。\r\n燕子衔春欲飞去，海棠犹自勒轻寒。\r\n帘幕垂寒朝不卷，绮疏结香春较浅。\r\n欲裁罗段作春衫，自爇薰熨金剪。"
        },
        {
            "title": "病中遣怀",
            "content": "潦倒儒冠二十年，业缘仍在利名间。\r\n敢言冀北无良马，深愧淮南赋小山。\r\n病起秋风吹白发，雨深黄叶暗松关。\r\n不妨穷巷频回辙，消受垆香一味闲。"
        },
        {
            "title": "简陈以可",
            "content": "侍乐亭前新雨足，曲池想见碧于苔。\r\n不知落尽繁花后，曾有何人看竹来。"
        },
        {
            "title": "新夏",
            "content": "暖风庭院草生香，晴日帘栊燕子忙。\r\n白发不嫌春事去，绿阴自喜夏堂凉。\r\n闲心对酒从时换，老倦抛书觉昼长。\r\n客有相过同一笑，竹炉吹火试旗枪。"
        },
        {
            "title": "赋得野亭秋兴",
            "content": "断云狼籍近帘栊，天地萧条四壁空。\r\n尽日倚阑黄叶雨，一番吹鬓白蘋风。\r\n年光搔首孤鸿外，山色供愁落照中。\r\n欲寄闲愁无那远，烟波江上采芙蓉。"
        },
        {
            "title": "初夏次韵答石田先生",
            "content": "腥红簇簇试榴花，四月江南恰破瓜。\r\n山鸟初闻脱布裤，美人能唱《浣溪沙》。\r\n方床睡起茶烟细，矮纸诗成小草斜。\r\n为是绿阴将结夏，两旬风雨洗铅华。"
        },
        {
            "title": "暮春斋居",
            "content": "翠箔昼重重，寒深雨更浓。\r\n碧鲜浮草色，闲淡敛云容。\r\n未遣愁欺病，还资静养慵。\r\n蹉跎裘褐在，强半负春秾。"
        },
        {
            "title": "上巳前一日与陈以可泛舟游伏龙山",
            "content": "新波得雨夜来添，淑景撩人意思恬。\r\n三月光阴须解惜，一村花柳漫相淹。\r\n踏青湖岸春衫薄，烧笋僧厨野饭甜。\r\n莫怪清游还蒲暮，人生四事苦难兼。"
        },
        {
            "title": "余每至陈氏辄终日奄留厅事高明颇妨偃息以可",
            "content": "剪棘依垣小筑居，短檐横启纸窗虚。\r\n造门已惯非缘竹，据案相忘况有书。\r\n徐孺每劳悬木榻，陶潜何必爱吾庐。\r\n从今更不论宾主，一半幽闲已属余。\r\n\r\n【注释】：【原题】：\r\n余每至陈氏辄终日奄留厅事高明颇妨偃息以可为治小室于\r\n西偏问名于余为题曰假息庵其成也以诗落之"
        },
        {
            "title": "丙辰岁除",
            "content": "二十七年成抵用，半供忙走半闲过。\r\n挑灯又守今番岁，对酒愁听去日歌。\r\n平世及知更事少，穷身惟恐受恩多。\r\n尽情试检床头历，奈尔匆匆此夜何。"
        },
        {
            "title": "宿江浦有怀定山先生",
            "content": "惊风木叶夜毵毵，独宿江城酒半酣。\r\n千载名山无谢傅，一生知己愧羊昙。\r\n青灯暮雨残诗帖，明月苍松旧草庵。\r\n二十年来头欲白，当时心事向谁谈。"
        },
        {
            "title": "晚雨饮子重园亭",
            "content": "高斋落日偶追从，樽酒淹留一笑中。\r\n芳草满庭飞燕子，晚凉和雨在梧桐。\r\n江鱼绕箸肥烹玉，野树藏春浅映红。\r\n潦倒莫言归更缓，习家池馆爱山公。"
        },
        {
            "title": "杨仪部君谦纂述之余颇修静业瞻对无由怅然成",
            "content": "不见高人动经月，似闻观道独澄怀。\r\n一函自课《维摩品》，百日方持白傅斋。\r\n春到梅花开小阁，梦回凉月印空阶。\r\n从知不受风尘累，二十年前已乞骸。\r\n\r\n【注释】：【原题】：\r\n杨仪部君谦纂述之余颇修静业瞻对无由怅然成咏"
        },
        {
            "title": "伏日",
            "content": "九衢三伏涨黄尘，病发萧萧挂葛巾。\r\n正好关门消永日，可堪曳履见时人。\r\n惊风梧叶常疑雨，窥户薇花不是春。\r\n睡起北窗修茗供，月团香细石泉新。"
        },
        {
            "title": "暮春（二首）",
            "content": "林花落尽意萧然，旧喜图书病亦捐。\r\n宛转闲愁如蔓草，蹉跎春事到啼鹃。\r\n萦空淑气游丝困，停午清阴碧树圆。\r\n怪底叩门都不应，北窗无事正高眠。"
        },
        {
            "title": "雨中放朝出左掖",
            "content": "霏微芳润浥霓旌，历落彤墀散履声。\r\n暝色浮烟迷左掖，碧云将雨近西清。\r\n柳垂青琐千丝重，水落银桥万玉鸣。\r\n沾洒不辞袍袖湿，天街尘净马蹄轻。"
        },
        {
            "title": "谷日早起",
            "content": "空庭草色映帘明，短鬓春风细细生。\r\n檐溜收声残雪尽，窗光落几晓寒轻。\r\n非贤宁畏蛇年至，多难欣占谷日晴。\r\n诗思揽人眠不得，山禽屋角有新声。"
        },
        {
            "title": "次韵答子重新春见怀",
            "content": "樽酒离怀强自开，长歌宛转胜悲哀。\r\n梅花不与春光在，茅屋相将燕子来。\r\n十日残寒风约雨，一痕新绿水生苔。\r\n相思忽唱江南曲，白苎含香取次裁。"
        },
        {
            "title": "采莲图",
            "content": "横塘西头春水生，荷花落日照人明。\r\n花深叶暗不辨人，有时叶底闻歌声。\r\n歌声宛转谁家女，自把双桡击兰渚。\r\n不愁击渚溅红裳，水中惊起双鸳鸯。"
        },
        {
            "title": "新秋",
            "content": "江天七月火西流，残暑萧然一雨牧。\r\n手把芙蓉惊欲暮，身如蒲柳不禁秋。\r\n凉风作意侵团扇，斜日多情近小楼。\r\n有约南湖将艇子，晚香吹满白蘋州。"
        },
        {
            "title": "燕中题画",
            "content": "燕山二月已春酣，官柳霏烟水映蓝。\r\n屋角疏花红自好，相看终不是江南。"
        },
        {
            "title": "人日昌国西斋小集",
            "content": "景色融融日有晶，太平人日喜晴明。\r\n正须行乐酬新岁，难得文谈对友生。\r\n宛转上眉春酒健，逡巡恋褐晓寒轻。\r\n草堂诗句千年在，怪得清吟苦不成。"
        },
        {
            "title": "清明日陈淳过访",
            "content": "愁病春来次第加，清明寂寞类僧家。\r\n留人野饭新挑菜，乞火邻墙旋煮茶。\r\n晴日檐楹杨柳色，微风帘幕海棠花。\r\n故人念我能相过，不遣良辰负物华。"
        },
        {
            "title": "答钱孔周",
            "content": "图书漫绕病中身，风月聊充坐上宾。\r\n元亮平生难适俗，尧夫一室自藏春。\r\n苍苔依旧无尘迹，白板分明类野人。\r\n为谢平生王录事，草堂肯念少陵贫。"
        },
        {
            "title": "春日斋居漫兴（二首）",
            "content": "深巷无人昼掩扉，新晴庭院绿阴肥。\r\n柳风吹絮河豚上，花雨沾泥海燕飞。\r\n残睡未能消卯酒，乍暄聊得试罗衣。\r\n春光绿遍江南草，多少王孙怨不归。"
        },
        {
            "title": "答陈道济",
            "content": "嗒然孤坐欲忘身，一笑何妨倒主宾。\r\n茗碗清风深破睡，松窗落日淡摇春。\r\n平生容膝无余念，老大怀居愧故人。\r\n办得清樽留客醉，书生犹幸未全贫。"
        },
        {
            "title": "饮酒",
            "content": "晚得酒中趣，三杯时畅然。\r\n难忘是花下，何物胜尊前。\r\n世事有千变，人生无百年。\r\n唯应骑马客，输我北窗眠。"
        },
        {
            "title": "春归",
            "content": "三月春光积渐微，不须风雨也应归。\r\n与人又作经年别，回首空惊昨梦非。\r\n江燕雏引芳草满，林莺出谷杏花稀。\r\n沈郎别有伤情地，不为题诗减带围。"
        },
        {
            "title": "雪夜郑太吉送慧山泉",
            "content": "有客遥分第二泉，分明身在慧山前。\r\n两年不挹松风面，百里初回雪夜船。\r\n青箬小壶冰共裹，寒灯新茗月同煎。\r\n洛阳空说曾驰传，未必缄来味尚全。"
        },
        {
            "title": "新秋",
            "content": "江城秋色净堪怜，翠柳鸣蜩锁断烟。\r\n南国新凉歌《白苎》，西湖夜雨落红莲。\r\n美人寂寞空愁暮，华发凋零不待年。\r\n莫去倚阑添怅望，夕阳多在小楼前。"
        },
        {
            "title": "游西苑",
            "content": "宛转瀛洲带幔坡，蜷玉蝀压银河。\r\n广寒遥见空中树，太液微生雨后波。\r\n云卷红妆千步障，风吹琼盖万年柯。\r\n太平见说宸游简，驰道青青长薜萝。"
        },
        {
            "title": "五月",
            "content": "五月雨晴梅子肥，杏花吹尽燕飞飞。\r\n时光已到青团扇，士女新裁白苎衣。\r\n黄鸟故能供寂寞，绿阴何必减芳菲。\r\n子云自得幽居乐，不恨门前辙迹稀。"
        },
        {
            "title": "忆昔次陈鲁南韵",
            "content": "三年端笏侍明光，潦倒争看白发郎。\r\n咫尺常依天北极，分番曾直殿东廊。\r\n紫泥浥露封题湿，宝墨含风赐扇香。\r\n记得退朝归院静，微吟行过药阑旁。"
        },
        {
            "title": "岁莫斋居即事",
            "content": "檐树扶疏带乱鸦，萧斋只似野人家。\r\n纸窗猎猎风生竹，土盎浮浮火宿茶。\r\n日色射云时弄彩，雨丝吹雪不成花。\r\n庭中卉物凋零尽，独有苍松领岁华。"
        },
        {
            "title": "秋兴",
            "content": "浮云奄忽互相逾，北首长安万里余。\r\n灞上将军真戏尔，回中消息近何如。\r\n祥麟谁见游郊薮，塞雁空闻有帛书。\r\n泽国西风秋正急，有人东望忆鲈鱼。"
        },
        {
            "title": "答吴次明",
            "content": "小室如蜗取覆身，梁空还有燕来宾。\r\n百年托足谁非寄，一榻随缘物自春。\r\n旋葺疏篱添野意，别开新径待幽人。\r\n席门环堵心如水，莫笑渊明不讳贫。"
        },
        {
            "title": "初夏遣兴",
            "content": "雨浥浮埃绿满庭，晚花初试水冬青。\r\n小窗团扇春寒尽，竹榻茶杯午困醒。\r\n惭愧饥年还饱食，蹉跎贫业尚残经。\r\n燕闲自觉难消受，赖得经时病未宁。"
        },
        {
            "title": "月夜登阊门西虹桥与子重同赋",
            "content": "白雾浮空去渺然，西虹桥上月初圆。\r\n带城灯火千家市，极目帆樯万里船。\r\n人语不分尘似海，夜寒初重水生烟。\r\n平生无限登临兴，都落风栏露楯前。"
        },
        {
            "title": "戊午元旦",
            "content": "劳生九十漫随缘，老病支离幸自全。\r\n百岁几人登耄耋，一身五世见曾玄。\r\n只将去日占来日，谁谓增年是减年。\r\n次第梅花春满目，可容愁到酒樽前。"
        },
        {
            "title": "乌衣镇望滁州诸山",
            "content": "东葛城头晓月残，乌衣镇上水潺潺。\r\n偶来下马三家市，先见环州百里山。\r\n道路重经浑不记，人情未远尚相关。\r\n旧游最是西南胜，拟办青鞋一醉攀。"
        },
        {
            "title": "崇义院杂题",
            "content": "六月门前暑似炊，殿堂深处未曾知。\r\n晚凉浴罢思归去，更为松风伫少时。"
        },
        {
            "title": "春日斋居漫兴（二首）",
            "content": "西斋酒醒篆烟残，手汲新泉破月团。\r\n芳草池塘春入梦，绿阴帘幕昼生寒。\r\n由来中散裁书懒，老去渊明束带难。\r\n却笑闲缘除未得，每从人觅异书看。¤"
        },
        {
            "title": "二月望与次明道复泛舟出江村桥抵上沙遵陆邂",
            "content": "十里扶舆渡野塘，旋穿松峤入苍苍。\r\n风吹麦叶平畴乱，日炙草花村路香。\r\n春色酿晴供乐事，岩光摇翠落飞觞。\r\n清忙刚被山灵笑，却笑担夫为底忙。\r\n\r\n【注释】：【原题】：\r\n二月望与次明道复泛舟出江村桥抵上沙遵陆邂逅朱尧民钱\r\n孔周登天平饮白云亭次第得诗三首"
        },
        {
            "title": "答陈道复",
            "content": "尘土劳劳未隐身，经营深愧郄嘉宾。\r\n纸窗竹榻相将老，杂树幽花次第春。\r\n未恨凝尘空四壁，更能邀月作三人。\r\n凭君莫笑规模俭，政恐光华不称贫。"
        },
        {
            "title": "夏日睡起",
            "content": "绿阴如水夏堂凉，翠簟含风午梦长。\r\n老去自于闲有得，困来每与客相忘。\r\n松窗试笔端溪滑，石鼎烹云顾渚香。\r\n一鸟不鸣心境寂，此身真不愧羲皇。"
        },
        {
            "title": "夏意",
            "content": "五月江南樱笋残，疏花吹尽绿漫漫。\r\n雨来恰及梅黄候，春去犹余麦秀寒。\r\n白日幽深茅屋静，野情萧散苎袍宽。\r\n美人何处经时别，满耳新蝉独倚阑。"
        },
        {
            "title": "立春日迟道复不至",
            "content": "东风吹彩燕，晓色动帘旌。\r\n迟子不时至，南楼春自生。\r\n裁诗供帖子，阁酒听啼莺。\r\n白日流云暖，梅花初雪晴。\r\n闲窗落香烬，残火宿茶铛。\r\n败叶鸣阶戺，分明识履声。"
        },
        {
            "title": "题画兰",
            "content": "手培兰蕙两三栽，日暖风微次第开。\r\n坐久不知香在室，推窗时有蝶飞来。"
        },
        {
            "title": "过吴文定公东庄",
            "content": "相君不见岁频更，落日平泉自怆情。\r\n径草都迷新辙迹，园翁能识老门生。\r\n空余列榭依流水，独上寒原眺古城。\r\n匝地绿阴三十亩，游人归去乱禽鸣。"
        },
        {
            "title": "题画（三首）",
            "content": "近山千丈抵清漪，远树连云入望迷。\r\n有约去登江上阁，风烟都在曲楼西。"
        },
        {
            "title": "同王履约过道复东堂时雨后牡丹狼籍存叶底一",
            "content": "推脱尘缘意绪佳，冲泥先到故人家。\r\n春来未负樽前笑，雨后犹余叶底花。\r\n矮纸凝霜供小草，浅瓯吹雪试新茶。\r\n凭君莫话蹉跎事，绿树黄鹂有岁华。\r\n\r\n【注释】：【原题】：\r\n同王履约过道复东堂时雨后牡丹狼籍存叶底一花感而赋诗\r\n邀道复履约同作"
        },
        {
            "title": "沧浪池上",
            "content": "杨柳阴阴十亩塘，昔人从此咏沧浪。\r\n春风依旧吹芳杜，陈迹无多半夕阳。\r\n积雨经时荒渚断，跳鱼一聚晚波凉。\r\n渺然诗思江湖近，便欲相携上野航。"
        },
        {
            "title": "题画（三首）",
            "content": "天削芙容万玉攒，十分寒思属吟鞍。\r\n不知拥褐茅檐下，别有幽人冷眼看。"
        },
        {
            "title": "夏日饮以可池亭",
            "content": "笔床书卷绕壶觞，到此欣然百事忘。\r\n自笑频来非俗客，只愁难却是清忙。\r\n池塘听雨烦心净，轩槛迎风醉面凉。\r\n绿树缭垣啼鸟寂，更从何处觅江乡。"
        },
        {
            "title": "上巳日独行溪上有怀九逵",
            "content": "郭外青烟柳带柔，洞庭西去水悠悠。\r\n故人不见沙棠楫，燕子齐飞杜若洲。\r\n日落晚风吹宿酒，天寒江草唤新愁。\r\n佳期寂寞春如许，辜负山花插满头。"
        },
        {
            "title": "与王钦佩顾华玉夜话",
            "content": "烛跋荧荧照酒明，故人相对说平生。\r\n差池何止三年别，老大难忘一举名。\r\n残夜池塘分月色，绕门杨柳度秋声。\r\n不辞笔砚酬嘉会，去住江湖各有程。"
        }
    ]
}