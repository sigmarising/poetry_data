{
    "dynasty": "明",
    "author": "雪山法师",
    "intro": "",
    "items": [
        {
            "title": "山居杂咏（四首）",
            "content": "选地居方葺，盘云径乍开。\r\n若将忘我去，岂为避人来。\r\n独野饶苍竹，空山遍绿苔。\r\n自今踪迹稳，不遣白云猜。¤"
        },
        {
            "title": "山居诗",
            "content": "桑枢瓮牖我何嫌，三尺绳床近草檐。\r\n今日梦回秋色里，白云红树满疏帘。"
        },
        {
            "title": "憨山师自岭南寄楞伽新疏并书赋答凡三首时大",
            "content": "曲女城头沸若澜，尘丝撩乱欲齐难。\r\n精神内敛摇双笔，儒墨中央掉一丸。\r\n辨马雄心从古夜，证龟狂胆自今寒。\r\n嗟嗟侯白衔枚去，赤帜凭师扬宝坛。\r\n\r\n【注释】：【原题】：\r\n憨山师自岭南寄楞伽新疏并书赋答凡三首时大师以弘法罹\r\n难废东海禅席遣戍南荒"
        },
        {
            "title": "山居杂咏（四首）",
            "content": "暮投岩下寺，路失问潺湲。\r\n月出翻嫌树，云归不辨山。\r\n石桥临水断，茅屋映溪关。\r\n别有高栖者，钟声杳霭间。¤"
        },
        {
            "title": "山居诗",
            "content": "欲到深山到处寻，鹤林不足又鸡林。\r\n今朝毕竟我能去，总谓云深未必深。"
        },
        {
            "title": "曳杖",
            "content": "曳杖出溪口，月斜溪水喧。\r\n云闲逐去鸟，山尽见孤村。\r\n野外垂天影，松间堕月痕。\r\n回头疏磬发，有寺石为门。"
        },
        {
            "title": "山居诗",
            "content": "岂无深山色，难教世人冷。\r\n春梦果然深，松风吹不醒。"
        },
        {
            "title": "山居诗",
            "content": "深山别是一乾坤，春谷烟浓树树昏。\r\n正好看花立溪口，雨来催我进松门。"
        },
        {
            "title": "渔父歌",
            "content": "此翁平生烟水涯，牵风载雨船为家。\r\n水烟苍苍天尽处，欲灭不灭孤篷斜。\r\n鸣榔打船江窅渺，向妻乱叫芦花好。\r\n紫网临风牵绿泥，有鱼无鱼和荇倒。\r\n菰蒲接天水鸟飞，草深沙暖鱼虾肥。\r\n日黄江黑风始怒，犹自放船迎夕晖。\r\n鱼虾杂倒呼儿检，谓言趁此斜阳暖。\r\n腰间刚剩十文钱，沽酒不辞青旆远。\r\n孤舟每牵江色留，烂破衣裳江影浮。\r\n老渔无机鸥可验，有时飞上渠侬头。\r\n筛螺箕蛤生活罢，黄头晚梳绿烟下。\r\n卖得糠虾买得盐，鼾眠自谓心无挂。\r\n夜则惯挨江鹭眠，篱横万朵秋峰边。\r\n明月为灯照江口，江高露冷芙蓉鲜。\r\n或虾或蚌捞江底，官徭不差私自喜。\r\n所愁只恐市城饥，争道鱼虾不如米。\r\n舴艋低回芦叶鸣，沙高日短潮头横。\r\n小儿落水大儿叫，举头一片秋江明。\r\n狂歌乱拍十指齐，叶舟总著烟溪迷。\r\n白酒黄浆醉饱后，眼眶便觉青天低。\r\n赤身不怨贫如洗，浑家团圞一船底。\r\n月落乌啼鬼火明，枕头横在霜花里。\r\n弥空紫沙烟浪平，渡头谁家鸡犬声。\r\n开篙一阵榔板去，半夜海红天日生。"
        },
        {
            "title": "送达公入庵",
            "content": "出门了无意，适见飞云在。\r\n天际归来亦偶然，院荒何处无苔钱。\r\n鼠子无烦避人去，闲花疏竹聊眼前。\r\n壁间苍山未全落，屋上青天宛如昨。\r\n人生漂若不系舟，今夕姑从此庵泊。\r\n朝来倘晴还杖藜，浪迹惟有浮云知。\r\n客子休夸主人在，主人不减客桑时。"
        },
        {
            "title": "杂诗（二首）",
            "content": "熟梦犹心坼，空天忽耳鸣。\r\n媚将深傅粉，清不濯斯缨。\r\n身口低迎世，乾坤老卖名。\r\n投灰兼事火，来往闼婆城。¤"
        },
        {
            "title": "山居诗",
            "content": "鸡林几日是西风，处处萧萧树树红。\r\n山色最宜秋日里，溪声况在月明中。"
        },
        {
            "title": "山居诗",
            "content": "片石孤峦便着踪，青山敢谓不相容。\r\n时人倘辨诛茅意，虚却一峰还一峰。"
        },
        {
            "title": "乐府杂曲（二首）",
            "content": "右手折新花，左手抛旧枝。\r\n旧枝泣相诉，诉与新花知。"
        },
        {
            "title": "山居诗",
            "content": "青山叠叠绕珠林，磬响时兼流水音。\r\n虎不避人人避虎，虎能先我息机心。"
        },
        {
            "title": "山居诗",
            "content": "众壑窅无人，水碓舂空山。\r\n米熟碓不知，青溪响潺潺。"
        },
        {
            "title": "山居诗",
            "content": "云去又云来，天地还常在。\r\n后客复前客，草店终不改。"
        },
        {
            "title": "憨山师自岭南寄楞伽新疏并书赋答凡三首时大",
            "content": "师于热海放慈航，丹徼朱厓信渺茫。\r\n天意逆扶金策杖，君恩翻起铁衣裳。\r\n山回象郡风烟黑，身倚蛮方日月黄。\r\n今夕短戈聊当锡，莲花犹在舌端香。¤\r\n\r\n【注释】：【原题】：\r\n憨山师自岭南寄楞伽新疏并书赋答凡三首时大师以弘法罹\r\n难废东海禅席遣戍南荒"
        },
        {
            "title": "山居诗",
            "content": "四窗鸣涧声，一座春云影。\r\n千载寂无人，六月犹嫌冷。"
        },
        {
            "title": "山居诗",
            "content": "碧天寒已深，晚露树沾濡。\r\n鸣蝉诉夕阳，不道秋风急。"
        },
        {
            "title": "山居杂咏（四首）",
            "content": "木叶落还穷，天风吹不歇。\r\n向夕启柴扉，绳床散凉月。\r\n纷纷霜薄衣，野火时明灭。\r\n爱月立溪桥，溪声寒决决。¤"
        },
        {
            "title": "渡阳城湖",
            "content": "不知何所事，身堕渺茫间。\r\n岸白流鱼沫，天青出蚬山。\r\n树微看渐灭，云薄去如闲。\r\n无限随波意，轻舟试往还。"
        },
        {
            "title": "山居诗",
            "content": "茅庵总是白云封，犹想当门树几重。\r\n除却床前三尺地，凿开春雾尽栽松。"
        },
        {
            "title": "佳处亭望金山",
            "content": "迎风独倚最高台，漠漠平沙孤屿开。\r\n短塔正如看水立，危峰争欲渡江来。\r\n于时白浪千帆下，何处青天一鹤哀。\r\n兴剧不知归路晚，淡烟斜日满蒿莱。"
        },
        {
            "title": "十拍歌示彬沙弥",
            "content": "尔名虽驱乌，尔职非聚沙。\r\n尔心朦胧莲始葩，尔头箬粒形袈裟。\r\n尔程汗漫未及瓜，尔路迥蹑天汉槎。\r\n不解拈椎又抡麈，阙一甃鼓惭鸣蛙。\r\n咄哉一拍复一嗟，丰干饶舌非磨牙。\r\n咄哉一拍复一嗟，宝幢烂破金绳斜。\r\n佛祖门风却扫地，盍令蔗种抽新芽。\r\n尿鬼竞乘篾戾车，玻璃其眼争驰跨。\r\n山魑伎俩何纷拏，日挟布鼓雷门挝。\r\n里耳黄华自合辙，郢人《白雪》翻吚哑。\r\n咄哉一拍复一嗟，野心狼子森于麻。\r\n咄哉一拍复一嗟，诱人捏目祈空花。\r\n岂不铅刀快一割，比锋终是输镆鎁。\r\n尔勿镂尘虚岁华，尔勿策蹇当渥洼。\r\n微之徒缔胶膝，带鼾说梦资喧哗。\r\n咄哉一拍复一嗟，山深泽大生龙蛇。\r\n咄哉一拍复一嗟，绝壑正堪尔所家。\r\n衣襟鹘臭眉宇俗，居山或恐生烟霞。\r\n尔唯咀嚼寒山茄，尔唯踪迹拚栖霞。\r\n百锻千熔意转锐，气冲鱼钥情谽谺。\r\n咄哉一拍复一嗟，制心若挽飞湍艖。\r\n咄哉一拍复一嗟，学如习射忘迩遐。\r\n贯虱穿杨信开手，始能一镞连五。\r\n桑门楚楚称兰阇，嗜名何异甘疮痂。\r\n一着身心点蝇粪，岂期白璧含微瑕。\r\n咄哉一拍复一嗟，骥还伏枥凤置笯。\r\n日秉牙签理残蠹，百千贝叶知几些。\r\n筌茅无涯形有涯，岩深草深双结跏。\r\n瞥地芳春寄流水，囱门斑白成千嗟。\r\n咄哉一拍复一嗟，截流勿谓云山遮。\r\n秋江一望生蒹葭，不见夕阳喧暮鸦。"
        },
        {
            "title": "山居杂咏（四首）",
            "content": "既非金石躯，浮生易延促。\r\n不及野草根，年年一回绿。\r\n东皋寒可怜，热焰摇春木。\r\n一片明霞光，斜阳在山麓。¤"
        },
        {
            "title": "山居诗",
            "content": "山田有鸟春种，水碓无人夜舂。\r\n隔浦玉幢金刹，过桥白石青松。"
        },
        {
            "title": "江上",
            "content": "寂历云天色，流观据晚闲。\r\n野黄潮起树，江黑雨藏山。\r\n楚甸蒹葭外，夷风瘴疠间。\r\n儿童相叫笑，直是语绵蛮。"
        },
        {
            "title": "山居杂咏",
            "content": "人情独尚烦，天道从来简。\r\n白璧不全身，黄金能换眼。\r\n破觚贵复圜，欹器唯嫌满。\r\n深井汲秋云，讵知吾绠短。"
        },
        {
            "title": "山居诗",
            "content": "背负斜阳出西堰，春云狼藉藏春阪。\r\n过一溪桥见一村，人声渐近松声远。"
        },
        {
            "title": "山居诗",
            "content": "无心学圃学稼，有事不陶不渔。\r\n倚枕过于倚杖，看云胜似看书。"
        },
        {
            "title": "玄墓看梅花",
            "content": "特访梅花信，漫行春谷中。\r\n路随云共白，村与树俱空。\r\n色浅如萦雾，香寒不递风。\r\n虬枝吾欲折，长揖问山翁。"
        },
        {
            "title": "山居",
            "content": "萧条始是住山翁，一座寒云四壁空。\r\n风劲树头霜叶尽，草庵都在月明中。"
        },
        {
            "title": "春日闲居（二首）",
            "content": "情何浓，目何瞭。\r\n形骸龙钟鬓丝皓，机关不破终于夭。\r\n有心曾悟几浮云，有耳曾闻几啼鸟？檐树不风枝自鸣，落\r\n花半与春阶平。\r\n一天晴日已如是，况此夜来风雨声。\r\n霜前柳条春后莺，好花落尽弹空筝。"
        },
        {
            "title": "寄李五已山",
            "content": "乾坤添白发，江海限红尘。\r\n独树逢残月，清宵忆故人。\r\n蝶占春后梦，鹤想病中身。\r\n安得西归翼，裁书慰尔频。"
        },
        {
            "title": "秋日一雨润兄还洞庭赋笠泽歌送之",
            "content": "秋风生白波，欲别奈情何。\r\n乃兄讵是瓶中鹅，金言倒泻如悬河。\r\n髫龀相期弄糟粕，担簦负笈廿载多。\r\n愿君别路无蹉跎，为君试吟《笠泽歌》。\r\n周遭三万六千顷，中涵七十二朵芙蓉影。\r\n泽心两朵称最高，摩青插紫殊岧峣。\r\n上有苍茫不尽之云霄，下有接天潋滟之波涛。\r\n崩涛如雷捣山麓，无风白日为之号。\r\n泽国荒荒怯看日，苍茫天根万点墨。\r\n诘朝日出烟浪平，无数鼋鼍曝衣立。\r\n极目四涯无尽时，虾蟆蝌斗那复知。\r\n垩天塈地成一色，吞云吐雾含奇姿。\r\n三洲回盘绕其濑，三洲人家寒不耐。\r\n千门万户玉嶙峋，一片鸿涛是襟带。\r\n寒潮散作朝暮雷，喧轰激出山欲颓。\r\n雪片横空大如笠，浪花翣溻从天来。\r\n马牛无分涯涘失，潢潦蹄涔竟何物。\r\n此中不尽鲸鲵渊，亦复不尽蛟龙窟。\r\n宇宙因之丧中外，万舶千艘渺如芥。\r\n坎然俯首视坳堂，杯水区区孰为大？鸿蒙沆茫靡不容，映\r\n空倒写飞禽踪。\r\n纵使秋毫莫逃影，渟々下鉴双青峰。\r\n双蜂东西互争色，东之不及西之碧。\r\n东峰之色向晚青，西峰之碧干云出。\r\n此峰何来一枝沙，十坞廿坞何岈。\r\n阴洞常悬六时雨，阳坡十月皆桃花。\r\n湾里人家只通水，人声沸在烟云里。\r\n路人白昼鬼揶揄，绀木阴森插天起。\r\n楂梨橘柚土所宜，家家丹实悬青枝。\r\n二月平空满山雪，令人却忆梨花时。\r\n台榭参差对相峙，男三女四犹成市。\r\n犬吠鸡鸣隔水光，武陵之源只如是。\r\n泽何溶溶峰何窅，人物讵宜清且小？泽何混混峰何幽，人\r\n物讵宜轻且浮？泽峰空洞兮，则龙蛇以之赖。\r\n人物褊窄兮，则形影为之愁。\r\n吴天木落风飕飕飕，值君振策还角头。\r\n角头之湾碧上，湖山况复兼清秋。\r\n溪溪蜿曲坞坞藏，神人角里曾韬光。\r\n君复思归整香刹，此时橘绿橙初黄。\r\n大块要之一培嵝，勿厌蓬庐窄如斗。\r\n人杰地灵古所称，到日香风满窗口。\r\n如尔肺肠应背时，萧疏自是冰霜姿。\r\n户外寒松翠欲滴，时来以手摩挲之。\r\n举世而今尚狙诈，独弦之琴众皆讶。\r\n结绿悬藜不值钱，鼠朴囊藏待高价。\r\n裹足尚期吾道存，兰摧玉朽无须论。\r\n不愿青山有人影，直看麋鹿上柴门。\r\n蚌坼珠辉寒电射，琅函澜翻自朝夕。\r\n有情转语无情听，山中尽有山中石。\r\n虚空在目湖在天，有时得鱼还放筌。\r\n挂起山窗碧岩上，浮云看足枕书眠。\r\n鹊坐头颅虎盈砌，懒残老人意迢递。\r\n天边三下紫泥书，鼻底萧萧挂寒涕。\r\n佛祖临门勿相扰，瓢笠烂将琪树杪。\r\n窗际才通白日光，阶头直使生青草。\r\n太湖澄影秋色间，以之涤肠兼浣颜。\r\n牙签堕地不复拾，五千梵策如等闲。\r\n秋毫凡心悉堪呕，颠厦将支木乌有。\r\n当念西来五叶禅，宗风扫地君知否？勿笑杞人空戴忧，午\r\n夜寸心牢制猴。\r\n昔人不负苾刍相，晨朝对镜三摩头。\r\n狙公赋□狙空喜，莫投膻气来群蚁。\r\n古今万事天际云，世态浮沉乱沤耳。\r\n鱼枯鹤铩毋怵惕，人贵泥蟠与壁立。\r\n咳唾不成龙颔珠，金星混沙终可惜。\r\n此日看君归故庐，令人踯躅还踟蹰。\r\n眩目余沉永嘉市，枕锄君发左溪书。\r\n粒泽何澄渟，云峰况缥缈。\r\n壁观岩之阿，清霜满怀抱。\r\n而余亦欲寻孤岛，未必荣名以为宝。\r\n枵然魏瓠何所庸，毕竟青山白云老。"
        },
        {
            "title": "闲居即事",
            "content": "割得鹦林地，蒿芦葺乍完。\r\n泼云峰匝户，裹日树平垣。\r\n草阁因风敞，溪花隔雾看。\r\n不安麋鹿性，何以恋巑岏。"
        },
        {
            "title": "答赵凡夫",
            "content": "嗟君长揖谢风尘，枯木寒厓是所亲。\r\n薜荔成衣初变姓，桃花为路不通秦。\r\n居山宁著炊烟断，作事无招野鹤嗔。\r\n身寄白云心未稳，游丝飞絮亦侵人。"
        },
        {
            "title": "山居诗",
            "content": "天中明月照芦扉，溪上凉风生葛衣。\r\n倚树呼猿向溪立，纷纷松叶杖头飞。"
        },
        {
            "title": "山居诗",
            "content": "青天月出几上，白日云生杖头。\r\n矫迹不因人避，过桥每着花留。"
        },
        {
            "title": "元公闭关庵中赋赠",
            "content": "桑橛挂柴门，门前草盈丈。\r\n龛室面梁溪，意在嵩山上。\r\n此时木落何纷纷，主人竟日何所闻。\r\n阶前寸土亦是地，慎勿踏破阶头云。\r\n君拚一坐十小劫，我此秋林踏黄叶。\r\n俯惊水走桥欲流，仰视云峰乱眉睫。\r\n蒲团烂后成尘埃，苍苔忍没蒿与莱。\r\n树杪晴岚碧如洗，请君试涉溪南来。\r\n君不知青山久寒生绿苔，山风欲遣柴门开。"
        },
        {
            "title": "山居杂咏（四首）",
            "content": "独犬吠云影，村家无四邻。\r\n草生当断路，花发待闲人。\r\n芳树桥边尽，春山雨后新。\r\n野翁居自僻，不是为逃秦。"
        },
        {
            "title": "山居诗",
            "content": "偶然人迹到溪南，蓬壁周遭尽紫岚。\r\n山为不深嫌我住，一朝风雨拆茅庵。"
        },
        {
            "title": "山居诗",
            "content": "谈禅何待折松枝，飞电机关不及思。\r\n刚及饭先来举箸，献珠龙女复多时。"
        },
        {
            "title": "山居诗",
            "content": "今朝托钵过前溪，山烟水烟人欲迷。\r\n行尽松声十余里，人家总在断桥西。"
        },
        {
            "title": "山居诗",
            "content": "未必树皆侵汉者，低枝亦可挂吾瓢。\r\n年来饭后无余事，且立松门看晚潮。"
        },
        {
            "title": "春日闲居（二首）",
            "content": "夕阳微茫断桥暮，庵外何人问归路。\r\n鸟啼花落春复春，江山风月无闲人。\r\n情闲直觉远山近，云到自然眉宇新。\r\n烟萝萧萧满春谷，山前芳草春复绿。\r\n悄风犹急春尚寒，几树绿莺啼不足。\r\n啼莺却唤春草醒，如此茅庵怯春冷。\r\n溪桥横绿不度人，溪口桃花卧桥影。\r\n花枝并笑云欲然，杖头云破留青天。\r\n好山一步一回顾，千岩万壑今眼前。\r\n山头云，松际色，早晚对君君未识。\r\n淳于梦，王质柯，点君不省如君何。\r\n朱颜有时还不酡，君不闻，踏踏歌。¤"
        },
        {
            "title": "山居杂咏（四首）",
            "content": "萝房青涧上，卒岁可盘桓。\r\n地僻如无夏，峰多不散寒。\r\n鸟来迎户入，花发隔溪看。\r\n灵鹫巑岏甚，居然我自安。¤"
        },
        {
            "title": "杂诗（二首）",
            "content": "流云曾不系，泛梗却淹留。\r\n百事禽遭隼，孤居鹊让鸠。\r\n举灯聊问影，听雨忽垂头。\r\n所忆逃形者，何天借一丘。"
        },
        {
            "title": "山居杂咏（四首）",
            "content": "岩居岂偶然，所志从吾向。\r\n寒林白雾浓，何处炊烟扬。\r\n瞪目立溪桥，饥乌在头上。"
        },
        {
            "title": "梁谿道中逢姚孟",
            "content": "十载俱漂泊，惊逢落照前。\r\n闲云都不问，芳草似相怜。\r\n春水浮平野，人家近远天。\r\n肯乘明月色，随意踏吴船。"
        },
        {
            "title": "巢松浸兄讲维摩经因赠",
            "content": "毗耶老人谁匹俦，悬河倒峡融为喉。\r\n独榻横陈据一室，殆将伏枕为生由。\r\n一切如来赞不起，十大弟子凝其眸。\r\n不知胸中倚何理，翻青搅白说不休。\r\n一盖云出一切盖，一沤云摄一切沤。\r\n或从虚空鼓溟渤，或从平陆生高丘。\r\n或从魔天乱萤日，或从佛界兴鸿沟。\r\n或从曼殊借前箸，或从舍利开穷蒐。\r\n或从空钩设奇饵，或从奇饵张空钩。\r\n鹤短凫长尽描画，指鹿为马无可不。\r\n听者若聋视若瞽，行者不驻坐者流。\r\n小根惊其拂空慧，凡夫眩乃无真修。\r\n不知老人最平坦，无堂无构无危楼。\r\n正如家翁语家事，一件一项非楚咻。\r\n唤酱作盐了无故，话甜为辣宁憨浮。\r\n当家之人恬不讶，挨檐靠壁徒惊愁。\r\n我兄高唱天人际，却从此方旁注记。\r\n锤碎鹤楼非等闲，踢翻鹦洲此何意？非言之中痛著言，非\r\n譬之中强生譬。\r\n立遣条风唤萎芽，旋击轰雷破沉呓。\r\n与杖夺杖那无因，有佛没佛不许住。\r\n不过裂其鄙肺肠，不过矫其陈习气。\r\n不过诱其能曲通，不过晓其善回避。\r\n不过用楔而出楔，不过以味而夺味。\r\n不过闪其钝眉目，不过掉其胶手臂。\r\n百千法事傀儡棚，无量言音蚊蚋器。\r\n逗遛唾雾者神通，勘破灵源者儿戏。\r\n何门名为不二门，何地名为解脱地？莫将绮语谤毗耶，吾\r\n亦从今进吾技。"
        },
        {
            "title": "山居诗",
            "content": "半夜草鸣枯壁，六时云拥绳床。\r\n形影自为支许，土风别是羲黄。"
        },
        {
            "title": "山居诗",
            "content": "昨接左溪书，已成岩穴志。\r\n著笠举锄头，学干山中事。"
        },
        {
            "title": "山居诗",
            "content": "四时松叶落纷纷，石面阶头尽藓纹。\r\n直是此中难得到，白云迷路且迷人。"
        },
        {
            "title": "憨山师自岭南寄楞伽新疏并书赋答凡三首时大",
            "content": "穷厓抱璞守空株，金石何从射覆盂。\r\n东北忽开千里雾，光明遥捧一函珠。\r\n春光药草风齐折，笔吐心花露半苏。\r\n百诘自惭非大慧，可堪瓶泻及焦枯。¤\r\n\r\n【注释】：【原题】：\r\n憨山师自岭南寄楞伽新疏并书赋答凡三首时大师以弘法罹\r\n难废东海禅席遣戍南荒"
        },
        {
            "title": "山居杂咏（四首）",
            "content": "踏月只在山，看云不过岭。\r\n起灭总云云，往来唯并井。\r\n春老别花光，窗虚赠松影。\r\n世梦倘沉冥，自非莺唤醒。¤"
        },
        {
            "title": "乐府杂曲（二首）",
            "content": "纤鲫上芒针，小儿争大叫。\r\n一饵连六鳌，此是任公钓。"
        }
    ]
}