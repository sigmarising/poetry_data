{
    "dynasty": "明",
    "author": "宋登春",
    "intro": "",
    "items": [
        {
            "title": "雨中呈王郎",
            "content": "黄金台下见君颜，今日萧条入楚关。\r\n一顾那知添白发，十年何事老青山。\r\n乡愁多在烟云外，客思偏生风雨间。\r\n我已无家问消息，开畦种药不须还。"
        },
        {
            "title": "秋日待家书不至感赋此诗",
            "content": "泽国寒风木叶稀，悲歌昨夜赋《无衣》。\r\n自添白发年华异，用尽黄金生事微。\r\n易水似怜湘月远，燕鸿还共楚云飞。\r\n鱼书锦字无消息，秋草闲门又夕晖。"
        },
        {
            "title": "襄阳怀古",
            "content": "襄阳白面儿，惯唱《铜鞮》歌。\r\n汉水东流去，英雄可奈何。"
        },
        {
            "title": "辽府草亭赠朱孔昭",
            "content": "平原门下似君稀，犹着前春旧布衣。\r\n况我不如君数倍，食鱼何敢望轻肥。"
        },
        {
            "title": "春辞二首",
            "content": "南浦谁家荐绿蘋，野堂又发楚山春。\r\n满城芳草烟和雨，江燕飞来似识人。"
        },
        {
            "title": "越溪女",
            "content": "越溪素足女，婉笑青眉扬。\r\n泛水采芙蓉，归来衣更香。"
        },
        {
            "title": "荆州公馈酒（二首）",
            "content": "菱叶青青水荇齐，绕篱黄蝶菜苗肥。\r\n夕阳谁送山人醉，坐看儿童跨犊归。"
        },
        {
            "title": "寒食西郊望八岭山作",
            "content": "寒食孤村外，春山远寺钟。\r\n登临风候异，祭扫岁时同。\r\n芳树诸王墓，浮云旧楚宫。\r\n天涯对衰鬓，寂寞意无穷。"
        },
        {
            "title": "会台观赛",
            "content": "霸业古台荒，天寒野日黄。\r\n鸡豚秋社酒，篱落水云乡。\r\n对舞青谿女，齐歌白石郎。\r\n家家扶醉去，海月照枯桑。"
        },
        {
            "title": "蓟门",
            "content": "桑柘兵残后，人家夕照中。\r\n天秋沙雁灭，月冷戍楼空。\r\n选将燕山北，擒胡辽海东。\r\n城南余战地，磷火夜深红。"
        },
        {
            "title": "春郊即事",
            "content": "春风袅袅夕阳西，芳草菲菲杨柳堤。\r\n行尽溪山有茅屋，青林深处一鸠啼。"
        },
        {
            "title": "拟宫中行乐词四首",
            "content": "琉璃砚水黄金瓶，十样鸾笺写道经。\r\n太乙紫坛朝帝罢，蕊珠深殿彩花馨。"
        },
        {
            "title": "自题画老子图",
            "content": "函谷关西几度游，至今紫气未全收。\r\n青牛老子头如雪，莫怪山人浪白头。"
        },
        {
            "title": "秋兴",
            "content": "江上形容老，山中薜荔秋。\r\n鹤鸣竹院静，狙啸荜门幽。\r\n爱树收黄叶，怜生洗白头。\r\n室无莱子妇，谁共卧云丘。"
        },
        {
            "title": "秋日登篸览楼",
            "content": "远客不宜秋，况登江上楼。\r\n心随胡雁灭，身为楚云留。\r\n汉广饶菰米，湘清聚白鸥。\r\n寒砧何处发，落日动乡愁。"
        },
        {
            "title": "宿郡斋",
            "content": "烛尽怜红影，诗成掉白头。\r\n吴歌小榻夜，楚雨虚堂秋。\r\n残梦醒余沥，轻寒仗敝裘。\r\n鲋鱼甘涸辙，吾亦笑庄周。"
        },
        {
            "title": "荆州杂诗",
            "content": "问药过城府，儿童晚未回。\r\n云深宋玉宅，雪暗楚王台。\r\n花发春犹浅，楼高赋转哀。\r\n家家湘酒绿，谁为一尊开。"
        },
        {
            "title": "自公安县夜归鹅池庄风雨骤至有作",
            "content": "候雁迷寒渚，昏鸦集驿亭。\r\n故人江上别，风雨返柴荆。\r\n楚些秋能赋，《巴歈》夜懒听。\r\n蓬窗小儿女，相待一灯青。"
        },
        {
            "title": "楚童（京山唐氏赠二童子，呼为赤砂、白石）",
            "content": "白晢楚童清，双鬟挈酒瓶。\r\n灌花晨汲井，学字夜囊萤。\r\n竹院晴时扫，柴门客去扃。\r\n弱躯偏惜汝，饥渴屡曾经。"
        },
        {
            "title": "石首阻风寄怀徐荆州",
            "content": "别后相思梦屡真，秋来谁寄短书频。\r\n孤舟风雨偏愁客，万里江湘对逐臣。\r\n庄舄苦吟终适越，仲宣欲赋未归秦。\r\n十年零落黄金尽，一夜长歌独怆神。"
        },
        {
            "title": "洞庭送徐荆州投劾东归",
            "content": "秋来为客易沾巾，又向潇湘送逐臣。\r\n烟草断云横楚塞，夕阳落雁度江津。\r\n天涯白发无知己，湖上青山有故人。\r\n回首吴关空怅望，何年沧海共垂纶。"
        },
        {
            "title": "送句吴豪士重游大梁三首",
            "content": "汴水东流接大河，曾经帝里问铜驼。\r\n春风三月旗亭酒，落日夷门一放歌。"
        },
        {
            "title": "新春堂成寄怀所知",
            "content": "老去还杯酒，春来自草堂。\r\n挥金曾有志，煮石竟无方。\r\n岸水浮厓騑，林花宿麝香。\r\n故人江汉少，念子意何长。"
        },
        {
            "title": "赏雪侍宴应教",
            "content": "狐白暖蒙茸，当歌集上公。\r\n春藏金屋里，仙隐玉壶中。\r\n送酒青楼妓，焚香白玉童。\r\n锦屏寒不入，只许隔帘栊。"
        },
        {
            "title": "送句吴豪士重游大梁三首",
            "content": "魏王台上草纷纷，落日中原低暮云。\r\n匹马浪游孤剑在，酬恩谁说信陵君。"
        },
        {
            "title": "九月三日方别驾携酒殽见过因怀徐荆州",
            "content": "客泪秋能下，人情老自知。\r\n塞寒鸿雁早，江暖鞠华迟。\r\n对酒怜吴语，闻歌忆《楚辞》。\r\n明年谁更健，重把紫萸枝。"
        },
        {
            "title": "清明",
            "content": "寒食东风草色新，累累高冢卧麒麟。\r\n可怜泉下千年骨，曾作提壶拜扫人。\r\n\r\n【注释】：【注释】：\r\n（江盈科曰：“海翁方面大耳，身长七尺，须眉皓然。寓\r\n桃源半载，居恒无宿舂。值粮尽，则值纸绘古人图像，易\r\n米为炊，馈遗一金以上皆不受。”二诗皆寓桃自题其画者\r\n也。）"
        },
        {
            "title": "雨中烹鸡有作",
            "content": "避地岂真隐，谋生未有方。\r\n晨烟熟鸡黍，墟里澹柴桑。\r\n雨过豆花赤，风高柿叶黄。\r\n邻家不相识，何处觅壶觞。"
        },
        {
            "title": "秋日上党道中怀故乡知旧",
            "content": "白发生青镜，黄花吐素秋。\r\n家书无雁足，客路一羊裘。\r\n海燕辞乡社，山猿傍酒楼。\r\n谁堪回首处，千里暮云稠。"
        },
        {
            "title": "秋日野望（是年戊辰大水）",
            "content": "听鸟中林性，看云故国心。\r\n地卑湘汉阔，天远洞庭深。\r\n老马空知道，穷猿岂择林。\r\n十年书剑客，寂寞到如今。"
        },
        {
            "title": "和赠李少卿",
            "content": "桂树冬荣覆院幽，护寒鹦鹉傍青油。\r\n小姬对月偷教舞，少妇鸣筝不下楼。"
        },
        {
            "title": "荆州公馈酒（二首）",
            "content": "秋风袅袅熟黄粱，池上鹅肥酒更香。\r\n醉里不妨学楚语，《竹枝》歌好和渔郎。"
        },
        {
            "title": "春日寓徐公西园",
            "content": "笋出过阑见，桃香度水闻。\r\n树深连海色，洞午散江云。\r\n石上抛书卷，花间数鹤群。\r\n春愁如碧草，随处乱纷粉。"
        },
        {
            "title": "九日夜集李北山园亭赏菊观妓",
            "content": "白酒映尊空，黄华裛露浓。\r\n徵歌来卫女，扶醉有巴童。\r\n香雾沉兰圃，晴烟驻桂丛。\r\n海风吹月上，移席小阑东。"
        },
        {
            "title": "踏青杨林洲",
            "content": "骅骝蹀躞上芳洲，杨柳青青楚水流。\r\n日暮东风摇百草，不知何处是昭丘。"
        },
        {
            "title": "春日游太原黄岩寺",
            "content": "拂衣坐盘石，度水听疏钟。\r\n古殿依岩碧，山花拂砌红。\r\n晴峰辉旭日，春燕浴条风。\r\n欲共巢松客，安禅老化宫。"
        },
        {
            "title": "同襄阳阮举人游楚山田家遇雨",
            "content": "携酒依场圃，班荆共老农。\r\n楼台一水外，风雨万山中。\r\n田叶浮逾绿，溪花湿更红。\r\n百年耕凿计，吾愧鹿门公。"
        },
        {
            "title": "宫词",
            "content": "自从十五画双眉，记得新裁《白苎》词。\r\n袖里青梅大如豆，石榴枝上打黄鹂。"
        },
        {
            "title": "侠客",
            "content": "赌掷赛刘琨，家奴过孟贲。\r\n千金不肯顾，一剑为酬恩。\r\n赵瑟停凰柱，燕姬促象尊。\r\n平生款段马，羞入孟尝门。"
        },
        {
            "title": "饮酒",
            "content": "城上秋风动薜萝，十年江客意如何。\r\n酒肠方大黄金尽，世事才知白发多。\r\n月冷却怜孤鹤怨，天寒谁听饭牛歌。\r\n平生还爱於陵子，用拙为园老一蓑。"
        },
        {
            "title": "拟宫中行乐词四首",
            "content": "玉辇春游夜未央，紫衣侍史谩焚香。\r\n黄金锁合鸳鸯殿，无限春风到海棠。"
        },
        {
            "title": "郡东厅晏坐",
            "content": "昼刻分香短，风帘簇影移。\r\n天清闻堕羽，院静见游丝。\r\n往事闲堪忆，长贫老不疑。\r\n黄金未可就，瀛海竟难期。"
        },
        {
            "title": "十五夜郡斋小集",
            "content": "校书罢芸阁，移尊趁晚衙。\r\n莓苔宜小簟，蜡烛隐轻纱。\r\n稚子能驯鸽，翻阶啄落花。\r\n微风坐醒酒，明月共分瓜。"
        },
        {
            "title": "抱孙乞食市中",
            "content": "何室炊红粟，谁家具绿尊。\r\n频游双屦弊，生计一瓢存。\r\n任尔呼牛马，随予爱犬豚。\r\n绝交书未上，为客老荆门。"
        },
        {
            "title": "江阁晚望呈荆州公",
            "content": "几处蒹葭连岸白，数村烟火隔江明。\r\n无家自合依刘表，有赋谁能荐长卿。\r\n巫峡去帆江树隐，衡阳归雁暮云平。\r\n黄金已尽还为客，湘汉长歌万古情。"
        },
        {
            "title": "连日风雨骤生薄寒分甘哺孙赋诗自娱园蔬时醪",
            "content": "江城风雨夕，茅屋短长吟。\r\n历历秋花发，翛翛落叶深。\r\n老凭孙暖眼，客用酒宽心。\r\n欲买罗含宅，曾无作赋金。\r\n\r\n【注释】：【原题】：\r\n连日风雨骤生薄寒分甘哺孙赋诗自娱园蔬时醪亦足养老"
        },
        {
            "title": "拟宫中行乐词四首",
            "content": "碧殿春深瑶草肥，美人对月舞罗衣。\r\n夜来不作青鸾梦，化作彩云何处飞。"
        },
        {
            "title": "雨后移竹",
            "content": "童仆饥时懒，家贫愿一金。\r\n暄寒惟短褐，风雨屡长吟。\r\n江阔秋生蚤，城高雾隐深。\r\n从来爱幽意，移竹间花林。"
        },
        {
            "title": "山楼秋夜有所怀",
            "content": "旅宿燕关暮，天寒霜叶稀。\r\n凉风生夜榻，客泪下秋衣。\r\n路远乡云断，山深边草肥。\r\n堪凄珠树鹤，何日故林飞。"
        },
        {
            "title": "泗上赠吕侠士",
            "content": "南游不得意，来问鲁朱家。\r\n生涩青楼妓，凋零白鼻襜。\r\n防胡过雁塞，较猎度龙沙。\r\n剩有缦缨带，时时拂剑花。"
        },
        {
            "title": "闻京东有警",
            "content": "暮雨催秋馆，长风冷菊枝。\r\n坐中蛩窣窣，灯下鬓丝丝。\r\n四海寻戈日，百年为客时。\r\n燕山新战后，乡信到应迟。"
        },
        {
            "title": "雪后",
            "content": "石径留冰雪，松门锁薜萝。\r\n地幽身自得，机息鸟常过。\r\n芳草春愁少，梅花客醉多。\r\n《竹枝》辞更好，还爱楚人歌。"
        },
        {
            "title": "春辞二首",
            "content": "广陌青楼杨柳新，莺花时节可怜人。\r\n至今汉上多游女，笑折疏麻赠所亲。"
        },
        {
            "title": "晋阳山中元日",
            "content": "野老怜时序，壶浆慰客情。\r\n春盘邻女送，晓树陇禽鸣。\r\n寒坞惊花色，穷边听角声。\r\n他乡逢一笑，更觉旅魂惊。"
        },
        {
            "title": "自沙津江行舟次岳阳送徐荆州",
            "content": "漠漠晴沙江水流，搴衣同上木兰舟。\r\n白蘋风起洞庭暮，碧树云横楚塞秋。\r\n羁客怀乡何限泪，孤臣去国不堪愁。\r\n夕阳帆影临空尽，谁念天涯独倚楼。"
        },
        {
            "title": "久雨小晴即事",
            "content": "海色常含雨，山云薄带寒。\r\n曦微占暮鹊，芳意结春兰。\r\n对酒看长剑，低头试小冠。\r\n孟尝空好士，白发老冯欢。"
        },
        {
            "title": "拟宫中行乐词四首",
            "content": "小红亭子白阑干，入道宫娥玉作冠。\r\n袖出青梅弹厓騑，银瓶满注蔗浆寒。"
        },
        {
            "title": "饮酒三首",
            "content": "睫常在目前，如何目不见。\r\n死常随我身，如何我不患。\r\n好高穷远深，至近反忽慢。\r\n谁知衽席间，而乃即天汉。\r\n万古亦非遥，一息长无算。\r\n老彭与殇子，寿夭相等看。\r\n静观蜉蝣羽，可同白石烂。¤"
        },
        {
            "title": "饮酒三首",
            "content": "怒则乖天和，喜亦伤大雅。\r\n喜怒同使臣，胸臆若传舍。\r\n来去本无端，不乘车与马。\r\n一气自起灭，万形非真假。\r\n十年会此理，欲辩言愈寡。\r\n中心久藏之，当告知音者。"
        },
        {
            "title": "春寒睡起口号",
            "content": "白发白于丝，春眠起较迟。\r\n即看芳草变，又过杏花时。\r\n短褐寒先觉，长吟趣自知。\r\n谁云鲁酒薄，犹免越人思。"
        },
        {
            "title": "海上寒食",
            "content": "风雨临寒食，偏惊流浪情。\r\n梅花乡信远，芳草客愁生。\r\n青眼故人少，白头世事轻。\r\n还余一尊酒，东海吊田横。"
        },
        {
            "title": "送句吴豪士重游大梁三首",
            "content": "沙尘风起昼冥冥，二月黄河尚带冰。\r\n桑柘夕阳村店路，同谁走马吊韩陵。"
        },
        {
            "title": "秋夜鹅池侍宴应教",
            "content": "车马荒村夜，流萤水面多。\r\n野云停几席，江月引笙歌。\r\n樽湛淮南酒，池添道士鹅。\r\n白头惭受简，休问赋如何。"
        },
        {
            "title": "饮酒三首",
            "content": "福端吾不为，盛名岂敢居。\r\n列子老郑圃，何异凡民愚。\r\n六用俱可废，一真良自如。\r\n百年此形容，泡影现斯须。\r\n有生胡不乐，安有再来躯。\r\n箕踞竹林中，酌酒焚枯鱼。¤"
        },
        {
            "title": "再示鲸",
            "content": "客梦苦难成，鸣鸡又及晨。\r\n燕鸿惊岁晚，越鸟对愁新。\r\n九月催寒叶，孤琴伴旅人。\r\n相看正牢落，非尔复谁亲。"
        },
        {
            "title": "老僧",
            "content": "手中撚着白菩提，拄杖过头眉下垂。\r\n石上晒经茶未熟，花间童子进双梨。"
        },
        {
            "title": "江村寒食",
            "content": "白鸟忘机久，青山吾道存。\r\n兴来从杖屦，老去爱鸡豚。\r\n杨柳桥边市，桃华江上村。\r\n童儿沽酒至，风雨闭柴门。"
        }
    ]
}