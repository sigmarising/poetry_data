{
    "dynasty": "明",
    "author": "吴兆",
    "intro": "",
    "items": [
        {
            "title": "人日立春林民部宅观伎",
            "content": "双节值新年，东风袅伎筵。\r\n土牛官鼓迓，彩燕内人传。\r\n杏子裁衫薄，梅花点额圆。\r\n歌深眉黛蹙，酒重脸红妍。\r\n香雾迷窗凤，金屏影柱莲。\r\n尚书旧东第，宾客喜重延。"
        },
        {
            "title": "寒夜与范汭过黄习远萧萧斋宿得人字",
            "content": "薄暮投君宿，维舟先问邻。\r\n村烟寒结屋，山犬夜欺人。\r\n居以违时僻，交因远至亲。\r\n萧萧松月满，款客不妨贫。"
        },
        {
            "title": "西湖春游词七首",
            "content": "晴光上柳条，结伴戏花朝。\r\n歌近舟沿岸，人开马度桥。\r\n雷峰看塔迥，葛岭弄泉遥。\r\n日暮争门入，衣香满路飘。¤"
        },
        {
            "title": "登五老峰望彭蠡湖歌",
            "content": "适度含鄱口，来登五老峰。\r\n千盘万剥无人迹，雨过泥腥见虎踪。\r\n一径孤悬五峰背，烟岚五点浓如黛。\r\n壁面起兮矗相向，石颜叠兮诡万状。\r\n履触云生处，身齐飞鸟上。\r\n霞缀屏兮成锦，雾弥谷兮如涨。\r\n峰头雾雨峰下晴，一边湖树夕阳明。\r\n波声直撼鄱阳县，江色遥分湖口城。\r\n忆昔扬帆彭蠡左，湖心迥压看将堕。\r\n今来顶上看湖光，湖光射眼白如霜。\r\n不知浮荡苍翠表，只觉微茫众山小。\r\n林交阴兮青兕啼，草丰茸兮故步迷。\r\n游人今夜何峰宿，遥逐钟声度水西。\r\n\r\n【注释】：【注释】：\r\n（甲辰仲夏，梅子庾、喻宣仲、曹能始、林茂之同游，凡\r\n半月）"
        },
        {
            "title": "晚登九华山",
            "content": "望江亭望晚江晴，飒飒秋兼风水声。\r\n寺隔数峰犹未到，禅灯几点翠微明。"
        },
        {
            "title": "舟泊石头城",
            "content": "依旧城边明月辉，城中萧索故人稀。\r\n南游日望东归急，及到金陵不是归。"
        },
        {
            "title": "冬至夜集曹能始园亭观伎",
            "content": "佳候要佳丽，山斋启暮扉。\r\n入园惊荔发，窥琯见灰飞。\r\n梅乱歌中落，春争笑里归。\r\n橙香寒靧面，桂气暖熏衣。\r\n粉壁钗横影，雕窗烛散辉。\r\n不堪弦管歇，残月尚栖帏。"
        },
        {
            "title": "送友人游燕",
            "content": "离筵别棹暮江滨，红树青山映白絺。\r\n一过江南风景异，两行衰柳送行人。"
        },
        {
            "title": "西湖子夜歌八首",
            "content": "外湖歌折柳，里湖歌采莲。\r\n闻声不相及，意绪风中传。"
        },
        {
            "title": "晚投黄龙寺慧宗上人房",
            "content": "几处禅林聚似村，岭头风雨涧头昏。\r\n千枝灯影僧初放，一派经声客到门。"
        },
        {
            "title": "送姚鼎梅",
            "content": "寂寞古城阴，孤舟淮水浔。\r\n看君不豫色，倦我远游心。\r\n别路生春草，还山多苦吟。\r\n只将疏豁意，歌入浦云深。"
        },
        {
            "title": "宫人斜",
            "content": "没骨埋香却怨谁，化为黄土出花枝。\r\n开时或得君王惜，犹胜深宫未见时。"
        },
        {
            "title": "西湖子夜歌八首",
            "content": "渡头人眼众，船开不敢要。\r\n惯知侬泊处，不过西泠桥。"
        },
        {
            "title": "春游曲",
            "content": "细雨湿春泥，流莺几树啼。\r\n东风淮水曲，落日长干西。\r\n夹道看驰马，围场下斗鸡。\r\n倡楼今夜醉，月出管弦齐。"
        },
        {
            "title": "西湖春游词七首",
            "content": "游路背湖分，林陬复水濆。\r\n年传秦代石，人拜宋时坟。\r\n塔影双峰见，松声九里闻。\r\n不知天竺近，香气蔼成云。"
        },
        {
            "title": "春宵曲",
            "content": "严城禁苑漏传稀，戚里侯家启夜扉。\r\n花里歌声惊宿鸟，池边水气怯春衣。\r\n佳人笑语风吹过，公子留连月送归。\r\n翠帐沉沉芳宴散，梦魂应绕碧云飞。"
        },
        {
            "title": "师子岩",
            "content": "石罅置檐楹，高低纵复横。\r\n临深畅幽意，极险尽游情。\r\n火照潭心影，经传洞腹声。\r\n际眉岩电射，绕足涧霓生。\r\n潜怪禅能伏，啼鼯狎不惊。\r\n欲穷前胜处，无路若为行。"
        },
        {
            "title": "送刘小小为尼",
            "content": "罗衣脱却一披缁，却悟红颜有歇时。\r\n学拜纤纤方礼佛，随班袅袅乍从师。\r\n忽惊形影灯前异，犹剩繁华梦里知。\r\n寄语旧家诸姊妹，年年空为落花悲。"
        },
        {
            "title": "姑苏曲",
            "content": "宝带桥边鹊啄花，金阊门外柳藏鸦。\r\n吴娥卷幔看花笑，十日春晴不在家。"
        },
        {
            "title": "访沈逸人不遇",
            "content": "闲寻芳草到门迟，云水无心本不期。\r\n枕畔残书犹自在，主人出户未多时。"
        },
        {
            "title": "无题",
            "content": "花黯横塘有路通，断肠笛送画桥风。\r\n鸳鸯只宿双生树，鸾凤那栖半死桐。\r\n楚峡云归芳梦散，秦淮月在故楼空。\r\n别来闻说新妆束，学得蛾眉几样工。"
        },
        {
            "title": "元旦书事（甲辰）",
            "content": "闽中风景丽，元旦百花开。\r\n有岸皆萦草，无波不染苔。\r\n树光摇粉堞，云彩照金罍。\r\n浓黛新年点，春衣隔岁裁。\r\n夜垆藏宿火，晓烛剪残灰。\r\n袖里分余蕙，钗边罥落梅。\r\n松枝当户插，椒气拂窗来。\r\n正好随欢笑，那知客思催。"
        },
        {
            "title": "过汪隐君道会",
            "content": "适渡丰谿水，隐隐松明山。\r\n松色自幽映，溪声复潺湲。\r\n主人尚高卧，童子启柴关。\r\n眺听且延伫，落日半林间。"
        },
        {
            "title": "闰九月燕子矶登高用寒字",
            "content": "闰月萧萧万木残，危矶袅袅压江湍。\r\n却登高处萸重佩，尚有余秋菊再看。\r\n浦口云深帆影暮，石头风急雁声寒。\r\n松亭萝磴闲行遍，正近斜阳莫倚阑。"
        },
        {
            "title": "法海寺",
            "content": "野航时可系，林寺昼犹扃。\r\n古木无年岁，清阴满户庭。\r\n客来方礼磬，僧坐但翻经。\r\n烟起炊茶灶，声闻汲井瓶。\r\n窗过湖鸟白，檐挂叶虫青。\r\n蔬饭欣然饱，徐徐步远坰。"
        },
        {
            "title": "到家",
            "content": "渡口尚余景，乔木故乡陌。\r\n谁云客不归，今归转如客。\r\n村犬吠路隅，室人避门隙。\r\n入户恍有存，依然旧四壁。\r\n始归人意新，邻里皆来觌。\r\n交谴我何言，谁复闵行役。\r\n兴念及殇儿，生未谙行迹。\r\n梦寐何由通，徒闻人所惜。\r\n别时种园树，过墙盈几尺。\r\n且复息其阴，泪沾衣上碧。"
        },
        {
            "title": "西湖春游词七首",
            "content": "越女善拏舟，吴姬解棹讴。\r\n尊低芳树下，人拥古堤头。\r\n香酝寻仙客，灵峰问梵流。\r\n花时无远近，分日出城游。¤"
        },
        {
            "title": "赠妆春者",
            "content": "高台望若仙，出色异人妍。\r\n南市重围压，东方千骑联。\r\n衣边浮日彩，髻上惹春烟。\r\n更恃众怜意，归娇女伴前。"
        },
        {
            "title": "寄曹学佺",
            "content": "几年山水共闲游，无日吟诗不唱酬。\r\n一卧故园春又暮，楝花零落渐谿头。"
        },
        {
            "title": "西湖子夜歌八首",
            "content": "悔寄孤山梅，悔折断桥柳。\r\n两地本无情，郎心那得久。"
        },
        {
            "title": "秦淮斗草篇",
            "content": "乐游苑内花初开，结绮楼前春早来。\r\n春色染山还染水，春光衔柳又衔梅。\r\n此时芳草萋萋长，秦淮女儿多闲想。\r\n闲想玉闺间，罗衣正试单。\r\n芳飙入户吹帷动，巧鸟当窗搅梦残。\r\n因娇丽日长安道，相戏相耍斗芳草。\r\n芳草匝初齐，茸茸没马蹄。\r\n芳草远如暮，望望迷人步。\r\n将绿将黄不辨名，和烟和雾那知数。\r\n凤凰台上旧时基，燕雀湖边当日路。\r\n结伴踏春春可怜，花气衣香浑作烟。\r\n谁分迟迟独落后，谁能采采不争前。\r\n袅袅桑间路，佳期何暇顾。\r\n悠悠淮水湄，远道不遑思。\r\n空生谢客西堂梦，徒怨湘娥南浦离。\r\n未鸣鹈筜先愁歇，乍啭仓庚正及时。\r\n正及时，先愁歇。\r\n密取畏人窥，疾行防藓滑。\r\n入深翠湿衣，缘高香袭袜。\r\n搴若将何为？束刍欲待谁？茜红犹胜颊，荑白却惭肌。\r\n薜荔裁衣安可被，菖蒲结带岂堪垂。\r\n盈匊盈襜罗众芳，蛾飞蝶绕满衣裳。\r\n兰皋藉作争衡地，蕙畹翻为角敌场。\r\n分行花队逐，对垒叶旗张。\r\n花花非一色，叶叶两相当。\r\n君有麻与枲，妾有葛与藟。\r\n君有萧与艾，妾有兰与芷。\r\n君有合欢枝，妾有相思子。\r\n君有拔心生，妾有断肠死。\r\n嬴归若个中，输落阿谁里。\r\n相向无言转自愁，芳坰过客忽疑秋。\r\n别本辞柯何倚托，倾青委绿满郊丘。\r\n虽残已受妍心惜，纵贱曾经纤手摘。\r\n芍药多情且自留，蘼芜有恨从教掷。\r\n人生宠爱几能终，人心安得采时同。\r\n萦愁结念寻归径，接佩连裾趁晚风。\r\n情知朽腐随泥滓，会化流萤入幕中。"
        },
        {
            "title": "西湖子夜歌八首",
            "content": "南峰望北峰，如欢又如侬。\r\n何当云雾合，两峰作一重。"
        },
        {
            "title": "秋思",
            "content": "蒹葭霜冷雁初还，归梦如云只恋山。\r\n一夜潺湲西涧雨，夜来秋气满人间。"
        },
        {
            "title": "赠于纳言文若",
            "content": "还治出西华，春城散曙鸦。\r\n俸支常不足，客到竟如家。\r\n古思澹流水，闲情赋落花。\r\n朝朝垂手版，山色正当衙。"
        },
        {
            "title": "寓范汭家过其友卞润甫新居",
            "content": "绿树阴相接，过君不出门。\r\n少年能淡薄，高卧动寒暄。\r\n开径多邻客，移家只故园。\r\n晓凉闻汲响，凿井在篱根。"
        },
        {
            "title": "武夷小桃源访刘道人（甲辰暮春，能始、茂之",
            "content": "峥嵘入陷石，石径转逾窄。\r\n划然洞门开，斜光一道白。\r\n龙湫流暗穴，鸟篆绣苔额。\r\n穷源有古村，二三避世客。\r\n避世非避秦，栖心炼精魄。\r\n春田自耕刈，衣食无需索。\r\n风动棕花落，雨过药苗摘。\r\n莺啼林木秀，犬吠暮空碧。\r\n居然众山中，遂与众山隔。\r\n坐久恐迷误，归路志前石。\r\n白云洞口深，似杜重来迹。\r\n\r\n【注释】：【原题】：\r\n武夷小桃源访刘道人（甲辰暮春，能始、茂之同游）"
        },
        {
            "title": "西湖子夜歌八首",
            "content": "湖女二三月，相将戏水涯。\r\n新堤看杨柳，旧堤看桃花。"
        },
        {
            "title": "过西湖怀曹大参学佺",
            "content": "每忆同游处，凄然起旧怀。\r\n兰舟曾泛泛，春鸟正喈喈。\r\n几访孤山隐，常持净寺斋。\r\n苦吟花阁晓，泊月柳桥佳。\r\n此别经三载，闻官进两阶。\r\n旌骖临蜀道，宾客散秦淮。\r\n出祖龙江日，嗟余不克偕。"
        },
        {
            "title": "月夜自宝应泛舟至秦淮",
            "content": "湖月忽来照，萧然水树明。\r\n棹沿堤影直，星过浦光横。\r\n家远秋多梦，年丰夜可行。\r\n前程何处泊，鸡唱是盂城。"
        },
        {
            "title": "偶书闽中风土十韵寄金陵知己",
            "content": "风气南来异，行行岁月赊。\r\n梅香逾五岭，猿响类三巴。\r\n时见蛮烟黑，还惊左语哗。\r\n舟中喧水碓，城上出人家。\r\n荔子家家种，榕阴处处遮。\r\n居民晴着屐，市女晚簪花。\r\n短蜮能伺影，蜼鱼会喷沙。\r\n蛎房经雨吐，石入春华。\r\n剑浦龙何在，螺江事可嗟。\r\n好游非向子，录异是王嘉。\r\n乡信难逢雁，归期易及瓜。\r\n吾生从汗漫，世路更无涯。"
        },
        {
            "title": "寄陈使君抑之",
            "content": "海南无雁亦无秋，万里何人寄远愁。\r\n寂寂孤眠淮上月，凭风吹梦到罗浮。"
        },
        {
            "title": "浔阳张侍御宅咏伎",
            "content": "房栊花色色，池馆月盈盈。\r\n古服仍椎髻，新妆忽曼声。\r\n闻香方觉笑，辨佩即知名。\r\n上客莫言醉，分歌缓夜情。"
        },
        {
            "title": "过吴门访沈野范汭携酒至因赋",
            "content": "皋桥通市外，鸿墓即城隈。\r\n芳躅君能继，衡门客到开。\r\n药香余石臼，茶绿泛山杯。\r\n邻圃花迎发，东家酒送来。\r\n池萍初点絮，阶笋欲穿苔。\r\n谁复寻行迹，荒蹊不剪莱。"
        },
        {
            "title": "古别离",
            "content": "车辚辚，马特特，路上行人行不息。\r\n丈夫一去音信稀，门前凝望是耶非。\r\n罗巾掩面羞回顾，翻令小姑笑妾误。\r\n忆妾家中娇小姿，爱弄玉环阿母随。\r\n只知娇养无愁苦，常笑他人怨别离。\r\n如今小姑年十五，能不忧愁有几时。"
        },
        {
            "title": "出龙江关遇中州张民表遂与同舟得归字",
            "content": "河桥才过雨，关树又晖残。\r\n郭出忽已远，逢君竟似归。\r\n芦边舟欲发，沙际语相依。\r\n且莫乘流去，空江暮霭微。"
        },
        {
            "title": "早春水阁",
            "content": "昨夜秦淮春水生，朝来合岸有波声。\r\n春阴不散余寒在，雪积钟山一片明。"
        },
        {
            "title": "过曹能始家作",
            "content": "非我频相过，知君日日闲。\r\n家贫能爱客，官冷好游山。\r\n待月时同出，看梅昨共还。\r\n斜阳照深巷，又见竹门关。"
        },
        {
            "title": "癸卯元夕曹能始席上咏夹纱灯屏得花字",
            "content": "火树当筵出，灯屏绕席斜。\r\n逶迤一片影，匼匝九枝华。\r\n薄素流明月，层波浸百花。\r\n龙膏然作雾，鹤彩散成霞。\r\n晓户莺窥镜，春窗蝶误纱。\r\n盈盈空内外，瞰客若为遮。"
        },
        {
            "title": "西湖春游词七首",
            "content": "新堤杨柳斜，游冶肯还家。\r\n珠弹光流月，春衣色胜花。\r\n幕遮芳草路，骑并美人车。\r\n何处菱歌起，仍怜似若耶。¤"
        },
        {
            "title": "送张朔少游燕",
            "content": "世路难如此，问君何处游。\r\n燕京方逐客，塞上正防秋。\r\n沙碛长风急，关门落日愁。\r\n将军油幕里，谁肯接应刘。"
        },
        {
            "title": "上洋道中",
            "content": "带雨片帆摇，人烟隔浦桥。\r\n筑围防海啸，补屋避江潮。\r\n地沃征徭重，年丰稻蟹饶。\r\n时依村市泊，机杼彻寒宵。"
        },
        {
            "title": "宿吴公励石壁山房",
            "content": "山馆雨声秋，秋灯照石楼。\r\n兴因清景发，宿为故情留。\r\n往事言难尽，凉风吹不休。\r\n少年行乐处，多梦秣陵游。"
        },
        {
            "title": "送刘休渊归中都",
            "content": "白下怜君失意频，濠梁归路听莺新。\r\n数家古市低攒树，十里平芜远见人。\r\n河上虹分官渡雨，城头花压驿楼春。\r\n交游已自随金散，羸马萧萧独问津。"
        },
        {
            "title": "西湖春游词七首",
            "content": "湖水碧粼粼，还疑洧与溱。\r\n褰裳临翠渚，踏草及芳辰。\r\n合岸花薰暖，双堤柳夹春。\r\n今年风景好，直为远游人。¤"
        },
        {
            "title": "早春行",
            "content": "蕙光初上砌，草色已含晴。\r\n日泛钗梁艳，风开裙简轻。\r\n怜双临水坐，畏只映花行。\r\n无数梅将柳，羞人蓄笑迎。"
        },
        {
            "title": "禅智寺李本石宗衍同游",
            "content": "月明桥畔寺，云是旧隋宫。\r\n磬发山堂寂，烟销辇路空。\r\n旅怀深落日，古思入秋风。\r\n耐可同游在，看碑衰草中。"
        },
        {
            "title": "秋日寺居柬王僧劭",
            "content": "檐树凉飙急，庭芜白露漙。\r\n登临为此始，物候又惊残。\r\n寺静秋吟好，林深夜坐寒。\r\n仍多禅侣过，淡语更成欢。"
        },
        {
            "title": "与曹学佺林古度过孔雀庵访韫辉上人",
            "content": "竹日下清晖，林深一径微。\r\n萧然瓢室静，可息道人机。\r\n汲井鸟冲出，开篱蝶绕飞。\r\n复过邻寺去，留兴月明归。"
        },
        {
            "title": "榕城小妓奇奇歌",
            "content": "奇奇十二发垂肩，婉伸膝上谁不怜。\r\n鸦头髻样望如坠，杏子衫新红欲然。\r\n市门半面窥人惯，门前潮水东西漫。\r\n阿爷欢喜阿娘娇，东家妒杀西家羡。\r\n六月南气荔子红，斜柯轻立踏如风。\r\n八月西风龙眼低，今年攀折与枝齐。\r\n年纪虽小齿清历，汉语吴歌声的的。\r\n刘家碧玉未须论，越客明珠应不惜。\r\n借问春来几树花，双抛桥畔是儿家。"
        },
        {
            "title": "旅次书怀",
            "content": "几年不种渐谿田，觉我疏慵更胜前。\r\n嵇阮岂须经世策，巢由何用买山钱。\r\n莫愁湖上春携酒，长乐桥边月泛船。\r\n惟有古怀消不得，台城衰柳白门烟。"
        },
        {
            "title": "离夜",
            "content": "白露涂兰阶，秋灯耿离席。\r\n风景凄以清，情思纷如积。\r\n胧胧庭树光，送君立门隙。\r\n昨夜秦淮月，今照板桥客。"
        },
        {
            "title": "同曹学佺过宿碧峰寺愚公房得风字",
            "content": "入寺昏烟敛，双桥竹涧通。\r\n僧归残磬里，客梦乱山中。\r\n灯暗窗沾雨，枝喧鸟堕风。\r\n他乡寥落夜，语笑喜能同。"
        },
        {
            "title": "舟泊天门山寄金陵故旧",
            "content": "际晚帆投岸，苍苍暮霭平。\r\n别愁当月满，乡梦趁潮生。\r\n牛渚今宵客，鸠兹明日程。\r\n渐欣江路少，得近故山行。"
        },
        {
            "title": "送林古度",
            "content": "分手寂无语，殷勤独此心。\r\n梦于游处得，情向别时深。\r\n庐岳云初起，湓城日半阴。\r\n孤帆即千里，昨夜在东林。"
        },
        {
            "title": "西湖子夜歌八首",
            "content": "三桥当路半，正好与郎期。\r\n湖水原无信，郎来那有时。"
        },
        {
            "title": "宿曹能始吴客轩题壁",
            "content": "园亭临浦口，门巷暝烟深。\r\n池岸波新浴，花谿草乍侵。\r\n云来窗上湿，月过树边阴。\r\n谁谓留吴客，余将起越吟。"
        },
        {
            "title": "别九华山二绝",
            "content": "复岭重岩出路赊，渐看龙口有人家。\r\n行行数里犹回首，秋雪满山荞麦花。"
        },
        {
            "title": "西湖子夜歌八首",
            "content": "西陵花深处，旧是情人路。\r\n湖船不出湖，愿欢寻故步。"
        },
        {
            "title": "春夜有怀姑苏",
            "content": "潮落秦淮月映沙，金阊有梦在谁家。\r\n不堪暮雨枫桥别，无赖春风茂苑花。\r\n舟荡涟漪歌《子夜》，窗临睥睨听啼鸦。\r\n分明旧事浑如昨，过柳经梅几岁华。"
        },
        {
            "title": "度岭作",
            "content": "谷口钟声度岭微，岭头岚气散朝晖。\r\n江山处处通乡路，只是游人不得归。"
        },
        {
            "title": "暮春偶过山家",
            "content": "山村处处采新茶，一道春流绕几家。\r\n石径行来微有迹，不知满地是松花。"
        },
        {
            "title": "暮春谿居二绝句",
            "content": "门前梧柳长新围，雨暗空林客到稀。\r\n几欲持竿谿上去，滩头昨夜没渔矶。"
        },
        {
            "title": "夜梦还家作示林古度",
            "content": "晨光衔北牖，揽衣庭前步。\r\n默念戚无欢，心中缀想慕。\r\n君问想何为，夜梦还乡去。\r\n茫茫俄倾间，暂与骨肉遇。\r\n我家渐水上，门前荫古树。\r\n树下即池塘，塘边墟落聚。\r\n墟落几迁改，归梦犹循故。\r\n亲知异老亡，慊款如平素。\r\n小女扶床戏，弱子缘阶骛。\r\n攀枝不及花，牵衣适迎路。\r\n山妻饭中厨，含泪复含哺。\r\n入户理残机，行园摘寒瓠。\r\n在昔怨贫贱，归来甘荆布。\r\n绪乱语难终，神悸遂惊寤。\r\n想像反侧际，依稀情景具。\r\n怆怆心内酸，历历为君吐。\r\n君亦道路人，无语空相顾。"
        },
        {
            "title": "贫居",
            "content": "釜里生鱼甑里尘，非关久雨却关贫。\r\n床头惟有《梁鸿传》，闲诱荆妻作古人。"
        },
        {
            "title": "赠王德操居士",
            "content": "家在半塘住，常听虎寺钟。\r\n持斋坐孤馆，礼塔向高峰。\r\n姓字能藏市，妻儿相赁舂。\r\n寥寥梁孟后，于尔继芳踪。"
        },
        {
            "title": "登天台峰宿（峰离寺二十里，山之最高者）",
            "content": "萝磴松崖几百层，猱攀鱼贯始徐登。\r\n昨朝望处今宵歇，岩下云埋入定僧。"
        },
        {
            "title": "废南院看桃花",
            "content": "院废花犹发，游人为此过。\r\n荒蹊侵野水，露井幂新莎。\r\n开处谁扳折，种时曾绮罗。\r\n惟余听曲意，误入鸟声多。"
        },
        {
            "title": "归宗寺",
            "content": "路绕鸾溪去复回，鹅池闻说右军开。\r\n山僧相遇衣裳湿，双剑峰头看瀑来。"
        },
        {
            "title": "过吴太常山居",
            "content": "只在花深处，恒来亦费寻。\r\n书声间竹色，鹤梦冷松阴。\r\n时过邻僧饭，仍多野客吟冷然暮空碧，清磬出春林。"
        },
        {
            "title": "除夕曹能始宅林茂之弟彦先同赋（癸卯）",
            "content": "今宵愁转剧，赖子倍情亲。\r\n聚饮怜家庆，分欢念旅贫。\r\n春添垆气暖，梅照烛花新。\r\n共惜须臾别，明朝隔岁人。"
        },
        {
            "title": "喜郭昭自庐山见过",
            "content": "荒村岁暮谁相问，惟有篱花慰索居。\r\n游过山川常在梦，别来朋旧久无书。\r\n秋风鸟雀暄禾黍，落日牛羊遍里闾。\r\n即此萧条空馆夜，与君相对话匡庐。"
        },
        {
            "title": "春日过冯祭酒孤山别墅",
            "content": "池馆青春好，泉台白日辞。\r\n梅香曾赏处，柳发独攀时。\r\n湖舫游新主，宾阶生旅葵。\r\n野烟沉酒径，山月冷歌帷。\r\n邻起山阳笛，庭间谢傅棋。\r\n还闻有遗令，开阁散诸姬。"
        },
        {
            "title": "望亭舟中感怀",
            "content": "水国蚕桑早，春山蕨笋肥。\r\n谁怜行路客，着尽离家衣。\r\n村犬迎舟吠，田乌绕耜飞。\r\n悠然望远岫，却羡暮云归。"
        },
        {
            "title": "西湖子夜歌八首",
            "content": "新着杏红衫，试骑赭白马。\r\n马骄堤路窄，急为扶侬下。"
        },
        {
            "title": "暮春谿居二绝句",
            "content": "柳岸沙潭风景多，晚晴新绿映春波。\r\n渔舠好泊深深处，棹月归来半夜过。"
        },
        {
            "title": "秋夜与俞安期宿乌龙潭吴家水亭",
            "content": "潭光与月色，清彻一园中。\r\n阴过临城树，凉当隔岸风。\r\n窗虚涵若水，亭敞坐如空。\r\n幽极不成寐，高怀有客同。"
        },
        {
            "title": "金陵社集诗",
            "content": "松杉交翠夹堤长，莲子花开满署香。\r\n玉溆覃拖深覆艇，碧潭历乱密迎榔。\r\n红舒粉饰齐金制，星缀霞蒸鄂绣张。\r\n茎刺健能栖翡翠，藕肠弱可系鸳鸯。\r\n已钟秀丽三山色，复染铅华六代妆。\r\n城带夕阳翻堞影，岸萦芳草映苔光。\r\n珠擎既爱田田叶，规接还怜各各房。\r\n爽气惊林知露早，阴岚拂槛觉杯凉。\r\n西园夜月同飞盖，南国秋风藉作裳。\r\n何幸承君生顾盼，岂辞零落委寒塘。"
        },
        {
            "title": "咏美人隔墙折花",
            "content": "离离墙影动，谓是东风吹。\r\n美人金梯出，纤手摘花枝。\r\n钏声惊起鸟，纷纷落玉墀。\r\n稍高攀不及，下望复移时。"
        },
        {
            "title": "登钓龙台",
            "content": "秋色延高台，台荒庙亦冷。\r\n两三樵牧儿，投石试深井。"
        },
        {
            "title": "过林子丘茂之兄弟新居",
            "content": "虽然不出郭，幽僻似郊墟。\r\n兄弟无余业，闭关好读书。\r\n取山开北牖，留月广前除。\r\n赖有曹评事，常过问索居。"
        },
        {
            "title": "送方子公",
            "content": "行止因人定，仓皇为计非。\r\n出门虽异路，贫贱自相依。\r\n雨湿秋衣薄，风吹病骨微。\r\n昨宵曾宿别，乡梦亦同归。"
        },
        {
            "title": "早秋斋居",
            "content": "早晚凉风至，萧萧闻竹斋。\r\n今年无客思，又有旧游怀。"
        },
        {
            "title": "别九华山二绝",
            "content": "寺前秋净万峰闲，正好寻山又别山。\r\n谷转谿回留不住，水声相送到人间。"
        },
        {
            "title": "集林光禄新第得花字",
            "content": "到户尘喧远，开门蕙径斜。\r\n图云流碍栋，刻鸟立窥纱。\r\n带笋移邻竹，裁枝寄别花。\r\n残霞藏宿雨，弱柳堕栖鸦。\r\n亭敞分歌伎，池清漾钓槎。\r\n谁言光禄第，定是石崇家。"
        },
        {
            "title": "闲思寄林古度",
            "content": "一与西湖别，春风两度来。\r\n曾栖山寺里，日日待花开。"
        },
        {
            "title": "与喻应益言别",
            "content": "杨柳河桥日向新，空江无处不通津。\r\n留君且过花时去，共泛青谿曲曲春。"
        },
        {
            "title": "云浪庵看桃花歌呈恩公",
            "content": "白石累累如雪浪，青山叠叠疑屏障。\r\n孤庵结处绝人寻，千树桃花深又深。\r\n吾师讲散僧徒暇，或行或坐桃花下。\r\n悠然花下悟真机，落花偏著定时衣。\r\n处处飘来天女散，纷纷衔出佛禽飞。\r\n如此春山谁独往，城中人有山中想。\r\n涧户疏钟出谷迟，石桥流水和云响。\r\n几曲云林望不通，惟将流水世人同。\r\n徐穿鸟语枝边路，传过经声花里风。\r\n步步留人春不尽，掩映岚光无远近。\r\n池上数株昨夜开，旧红几点逐沿洄。\r\n禅关自与仙源异，莫误渔人不再来。"
        },
        {
            "title": "闽中与吴元翰过马季声家酌",
            "content": "多君新酿熟，邀我客中闲。\r\n剖橘香生手，衔杯暖泛颜。\r\n败藤萦格下，争雀堕篱间。\r\n门巷斜邻寺，朝昏易往还。"
        },
        {
            "title": "浦子口作寄吴隐君梦旸",
            "content": "潮满金陵渚，风高浦子城。\r\n烟帆来楚色，霜叶下秋声。\r\n水国开千市，天家驻五兵。\r\n旌旗摇列垒，鼓角动连营。\r\n海汛防南服，边烽接北平。\r\n壮心空宿昔，逸思尚纵横。\r\n几逐渔樵侣，常投草泽行。\r\n捞虾沙岸浅，牧豕竹坡晴。\r\n旅食游应倦，秋衣授未成。\r\n平山独可眺，眺远寄离情。"
        },
        {
            "title": "西湖春游词七首",
            "content": "桥外即当垆，楼阴碧树扶。\r\n水筵移岸酌，越女唱吴歈。\r\n一径穿孤屿，重光带两湖。\r\n匝波舟楫动，处处起鸥凫。¤"
        },
        {
            "title": "过田家",
            "content": "马蹄朴索客心懒，十里无人烟火断。\r\n仆夫驱马入田家，老翁出户能相款。\r\n草中角角鸡哺雏，房内呱呱儿新诞。\r\n舍有余粮可接荒，陂多积水能防旱。\r\n借问客子来何方，炊黍蒸梨罗酒浆。\r\n话余桑柘阴移径，坐久牛羊走上堂。\r\n长男输租入城里，传闻矿税天下起。\r\n舟车牛马皆有租，老夫八十眼所无。\r\n我言老翁且莫苦，淮南还有李开府。"
        },
        {
            "title": "喜雨",
            "content": "沛然时雨来，芃芃禾黍起。\r\n我固无所望，亦为邻里喜。\r\n晚向西轩眠，谿云满窗几。\r\n明日钓潭侧，应深几尺水。"
        },
        {
            "title": "游天池寺",
            "content": "谁家墓道创犹新，便见禅宫迹日陈。\r\n宝地也闻归别主，青山终是属游人。\r\n残僧寥落他乡乞，古佛荒凉野魅邻。\r\n惟有泉声秋可听，苔衣漠漠石磷磷。"
        },
        {
            "title": "新秋建安王半隐园应教二首",
            "content": "坐望林峦隔，行分岛屿遥。\r\n蹊崩横卧柳，岸阔接平桥。\r\n微雨惊雷散，轻炎入树销。\r\n豫游屏侍从，疏豁似渔樵。¤"
        },
        {
            "title": "寄曹能始",
            "content": "闻说官闲心亦闲，马蹄日出不知还。\r\n落叶满城秋似水，家家楼上有钟山。"
        },
        {
            "title": "青谿泛舟偶访友人",
            "content": "青谿有九曲，曲曲见钟山。\r\n山色长如此，水流终不闲。\r\n却于日暮发，好趁月明还。\r\n之子门临岸，维舟且扣关。"
        },
        {
            "title": "残腊阻雪云阳客舍",
            "content": "铁瓮寒潮冻不流，云阳风雪旅人愁。\r\n客心不与年争急，且缓归程一日舟。"
        },
        {
            "title": "酬何璧",
            "content": "少年为志在仇恩，老大销磨百不存。\r\n寂寂孤窗风雨夜，因君知我与君言。"
        },
        {
            "title": "题王野城南居",
            "content": "瓢笠高悬壁，交游久绝踪。\r\n门生当径草，窗度隔城钟。\r\n野老期看竹，山僧就结冬。\r\n今朝秋气爽，户外数晴峰。"
        },
        {
            "title": "鹫峰寺寄友人",
            "content": "水漫长桥深复深，寺门花密柳阴阴。\r\n寻余只在莺声里，不听莺声何处寻。"
        },
        {
            "title": "正月十三夜同王若观伎共用来字",
            "content": "倡楼罗荐开，急管促行杯。\r\n花气衣香夺，蟾光烛焰回。\r\n舞飞雕砌雪，歌落绮窗梅。\r\n不尽横陈态，犹期三五来。"
        },
        {
            "title": "西湖春游词七首",
            "content": "堤暖百花齐，湖春万柳低。\r\n管弦初沸日，罗绮已空闺。\r\n上巳连寒食，车轮间马蹄。\r\n游人争向处，多在断桥西。¤"
        },
        {
            "title": "将之广陵过别林古度留小酌",
            "content": "客至摘篱豆，一尊相对吟。\r\n山光当户冷，秋色入门深。\r\n即此寒灯夜，兼之远别心。\r\n明朝广陵道，水岸但枫林。"
        },
        {
            "title": "铜雀妓",
            "content": "愁思应无赖，留香但益悲。\r\n妾身甘与殉，君蒙自多疑。\r\n秋气生台榭，凉风入蕙帷。\r\n朝朝歌舞作，不似望恩时。"
        },
        {
            "title": "秋日杂诗",
            "content": "新谷望将熟，无田安可希。\r\n饥驱儿女去，同拾遗穗归。\r\n鸟雀争喧啄，不忍相逐飞。\r\n夕舂朝作饭，朝舂夕作糜。\r\n赖此保朝夕，我心实伤悲。\r\n爰思古之人，贫贱甘如饴。\r\n牧豕上林苑，逃耕蒙山陲。\r\n道胜聊自慰，欣咏《衡门》诗。"
        },
        {
            "title": "新秋建安王半隐园应教二首",
            "content": "薄暮登台望，西山翠满栏。\r\n湖云屯岸宿，松露滴衣寒。\r\n万井炊烟歇，千家市火残。\r\n笙歌引前路，花密出犹难。"
        }
    ]
}