{
    "dynasty": "明",
    "author": "王廷陈",
    "intro": "",
    "items": [
        {
            "title": "别张子言（四首）",
            "content": "驰景不少待，客子何可留。\r\n相送不觉远，行行至河洲。\r\n中有双黄鹄，飞鸣谐匹俦。\r\n惊风扬洪波，散失焉能求。\r\n雌雄相背飞，影响日以遒。\r\n凫鹜岂不多，嗟哉非我仇。\r\n愿言树萱草，以解心烦忧。¤"
        },
        {
            "title": "白甿辞（五首）",
            "content": "投君汉滨之玉佩，献君洛浦之明珰。\r\n感君提携祝寿昌，舜日尧年乐未央。\r\n为君楚舞纨袖扬，乍开乍合低复昂。\r\n矫若白鹄云中翔，雕楹绮阁回素光。\r\n竽瑟会节间笙簧，乐极悲来起徬徨。\r\n共指皎日输肝肠，乌白马角誓不忘。¤"
        },
        {
            "title": "陈叟",
            "content": "生事缘儒误，伤心近老贫。\r\n一餐资弟子，数口仰交亲。\r\n身属工诗病，邻讥贳酒频。\r\n时瞻户外屦，多是问奇人。"
        },
        {
            "title": "驾幸南海子",
            "content": "南郊初礼帝，上苑复夸胡。\r\n虎兕先声伏，车徒翼辇趋。\r\n网罗张一面，部曲用三驱。\r\n侍从群臣在，应知谏猎无。"
        },
        {
            "title": "咏怀（一十六首）",
            "content": "达士志慷慨，贪夫思保全。\r\n有身则有患，消散固其然。\r\n伏波甘马革，庄周快乌鸢。\r\n用意匪一趣，大要归明贤。\r\n愚者暗桑榆，郁郁坐自煎。\r\n思虑损眠食，恐惧怀冰渊。\r\n蹙邀向宾客，劻勷终岁年。\r\n多图寡攸成，繁辞累其愆。\r\n展转不获纾，赍恨重泉。\r\n木槿荣一朝，日夕用长叹。¤"
        },
        {
            "title": "闲步",
            "content": "卜筑苍岩畔，为园碧水涯。\r\n浴童依浅濑，浣女散晴沙。\r\n中散林惟竹，东陵圃是瓜。\r\n村头归欲暮，巾服映残霞。"
        },
        {
            "title": "拟矫志篇",
            "content": "龙虬虽困，不资鳝鳅。\r\n鸑鷟虽孤，不匹鹜雏。\r\n虽有香草，当户必除。\r\n虽有仁人，在敌必诛。\r\n狐白虽美，炎暑必置。\r\n舟车之用，易地则弃。\r\n蕙兰不采，无异蓬蒿。\r\n干将不试，世比铅刀。\r\n以骥捕鼠，曾不如狸。\r\n饿夫获璧，不如得糜。\r\n郭生纯臣，鲁连高士。\r\n彼乃登台，此则蹈海。\r\n宁直见伐，无为曲全。\r\n宁渴而死，不啜盗泉。"
        },
        {
            "title": "遣闷",
            "content": "病起衰颜聊自媚，春深笑口向谁开。\r\n五男不学从渠懒，三径俱荒阻客来。\r\n日展琴书娱潦倒，雨抛巾舄渍莓苔。\r\n交游物化今余几，倚杖看花首重回。"
        },
        {
            "title": "春歌",
            "content": "初华锦绣舒，千林望如一。\r\n怀春废机杼，缣素难成匹。"
        },
        {
            "title": "岁暮杂兴（十首）",
            "content": "一斥壮龄改，相知白首疏。\r\n干时计转拙，好客资苦无。\r\n饭牛当落日，牧豕入平墟。\r\n行年忽老丑，何意逐名誉。¤"
        },
        {
            "title": "夏日宴集宋宝山别墅留赠",
            "content": "先生堪拟葛天民，筑室郊原远市尘。\r\n客款闲门惊稚子，自分余酌到农人。\r\n朱华冒日明棋局，翠竹含风撼角巾。\r\n不睹少微云雾里，楚江谁信有垂纶。"
        },
        {
            "title": "咏怀（一十六首）",
            "content": "昔闻有游女，逍遥翔碧浔。\r\n交甫下请佩，解赠情亦深。\r\n可遇不可持，变化愁予心。\r\n影灭佩亦失，汉广无由寻。\r\n眄睇绝仿佛，徘徊逮夕阴。\r\n青鸟忽来过，贻我金石音。\r\n忧思耿难忘，写意于鸣琴。\r\n自伤非俦类，感激长悲吟。¤"
        },
        {
            "title": "岁暮杂兴（十首）",
            "content": "谗毁行见迫，愁思坐不开。\r\n含垢长者仁，怀璧匹夫灾。\r\n在鸟愧能言，处木甘不材。\r\n终谢金笼闭，幸免匠石猜。¤"
        },
        {
            "title": "咏怀（一十六首）",
            "content": "夸名非己有，祸患在须臾。\r\n生命无延期，昏旦有不虞。\r\n拂衣舍之去，矫步升天衢。\r\n陟降太微堂，上帝授灵符。\r\n六气备朝餐，双虬结飚舆。\r\n消玉馈我浆，冯云构我庐。\r\n圣真进杯觞，灵妃奏笙竽。\r\n三光代列炬，四海注一盂。\r\n抗臂抑羲和，六龙且徐徐。\r\n微瞬市朝易，日月曷云除。\r\n名漏泰山录，鬼伯无迫驱。\r\n举手谢世人，安能与尔俱。¤"
        },
        {
            "title": "遣兴（二首）",
            "content": "南裔虽一区，险阻纷可凭。\r\n民居寄溪谷，雾雨常昼冥。\r\n妻子像蛇虺，魑魅冒人形。\r\n沙虫潜射影，触之丧其生。\r\n古来域称绝，何足烦天兵。\r\n吾闻王者师，无战唯有征。\r\n一卒不备归，良已亏威灵。\r\n地于东南缺，天乃西北倾。\r\n二仪有不足，并包人岂能。"
        },
        {
            "title": "咏怀（一十六首）",
            "content": "儒生峭崖岸，抗颜论诗书。\r\n磬折周伦类，直方向朋徒。\r\n吐辞厉信义，皎日耀天衢。\r\n外表高洁谈，腹内蕴穿窬。\r\n命侣发瘗子，探口出含珠。\r\n金椎碎腐颊，青青歌应胪。\r\n圣言岂不伟，反为行劫需。\r\n诵说苟非人，阶乱岂胜诛。¤"
        },
        {
            "title": "别张子言（四首）",
            "content": "故乡岂不思，临发中徘徊。\r\n借问欲谁须，重与心知违。\r\n山海高且深，见面未有期。\r\n有怀今不尽，相思亦何为。\r\n岂无弦歌曲，调促令心悲。\r\n立语未及终，白日奄忽移。\r\n安得鲁阳戈，挥景使东驰。¤"
        },
        {
            "title": "咏怀（一十六首）",
            "content": "姬旦制冠裳，万古承其贲。\r\n偶以衣狙猱，奔腾裂且弃。\r\n承云本妙音，鳞羽争辟易。\r\n鲁门钟鼓声，转使爰居悸。\r\n物类何缤纷，人已非一致。\r\n韪哉尼父言，盍各言尔志。¤"
        },
        {
            "title": "白甿辞（五首）",
            "content": "吴歈蔡讴调不同，众伶合作如一宫。\r\n流郑激楚溯回风，姱姿修态纷追从。\r\n人声丝竹各竞工，燕赵齐秦射代供。\r\n曜灵西藏曲未终，繁灯列炬亘筵红，皎如初日辉帘栊。¤"
        },
        {
            "title": "白甿辞（五首）",
            "content": "高堂邃宇施翠帷，兰膏明烛散朱辉。\r\n二八接武步舒迟，被服姣丽光陆离。\r\n弹筝鸣瑟商羽移，喜溢欢恣不自持。\r\n转盼含嬉属所私，累觞劝君君自知。\r\n主人既醉客不辞，烛灭缨绝珠履遗。¤"
        },
        {
            "title": "岁暮杂兴（十首）",
            "content": "日月处无恒，俯仰情非一。\r\n蟠泥乏龙德，悦草愧羊质。\r\n周周尚虑危，鹣鹣犹慕匹。\r\n纷纷驰突子，何不虞颠踬。¤"
        },
        {
            "title": "别曹仲礼（四首）",
            "content": "泠泠山下涧，童童山上松。\r\n粼粼涧中石，瑟瑟松上风。\r\n波逝石不俱，飚奔松莫从。\r\n物理相倚藉，动息难可同。\r\n与君游宛雒，矫若双飞龙。\r\n中道怅相失，末路欣此逢。\r\n既逢不须臾，去复当严冬。\r\n霜霰集衡轭，虎豹啼林丛。\r\n子其慎桑榆，劳谦以令终。"
        },
        {
            "title": "岁暮杂兴（十首）",
            "content": "昔惟乐游衍，今已识耕耨。\r\n连畛东陵瓜，一顷南山豆。\r\n坐久林壑暝，归晚妻孥候。\r\n倚树见墟烟，就枕闻山溜。¤"
        },
        {
            "title": "闻筝（二首）",
            "content": "花月可怜春，房栊映玉人。\r\n思繁纤指乱，愁剧翠蛾颦。\r\n授色歌频变，留宾态转新。\r\n曲终仍自叙，家世本西秦。"
        },
        {
            "title": "溪边晚兴",
            "content": "万井皆秋色，千岩尽落晖。\r\n谷喧邻牧散，溪响夕渔归。\r\n初月悬枫岸，余霞恋竹扉。\r\n坐来怜夜永，霜露入人衣。"
        },
        {
            "title": "行路难（五首）",
            "content": "忠信不获显，众人害其上。\r\n世事风波纷荡漾，变化无方何可状。\r\n公旦金縢功罔刊，伏波铜柱师何壮。\r\n周王汉帝岂不明，谗言入耳心不谅。\r\n骨肉天亲尚有疑，他人岂得无迁放。\r\n生命飘蓬随所向，繁华谁保不凋丧。\r\n何为坐叹行复嗟，郁陶终日忧讥谤。¤"
        },
        {
            "title": "白甿辞（五首）",
            "content": "娱酒沉歌费白日，绝代佳人何可失。\r\n若恋似矜态非一，持觞递进娇相迫。\r\n左推右引侠气溢，簪珥堕落宁复索。\r\n文窗朱缀开洞房，锦衾瑶席施象床。\r\n五色杂组系流黄，复帐中薰百和香。\r\n层轩曲槛俯回塘，鸳鸯鸂鶒罗成行。\r\n生丁盛世福运昌，四时为乐允无疆。"
        },
        {
            "title": "行路难（五首）",
            "content": "面不同兮心亦殊，执一求之君何愚。\r\n星有好风或好雨，世人岂得均所图。\r\n孔赞《韶》兮墨非乐，遵叱驭兮阳回车。\r\n林中亦有嗜腐鸟，海上犹闻逐臭夫。\r\n此欲前兮彼则却，彼所吐兮此复驩。\r\n促席接襟议靡惬，异域殊疆志或投。\r\n达人旷视任自然，小儒曲士竞区区。¤"
        },
        {
            "title": "闻筝（二首）",
            "content": "楚馆名娃出，秦筝逸响传。\r\n徘徊芳树侧，掩映杂花前。\r\n雁促玫瑰柱，莺喧锦绣筵。\r\n年来哀怨切，复此感繁弦。¤"
        },
        {
            "title": "妾薄命",
            "content": "春风转蕙披兰，高台曲榭中连。\r\n经堂入奥张筵，秦筝赵瑟俱前。\r\n鸣弦度曲双妍，轻奉纨袖衽。\r\n宛若游龙翔鸾，翠盘金爵阑干。\r\n呈能角技为欢，种种厌射更端。\r\n眼看阳景西驰，高张兰烛承晖。\r\n车倦马怠不辞，但歌不醉无归。\r\n夜深坐促尊移，含悰送意向谁。\r\n众中色授君知，愿言并蒂双栖。\r\n恶闻易别轻离，伫立不胜彷徨。\r\n独宿寤言难忘，何以报君明珰。\r\n起视银河烂光，牛女咫尺相望。\r\n终夜不成报章。"
        },
        {
            "title": "咏怀（一十六首）",
            "content": "兹岁忽云暮，驾言出城敔。\r\n杨柳翳白日，冈岑蔽玄云。\r\n荒原离兽驰，寒鸟鸣索群。\r\n上有百尺台，下有千古坟。\r\n登高一骋望，思我平生亲。\r\n延伫久不至，俯仰怀酸辛。\r\n万物靡不化，千载犹兹辰。\r\n驱马复来旋，咏歌聊饮醇。"
        },
        {
            "title": "夜坐",
            "content": "生事日蹉跎，将如落景何。\r\n马蹄持自诵，牛角扣仍歌。\r\n把烛秋蛾集，开帘夕鸟过。\r\n长风自寥阔，飒飒振庭柯。"
        },
        {
            "title": "岁暮杂兴（十首）",
            "content": "景曜一何速，志业百未酬。\r\n所愿则学孔，吾衰不梦周。\r\n智愚各有营，贵贱孰无忧。\r\n松子久我欺，萱草为谁求。"
        },
        {
            "title": "病起",
            "content": "经旬伏枕艳阳天，病起藤萝绕户县。\r\n少日亲交魂梦里，一舂花鸟泪痕边。\r\n缘溪力薄依人步，课圃情多警竖眠。\r\n天遣此生无俗累，书签药裹任年年。"
        },
        {
            "title": "杂诗（五首）",
            "content": "羲和驭六龙，驰光耀万里。\r\n一潜濛汜间，沉沦不自理。\r\n楚宫在昔时，繁华照江水。\r\n歌钟日夕闻，闲榭屯罗绮。\r\n运徂谋亦屈，巍构积倾圯。\r\n当昼狐兔翔，洞房生荆杞。\r\n朝云不可招，逝者谁能止。\r\n流观天地间，庶悟达生旨。"
        },
        {
            "title": "咏怀（一十六首）",
            "content": "穷达有自然，鬼神柄其施。\r\n安坐值渥恩，周旋失所宜。\r\n佩玉乃不兆，压纽襁抱儿。\r\n上卿属稚齿，郎署淹庞眉。\r\n巧宦目马安，斯言恐亦非。\r\n岂无多智人，往往困蒿藜。¤"
        },
        {
            "title": "白甿辞（五首）",
            "content": "朝露未晞夜霜零，众芳凋歇迍晙鸣。\r\n逝者如斯不复停，人生百年命忽倾。\r\n为君秉烛纵游行，三星在户参差明。\r\n腾觚飞爵何纵横，垂罗映縠耀珠缨。\r\n众中不言怀隐情，色授神驰流目成。\r\n士女杂坐交和歌，河转参横奈夜何。¤"
        },
        {
            "title": "艳歌行",
            "content": "青楼临广陌，杨柳当窗垂。\r\n今日乐相乐，置酒临前池。\r\n与君初结婚，不意当乖违。\r\n君为东流水，出门不顾归。\r\n君当万里行，妾当守中闺。\r\n\r\n【注释】：【注释】：\r\n生归重合欢，死与黄泉期。（五解）"
        },
        {
            "title": "咏怀（一十六首）",
            "content": "河清不可俟，川逝谁能止。\r\n朝露忌太阳，夕日愁濛汜。\r\n歌舞化尘埃，都邑生荆杞。\r\n大运厄阳九，销毁固恒理。\r\n填海精卫劳，逐日夸父死。\r\n齐景悲牛山，晏婴笑未已。\r\n彭殇孰短长，无生悟方始。¤"
        },
        {
            "title": "咏怀（一十六首）",
            "content": "元化运天地，硕辅须英雄。\r\n草昧若无侯，大业何由隆。\r\n匡时各有人，如云附飞龙。\r\n二八赞虞庭，胥靡翊殷宗。\r\n周公出天属，鼓刀应非熊。\r\n为猷苟切施，疏贱靡不庸。\r\n下世忺举肥，斥异多引同。\r\n岂乏倜傥士，无媒终固穷。¤"
        },
        {
            "title": "岁暮杂兴（十首）",
            "content": "寡欲处易安，抗行俗难合。\r\n巢林只一枝，绕树犹三匝。\r\n竟日伯阳书，经年幼安榻。\r\n闭门客座空，启径朋簪盍。¤"
        },
        {
            "title": "咏怀（一十六首）",
            "content": "击鼓以求亡，疾驰以逃影。\r\n驱介以乘高，骖蹇以求骋。\r\n挥刃丧其柄，振衣失其领。\r\n趣舍昧良图，存亡在俄顷。¤"
        },
        {
            "title": "行路难（五首）",
            "content": "北风萧萧雨雪滂，辞我亲友之朔方。\r\n中闺少妇走徬徨，劝君斗酒牵衣裳。\r\n道路纵横多虎狼，岁暮天寒百草黄。\r\n结发本期不下堂，君独何为慕他乡。\r\n东流之水不西归，宛转蛾眉能几时。\r\n人生富贵亦有命，辛苦驰奔空尔为。\r\n纵令鼎食有别离，贱妾但愿共驩糜。¤"
        },
        {
            "title": "咏怀（一十六首）",
            "content": "京洛冶游子，浮湛声色场。\r\n青骊服文舆，丹组绾罗裳。\r\n翱翔狭邪间，顺风扬芬芳。\r\n高堂置广宴，曲榭开闲房。\r\n分曹效百戏，作使征名倡。\r\n良庖脍肥鲜，珍馔溢圆方。\r\n朱华忽西逝，兰膏嗣其光。\r\n客醉赋无归，宵分歌未央。\r\n为乐自今日，千岁固其常。\r\n安能转多忌，叹息怀虞殃。¤"
        },
        {
            "title": "春日山居即事",
            "content": "草动三江色，林占万壑晴。\r\n篱边春水至，檐际暖云生。\r\n溪犬迎船吠，邻鸡上树鸣。\r\n鹿门何必去，此地可躬耕。"
        },
        {
            "title": "春日郊游同所知",
            "content": "芳郊联骑出，竹苑听莺迁。\r\n共酌陶嘉月，相看忆昔年。\r\n病因春事减，穷益故人怜。\r\n只恐闻鹈晙，花间拚醉眠。"
        },
        {
            "title": "春尽",
            "content": "春尽人将老，庭闲晷独迟。\r\n絮飘兼鹤毳，花落罥蛛丝。\r\n石溜依琴泻，云阴入户移。\r\n幽怀偏水竹，晚步故临池。"
        },
        {
            "title": "岁暮杂兴（十首）",
            "content": "人情皆喜新，世路惟嘉壮。\r\n鹄宠远见珍，薪积后居上。\r\n前鱼龙阳悲，遗簪少原怅。\r\n盛年亦有移，溢恩何可仗。¤"
        },
        {
            "title": "岁暮杂兴（十首）",
            "content": "孔公深赞蠖，贾生虚忌鵩。\r\n屈伸在一时，忧喜本同域。\r\n河清岂能俟，途穷安足哭。\r\n久息汉阴机，莫问成都卜。¤"
        },
        {
            "title": "岁暮杂兴（十首）",
            "content": "偏才互短长，名家殊去取。\r\n连城偿燕石，千金享弊帚。\r\n不识东家圣。\r\n翻谓西施丑。\r\n定价岂目前，知己俟身后。¤"
        },
        {
            "title": "遣兴（二首）",
            "content": "八方异风土，百里殊阴晴。\r\n夷夏殆天设，终古难合并。\r\n权家但好胜，持议乖群情。\r\n孤军病深入，问罪虑无名。\r\n客主既不如，师老功难成。\r\n当恐强弩末，遂令小国轻。\r\n安得长者言，立谈罢交兵。\r\n皇惠均万物，各各遂其生。¤"
        },
        {
            "title": "行路难（五首）",
            "content": "四坐且莫喧，听我促节歌路难。\r\n我今四十迫衰残，盛年一去何当还。\r\n昔斥为遭绛灌怒，今来岂受金张怜。\r\n泰山可移志不徙，寒烬从知无再然。\r\n但愿长随击壤民，优游鼓腹歌尧年。"
        },
        {
            "title": "咏怀（一十六首）",
            "content": "日月亘天涂，照耀各有时。\r\n荣枯若循环，智巧难控持。\r\n贾生愁遇鵩，庄周惮为牺。\r\n纠缠谁不婴，文绣焉能辞。\r\n放言用自慰，虚无诚我欺。\r\n得失去来间，北叟乃深知。¤"
        },
        {
            "title": "杂诗（五首）",
            "content": "絺绤寒不求，纩絮暑不御。\r\n当其不切施，弃置若弗顾。\r\n时节忽复及，效用乃如故。\r\n冥运不无代，物理岂常遇。\r\n功成互见夺，乘时各有鹜。\r\n嗟哉团扇姬，怨歌良已误。¤"
        },
        {
            "title": "别张子言（四首）",
            "content": "我友驾言迈，去去之朔方。\r\n晨起趋中厨，为我具酒浆。\r\n长别在须臾，且愿尽杯觞。\r\n昔为骨肉亲，比翼云中翔。\r\n今当承乖违，邈若参与商。\r\n出门异乡县，居世如朝霜。\r\n世途转倾侧，良会安可常。\r\n羸马感人情，哀鸣衢路傍。\r\n悲风振乔林，瑟瑟伤肝肠。\r\n执手不能辞，泪下沾衣裳。\r\n恨无凌风翰，送子还故乡。¤"
        },
        {
            "title": "燕京元夕曲",
            "content": "香车一一渡星桥，翠袖引双双玉箫。\r\n但讶游人争辟易，不知夫婿汉嫖姚。"
        },
        {
            "title": "别曹仲礼（四首）",
            "content": "与君一为别，晷度逝不停。\r\n奄忽二十载，亲串日以零。\r\n短者已物化，存者非壮龄。\r\n况复异乡县，散处如晨星。\r\n但言长相思，岂意今合并。\r\n颜鬓各已改，不易惟兹情。\r\n孤鸿号朔风，黄鸟声嘤嘤。\r\n飞鸟恋俦匹，况乃称友生。¤"
        },
        {
            "title": "咏怀（一十六首）",
            "content": "言笑色虽亲，致毒乘其昧。\r\n一旦弛周防，勺水成湍濑。\r\n祸乱在须臾，何有细不大。\r\n牧视后者鞭，蟋蟀思其外。\r\n舟壑竟难恃，轩驷何足赖。\r\n先民亦有言，高明鬼所害。\r\n庆吊非异门，骄蹇讵能会。¤"
        },
        {
            "title": "阊阖行",
            "content": "阊阖开，贤人庸。\r\n鸣鼓间击镛，贡术蓄指微哉同。\r\n汲清亦附滓，鲜株稿荄粉以供。\r\n背叛腹，媪逐翁，如韦之矢十斛弓。\r\n俄逐而西，顷却以东。\r\n退乖妄侣，进丧贞朋。\r\n捷径窘疏武，仁轨罕哉通。\r\n孰为雌？孰为雄？朝誉曰尧，夕诋则蹻。\r\n枭妃鸾，萧艾生兰丛。\r\n蒙首以征，吾将奚从？\r\n\r\n【注释】：【注释】：\r\n乐不可极，忧来无方。游心冲虚，以保寿康。（六解）"
        },
        {
            "title": "杂诗（五首）",
            "content": "日月竞驰迈，一夕复一朝。\r\n临镜失故吾，壮心潜已消。\r\n圣朝弃贱士，九牛亡一毛。\r\n岂不希末荣，所苦术不饶。\r\n无能令身贵，何为使心劳。\r\n庄生诚我师，大鹏寓逍遥。¤"
        },
        {
            "title": "行路难（五首）",
            "content": "磁石引铁金不连，饵可得鱼龙不吞。\r\n蜡戟虽妍不可刺，明珠虽贵不可餐。\r\n水中之车，何殊陆地之船？玉卮无当不以注，白刃倒持安\r\n用銛？手中虽有丈八矛，试之井底难回旋。\r\n轻舆驾良驷，途穷日暮安能前？丈夫虽有磊落才，生不逢\r\n时终蒿莱。¤"
        },
        {
            "title": "发裕州短歌",
            "content": "黠卒前来意气雄，当阶缚我囚车中。\r\n飒飒惊飙动地至，城卷赤雾摧丹枫。\r\n城中之人走相视，城外萧萧嘶晓辔。\r\n道上残杨扫冻帷，过雁鸣蝉双迸泪。\r\n人生作吏何太苦，囊无一钱身被虏。\r\n可怜妻子尽畏途，南征白发愁豺虎。\r\n古来玉石怨俱焚，肮脏安能就圭组。"
        },
        {
            "title": "别张子言（四首）",
            "content": "烦忧动我神，悲歌仍踯躅。\r\n郁郁道傍柳，垂荫昔何绿。\r\n严霜日夜寒，枝叶不复属。\r\n四时相推斥，变化一何速。\r\n俗子骛声华，世儒矜结束。\r\n立身多所乖，年命伤局促。\r\n子其爱景光，抱道在白屋。"
        },
        {
            "title": "杂诗（五首）",
            "content": "手持一杯水，覆地东西流。\r\n荣悴有自然，万卉同一秋。\r\n翩翩者谁子，作色矜遨游。\r\n朝见驰华轩，日暮归山丘。\r\n忧来不可知，为虑何能周。\r\n贪夫昧成理，磬折将焉求。\r\n天命无改施，智巧诚足羞。¤"
        },
        {
            "title": "大祀",
            "content": "香殿袅氤氲，钧天九奏闻。\r\n帝临趋衮冕，神至各风云。\r\n肃肃宫坛启，依依黍稷芬。\r\n甘泉称赋颂，吾已愧雄文。"
        },
        {
            "title": "少年行",
            "content": "长安本侠窟，烈士多英风。\r\n杀人帝辇侧，射兽上林中。\r\n金羁及狡兔，珠弹落高鸿。\r\n归就博徒饮，酣歌意难穷。"
        },
        {
            "title": "送王知事还蜀",
            "content": "佐邑已三载，还家无一钱。\r\n苦心成白首，达命任皇天。\r\n峡束秋江怒，云盘古栈悬。\r\n归来扬子宅，寂寞守吾玄。"
        },
        {
            "title": "楚岸吟寄牟子",
            "content": "楚岸长杨垂至地，百鸟娇啼春自醉。\r\n晴丝冉冉堕碧空，风光颇为游人媚。\r\n我家黄子国，君住鄂王城。\r\n大江东下云雾接，滔滔应泻故人情。\r\n忆初同领南宫宴，白马青袍花映面。\r\n本期霄汉并翱翔，宁知世路多更变。\r\n我归十年前，君归十年后。\r\n荣华颠倒若梦中，人情翻覆无不有。\r\n安能顾堕甑，自令心不开。\r\n阴岩积古雪，白日何当来。\r\n我将振衣从子游，请君洒扫鹦鹉洲。\r\n迟日经行桃竹杖，烟波摇漾木兰舟。\r\n须令汉水变春酒，更遣大别为糟丘。\r\n蛟龙自吟鹤自舞，仙人铁笛沈高楼。\r\n留连坐待明月上，翠娥劝饮来沙头。\r\n竹林诸贤真琐琐，高阳酒徒安足俦。\r\n吁嗟此会难即得，使我怅望无时休。\r\n君不见楚宫寂寞台殿荒，岁岁东风开野棠。\r\n三闾憔悴行吟处，千古犹传杜若香。\r\n丈夫眼底安足计，君行采采莫相忘。"
        },
        {
            "title": "园亭言怀",
            "content": "骏死骨谁象，市焚齿自累。\r\n弃置悲团扇，龃龉叹方枘，耻随荆橘化，乐与魏瓠弃。\r\n素无金张援，焉取丘园贲。\r\n农圃衍世业，桑麻综岁计。\r\n实饱三士桃，芳引八公桂。\r\n春原露未晞，秋皋霜已被。\r\n偶缘物态感，遂与神理契。\r\n晷度无能淹，金石亦善敝。\r\n愿言齐得丧，庶以纾劳瘁。"
        },
        {
            "title": "岁暮杂兴（十首）",
            "content": "年往志亦减，誉来毁乃加。\r\n遂初困无闷，善后生有涯。\r\n永年慕樗栎，存身悟龙蛇。\r\n大隐但城市，嘉遁岂烟霞。¤"
        },
        {
            "title": "咏怀（一十六首）",
            "content": "僶俛信无当，踯躅常苦忧。\r\n伤哉世路交，同源终异流。\r\n执手爱不浅，转面起见雠。\r\n倾侧忍负欺，怨毒生绸缪。\r\n弯弓日相向，乘利来迫遒。\r\n薛公一获罪，宾客谁顾留。\r\n炎炎廷尉门，灰寂令人愁。\r\n胡越使相为，安危在一舟。\r\n轻薄市中童，反复诚独羞。\r\n烦思发愤懑，自兹绝交游。¤"
        },
        {
            "title": "豪士吟赠王氏",
            "content": "君家高楼临汉水，落日悲风白云起。\r\n门垂杨柳千万株，长条直拂洪波里。\r\n我来系舟古杨下，秋深岸束蒹葭靡。\r\n此时归思正郁陶，偶尔逢君行且止。\r\n邀我置酒开绮筵，庖子击肥兼割鲜。\r\n海榴新擘宝房碎，湘橘旋摘金子圆。\r\n翠袖成行献歌舞，授色知心次第前。\r\n堂中食客多且贤，宝刀锦带光接联。\r\n持觞递进劝我酒，四座为寿俱万年。\r\n平原十日饮未足，白首酣歌凌紫烟。\r\n自矜膂力莫与我，侠气翩翩尤擅武。\r\n角弓十斛左右张，蛇矛丈八盘旋舞。\r\n枥上生驹六驳姿，猛士如林不敢骑。\r\n控鬛鸣鞭一跃上，疾驰缓步众称宜。\r\n男儿身手有如此，壮节奇功皆可为。\r\n君不见道阻天寒行旅苦，水有毒蛟山有虎。\r\n请君杀蛟兼射虎，恶少纷纷安足数。"
        },
        {
            "title": "咏怀（一十六首）",
            "content": "梧宫肆诘辩，齐楚兵始连。\r\n弦高犒晋师，郑国赖以全。\r\n齐乐不可犯，范昭知有贤。\r\n谁云制胜术，乃在樽俎间。\r\n君子慎几微，祸福基一言。\r\n覆水各自流，事去诚可怜。¤"
        },
        {
            "title": "杂诗（五首）",
            "content": "中园种桃李，不言下成蹊。\r\n凝霜被原野，零落愁安归。\r\n盛年有销铄，穷达在一时。\r\n便嬛途路子，俯仰乍荣辉。\r\n夸名何足赖，怨毒常苦滋。\r\n灵龟欢在涂，雄鸡惮为牺。\r\n膏火忌自煎，斯言诚可悲。¤"
        },
        {
            "title": "别曹仲礼（四首）",
            "content": "别子大河侧，见子长江滨。\r\n对面但疑叹，含意惨莫陈。\r\n岂无新知欢，念此同袍人。\r\n扳留不须臾，羲阳忽以沦。\r\n奋身思系日，天路邈无因。\r\n安能附高翮，一举摩青旻。\r\n饱者岂念饥，贵者羞贱贫。\r\n薄终古所尤，交谊贵在伸。\r\n故心苟不移，何必会合频。\r\n慷慨即长路，无为儿女仁。¤"
        },
        {
            "title": "驾入",
            "content": "铙音传晚甸，芝火动春城。\r\n一路青阳送，千门紫气迎。\r\n龙鸾回国步，星月扈天行。\r\n大内通宵入，祥烟达旦生。"
        },
        {
            "title": "别曹仲礼（四首）",
            "content": "中夜起相送，白露涂我襟。\r\n低头惜分手，举头伤辰参。\r\n斗酒良不薄，对之不能斟。\r\n唧唧草间虫，助我扬悲吟。\r\n为君拭绿绮，弹作清商音。\r\n物理关人情，泪下不可禁。\r\n谷风刺小怨，孔公赞同心。\r\n延陵轻宝剑，高义垂至今。\r\n亲交信不薄，先民良可钦。¤"
        },
        {
            "title": "咏怀（一十六首）",
            "content": "两仪立枢要，万事具纪纲。\r\n智士运机权，一童驱百羊。\r\n羽重金或轻，尺短寸有长。\r\n壮夫苟失据，反为竖子伤。\r\n独茧引六鳌，纤缴连双鸧。\r\n操持贵不谬，得失讵有常。\r\n始悟制人术，岂在多与强。¤"
        }
    ]
}