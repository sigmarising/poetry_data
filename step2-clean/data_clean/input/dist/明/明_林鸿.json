{
    "dynasty": "明",
    "author": "林鸿",
    "intro": "明诗人。字子羽，福清（今属福建）人。洪武初，任将乐县儒学训导，后 官礼部精膳司员外郎。论诗主唐音，所作多摹拟。与高棅、王偁、陈亮、王恭、唐泰、郑定、王褒、周玄、黄玄合称“闽中十子”，以鸿为首。有《鸣盛集》。",
    "items": [
        {
            "title": "江上寄巴东故人",
            "content": "我忆巴东客，长为江上吟。\r\n楚云将夜梦，湘月寄愁心。\r\n落日青枫树，秋风白帝砧。\r\n遥传一纸泪，读罢想沾襟。"
        },
        {
            "title": "出塞曲（四首）",
            "content": "玉关秋信早，未雪授征衣。\r\n王者应无敌，胡尘不敢飞。\r\n三河兵气盛，五道羽书稀。\r\n日晚笳声发，将军射猎归。¤"
        },
        {
            "title": "送周生往雷州",
            "content": "宁亲归未得，念子复南征。\r\n风雨孤舟别，沧波几日程。\r\n絓帆辞海国，吹笛上边城。\r\n旅馆知相忆，新秋有雁声。"
        },
        {
            "title": "浮亭风雨夜集忆郑二宣",
            "content": "天涯此别意何穷，一片愁心万里同。\r\n明镜晓霜惊白发，浮亭秋雨梦青枫。\r\n书回绝岛孤帆远，门掩寒塘旧业空。\r\n说着登临多感慨，一缄封泪寄南鸿。"
        },
        {
            "title": "海上读书",
            "content": "浮云薄海色，万里如秋空。\r\n青苍杳无际，岛屿蟠蛟龙。\r\n上有读书者，结茅谁与同。\r\n朝飡海上霞，夕友沧江翁。\r\n乘桴嗟尼父，把钓思任公。\r\n犹慕鲁连子，不受却秦功。\r\n千金若土壤，清名吊高风。\r\n愧予老儒术，白首且相从。"
        },
        {
            "title": "雪夜张尚书筹招饮以事不赴",
            "content": "南宫儤直雪晴时，冻雀无声隐竹埤。\r\n贳酒暂同寒夜饮，盍簪深负故人期。\r\n云垂绛阙知天近，月浸霜帘觉曙迟。\r\n除却安禅与招隐，此身此外欲何为。"
        },
        {
            "title": "无诸钓龙台怀古（三首）",
            "content": "瓯闽古夷服，无诸汉英雄。\r\n秦鹿既已死，却辞隆准翁。\r\n组练照海色，旌旗来故宫。\r\n赫矣茅土业，大哉开辟功。\r\n事往沧海变，龙飞霸图空。\r\n昔日钓龙台，空余江水中。\r\n桂殿苔色古，空陵云气红。\r\n朝夕卷寒潮，隐隐闻雷风。\r\n登临毕余景，感叹无终穷。¤"
        },
        {
            "title": "春日游道山亭",
            "content": "危亭临绝顶，胜概昔曾闻。\r\n野酌薰花气，闲心狎鸟群。\r\n檐前看落日，衣上见归云。\r\n半醉题诗去，仙凡下界分。"
        },
        {
            "title": "出塞曲（四首）",
            "content": "十五蓟门行，能探黠虏情。\r\n潜兵秋度碛，牧马夜归营。\r\n苦雾沉旗影，飞霜湿鼓声。\r\n昨来承密诏，东筑受降城。"
        },
        {
            "title": "剑阁秋阴图",
            "content": "分野秦封尽，山川蜀国雄。\r\n堑江流地底，剑阁起天中。\r\n栈险崖频转，萝深月不通。\r\n飞扬惭白帝，开辟忆蚕丛。\r\n气候三秋异，猿声众壑同。\r\n栋云常碍日，岩树递呼风。\r\n客路随飞鸟，乡心挂落枫。\r\n兹非旷达士，应此泣途穷。"
        },
        {
            "title": "同陈秀才登虎头岩",
            "content": "胜概殊三岛，层阑敞八风。\r\n云霞开玉垒，日月绕珠宫。\r\n鸟道苍烟外，军城紫气中。\r\n山河襟带远，楼观画图雄。\r\n物候逢秋异，登攀与子同。\r\n忆家沧海阔，怀古霸图空。\r\n地暖初闻雁，江寒已落枫。\r\n振雷随急雨，野日截残虹。\r\n岁月空流水，飘零极转篷。\r\n江湖归未就，徒此羡渔翁。"
        },
        {
            "title": "宿黄梅五祖寺",
            "content": "佛祖说法处，迥与诸天邻。\r\n珠宫历浩劫，桂殿余真身。\r\n登攀访灵异，礼谒知宿因。\r\n地远泉石怪，人闲猿鸟驯。\r\n松杉覆窗户，湿竹清衣巾。\r\n花雨出深夜，天香来暮春。\r\n久知簪组妄，思与缁锡亲。\r\n所希慧灯影，为余照迷津。"
        },
        {
            "title": "将归海上辱群公相送至龙津",
            "content": "百尺云帆挂海霞，劳君相送到天涯。\r\n重来应恐清秋晚，落尽清香桂子花。"
        },
        {
            "title": "无诸钓龙台怀古（三首）",
            "content": "无诸东海上，有国在秦先。\r\n一朝逐秦鹿，戈甲相勾连。\r\n高才已得志，论封亦徒然。\r\n归来筑高台，投竿钓蜿蜒。\r\n屠龙雄按剑，拂拭沧洲烟。\r\n英风振海岳，古月经蛮天。\r\n昔人不可见，踪迹复堪怜。\r\n闲来弄秋水，渔情蔼清川。\r\n云高碧海净，日落千山妍。\r\n管歌古台上，醉向酒家眠。"
        },
        {
            "title": "赋得垂杨送客",
            "content": "客路垂杨最有情，暖风吹绿渐冥冥。\r\n雨深炀帝宫前见，月落桓伊笛里听。\r\n叶暗乍堪藏乳燕，花飞终恨化浮萍。\r\n分携欲折长条赠，愁绝河桥酒幔青。"
        },
        {
            "title": "出塞曲（四首）",
            "content": "骊马画弰弓，生为北塞雄。\r\n探兵千里外，捉骑万人中。\r\n虎帐秋悬月，龙旂莫珣风。\r\n归来领旌节，立在未央宫。¤"
        },
        {
            "title": "别龙秀才",
            "content": "龙生不羁者，爱梁能开襟。\r\n每醉玉壶酒，复为士甫吟。\r\n访余镛水阳，又将归故林。\r\n秋风樽前别，落日川上心。\r\n四郊已萧条，千里无飞禽。\r\n离思苦难说，望远犹登临。"
        },
        {
            "title": "晚日杉关",
            "content": "荒苔古道敛微曛，马上笳声不可闻。\r\n地自乱离民舍少，山当闽楚客程分。\r\n长林积雨寒为雪，深树孤峰湿作云。\r\n愧我旧游见关吏，也将书剑学终军。"
        },
        {
            "title": "赋得无诸城送浦舍人源归晋阳",
            "content": "君不见昔时无诸城，荒丘断陇今人耕。\r\n陵谷烟沉知几代，古人精灵竟何在。\r\n忆昔无诸全盛时，都城百雉何逶迤。\r\n连营国步分秦土，绘衮王章入汉仪。\r\n山河巍巍那可恃，跃马屠龙今已矣。\r\n列国犹传赤帝封，曲台尚对沧江水。\r\n沧江水流去不还，故宫落日不堪看。\r\n宝衣夜化空陵火，弓剑秋悬古殿寒。\r\n故人西归从此去，策马秋芜城下路。\r\n欲将陈迹问行人，落叶纷纷不知处。"
        },
        {
            "title": "题朱舍人为史太守写竹",
            "content": "舍人退食写闲情，公子开椷玉雪清。\r\n曾向凤池同夜直，掖垣梧竹总秋声。"
        },
        {
            "title": "金鸡岩僧室",
            "content": "远公青莲宇，百尺构云阙。\r\n一径入松萝，山泉濯苔发。\r\n石房弹玉琴，清响在林樾。\r\n夜来沧海寒，梦绕波上月。\r\n微吟白云篇，高兴了未辍。\r\n未能悟声闻，安得离言说。"
        },
        {
            "title": "塞上逢故人",
            "content": "五陵携手罢，疋马各天涯。\r\n出塞难为客，逢君似到家。\r\n后期如梦寐，前路正风沙。\r\n只好长安陌，垂鞭醉落花。"
        },
        {
            "title": "翠帘山天湖",
            "content": "翠帘高凌天，峰麓旷且平。\r\n何年此蟠龙，遂成秋水泓。\r\n呼吸纳元气，溟蒙变阴晴。\r\n云雷地中起，日月波上生。\r\n上有空僧巢，岩栖炼神形。\r\n寥寥水月观，洞见心胸明。\r\n我昔凌天梯，恍若登赤城。\r\n浮杯动松影，发笑回天声。\r\n从兹便高举，永极云霞情。"
        },
        {
            "title": "饮酒",
            "content": "儒生好奇古，出口谈唐虞。\r\n倘生羲皇前，所谈乃何如。\r\n古人既已死，古道存遗书。\r\n一语不能践，万卷徒空虚。\r\n我愿但饮酒，不复知其余。\r\n君看醉乡人，乃在天地初。"
        },
        {
            "title": "忆浮丘生往交州",
            "content": "旬日阴霖结不开，穷居幽草乱侵阶。\r\n也知白发缘愁长，无那青山与愿乖。\r\n行阻看花携浊酒，卧闻啼鸟闭虚斋。\r\n比来况与浮丘别，一望南山一怆怀。"
        },
        {
            "title": "出塞曲（四首）",
            "content": "从军呼延塞，勒马单于台。\r\n天地兵声合，关河秋色来。\r\n酬恩凭玉剑，致远见龙媒。\r\n旦夕边城上，喧喧笳鼓哀。¤"
        },
        {
            "title": "题郑昭甫写张骞乘槎图",
            "content": "衮衮黄河天上来，茂陵底事望蓬莱。\r\n早知转望乘槎便，虚筑通天百尺台。"
        },
        {
            "title": "寄陈八参军",
            "content": "忆昔读书融水阳，青山影里开茅堂。\r\n结交由来重意气，使酒或可轻侯王。\r\n谁言一旦风尘起，故里萧条半荆杞。\r\n立身自许致功名，报国谁能论生死。\r\n尔时正值胡尘昏，手携俘首悬辕门。\r\n春风走马绿杨道，落日臂鹰秋草原。\r\n功成期将书幕府，当路忌才弃如土。\r\n部曲营残杀气消，关山梦醒秋声苦。\r\n比来为儒逢太清，石田芜没荒春耕。\r\n当时冠盖半丘土，此日交情结弟兄。\r\n交游惟君年最高，每以连枝勖我曹。\r\n天边落日见孤雁，海上秋风吹二毛。\r\n剑水无情入海流，凭将双泪到炎州。\r\n愿为乡曲牧童子，与子高歌同饭牛。"
        },
        {
            "title": "寄丘令",
            "content": "海国民俗古，清朝民物闲。\r\n况兹得良牧，理人弦诵间。\r\n吏散日已夕，云归鸟随还。\r\n高斋荫嘉树，横琴对远山。\r\n伊余安蹇劣，归休谢朝班。\r\n出处虽异途，云林近怡颜。\r\n兹焉仰高风，望望心所攀。"
        },
        {
            "title": "题吴江垂虹桥",
            "content": "云帆秋晚过垂虹，落日鲸波动远风。\r\n欲借仙家辽海鹤，月明吹笛水晶宫。"
        },
        {
            "title": "岊江兰若送浦舍人归晋阳分得衣字",
            "content": "离亭征骑晓騑騑，正值关河朔雁飞。\r\n白发相看闽海别，青山遥送晋陵归。\r\n江城雨外莲峰出，野寺霜前柿叶稀。\r\n自愧忘情非上知，临歧唯有一沾衣。"
        },
        {
            "title": "感秋（二首）",
            "content": "阳精自东生，阴魄复西没。\r\n两曜无停机，万古一超忽。\r\n方平笑麻姑，绿鬓已成雪。\r\n谁识青青松，蟠根向溟渤。¤"
        },
        {
            "title": "送殷秀才之武功",
            "content": "送君远行役，觐省入西秦。\r\n五月台江水，孤舟去国人。\r\n苍山低戍垒，野日暗行尘。\r\n无限同游意，分携泪满巾。"
        },
        {
            "title": "春日游东苑应制",
            "content": "长乐钟鸣玉殿开，千官步辇出蓬莱。\r\n已教旭日催龙驭，更借春流泛羽杯。\r\n堤柳欲眠莺唤起，宫花乍落鸟衔来。\r\n宸游好续箫《韶》奏，京国于今有凤台。"
        },
        {
            "title": "春日陪车驾幸蒋山应制",
            "content": "钟山月晓树苍苍，凤辇乘春到上方。\r\n驯鸟不随天仗散，昙花故落御衣香。\r\n珠林霁雪明山殿，玉涧飞泉近苑墙。\r\n自愧才非枚乘匹，也陪巡幸沐恩光。"
        },
        {
            "title": "梦中仙游",
            "content": "天葩小院敞云屏，鹊散星河逗客星。\r\n欲识别来离思苦，晚峰长学黛眉青。"
        },
        {
            "title": "题中天楼观图",
            "content": "海上仙山接混茫，仙居远在白云乡。\r\n楼当太乙星辰近，树拂勾陈雨露香。\r\n绛节驭风来阿母，玉箫吹月醉周王。\r\n可怜八骏归来晚，萧飒蛾眉两鬓霜。"
        },
        {
            "title": "秋江离思图",
            "content": "粤城衰柳拂金堤，雨里秋襟惜解携。\r\n客散江亭闻断雁，酒醒沙馆候鸣鸡。\r\n枫桥夜冷吴讴起，笠泽天寒楚望迷。\r\n天路云山从此别，一封愁札为君题。"
        },
        {
            "title": "海口道上有述怀郑二宣",
            "content": "露下菰蒲有雁声，晓骖初发宿寒轻。\r\n新知乍别孤吟倦，旧国重来百感生。\r\n黄叶闭门逢野寺，白波侵郭见江城。\r\n家林暂别堪惆怅，翻忆浮丘海上行。"
        },
        {
            "title": "同周秀才玄与东白明远二上人期宿芝山不至",
            "content": "廛居厌纷扰，恒思宿阴岑。\r\n夙期道门友，共兹清夜吟。\r\n弹冠起新沐，微风披素襟。\r\n行行止空门，夕景倏已沉。\r\n不见云中僧，虚堂闭烟林。\r\n应物本无往，焉知来去心。\r\n良会既已睽，中情一何深。\r\n咏归值新月，聊复鸣吾琴。"
        },
        {
            "title": "送林一归山中",
            "content": "楝花雨里醉逢迎，南国看山又送行。\r\n求侣暗惊春草色，还家愁逐暮江声。\r\n残阳向野闻边笛，远树登楼见海城。\r\n谁念长沙迁谪久，懒从季主问君平。"
        },
        {
            "title": "谪居寄冶城同志",
            "content": "远别悠悠泣路歧，丹心虽在鬓毛衰。\r\n阮籍猖狂缘世难，叔牙感慨为心知。\r\n春城久判花前醉，野馆无由雪后期。\r\n自愧不如闲草木，也承雨露沐恩私。"
        },
        {
            "title": "浮亭夜坐怀黄玄之",
            "content": "浮亭孤坐夜灯红，一倍离忧百感同。\r\n春草绿波频赋别，流年青镜暗惊蓬。\r\n也知缨冕皆身外，久忆心知向酒中。\r\n此意谩劳题尺牍，都门雪后有归鸿。"
        },
        {
            "title": "访玄章师不遇",
            "content": "真僧驻锡处，云床在西峰。\r\n应物无所住，安知来去踪。\r\n今来结青瑶，又向何山逢。\r\n白日无经声，金飙但鸣松。\r\n悬思永金夕，杳霭秋天钟。"
        },
        {
            "title": "宿逆旅闻泉声",
            "content": "练瀑飞泉作雨声，楼虚月白旅魂惊。\r\n相思不道无归梦，自是离人梦不成。"
        },
        {
            "title": "毕公房",
            "content": "跻阁攀岩入化城，薜萝高卧寄闲情。\r\n孤窗上月分灯影，乱叶随风杂磬声。\r\n麋鹿自知谐野性，簪圭何用绊虚名。\r\n真僧出世心无事，戒得冰壶彻底清。"
        },
        {
            "title": "新秋浮亭夜集分韵得催字",
            "content": "海国新凉一雁来，衣冠高会壮怀开。\r\n浮亭夜月樽前满，古树秋声笛里哀。\r\n白发朋游嗟落魄，青山旧业怨低摧。\r\n灯残酒醒还成别，刻漏应愁晓箭催。"
        },
        {
            "title": "送黄玄之京",
            "content": "予也夙颖悟，十五知论文。\r\n结交皆老苍，稚爪攀修鳞。\r\n冥心三十年，寻源颇知津。\r\n探玄始有得，服膺如获珍。\r\n誓将觉后生，庶以酬先民。\r\n干禄镛水庠，岁星七周循。\r\n青衿二十徒，达者唯黄闻。\r\n三十为礼官，制作多述因。\r\n前年乞骸归，甘作隐逸伦。\r\n业穷道岂迁，操危气愈伸。\r\n持此欲有授，二玄乃其人。\r\n时登乌石山，眺远沧海滨。\r\n逸兴发猿啸，闲情投鸟群。\r\n既与簪绂疏，颇同缁锡邻。\r\n朝游必竟夕，夜吟常达晨。\r\n放旷宇宙间，外视埃堨身。\r\n匏斟日动爵，剑舞风披巾。\r\n醉来各鸱张，挥洒如有神。\r\n坐或藉青草，倦应眠白云。\r\n大运迭盈虚，人事常参辰。\r\n讵知同心者，胡为遽离分。\r\n于时维孟冬，膏车戒征轮。\r\n借问子何之，囊书上成均。\r\n执手念门友，登堂辞老亲。\r\n驱马西郭门，祖帐螺江漘。\r\n朔风卷行旆，木脱波粼粼。\r\n请为壮士吟，庶以摅中勤。\r\n丈夫志四海，况兹观国宾。\r\n惜别语刺刺，无乃儿女仁。\r\n壮怀何以赠，临歧解青摐。"
        },
        {
            "title": "夜宿郡斋水亭呈林八博士",
            "content": "孤琴水亭夕，客至罢鸣弹。\r\n况有樽中醪，斟之罄情欢。\r\n濯足向清泚，披襟散尘烦。\r\n仰见海上月，兼之天籁寒。\r\n斋舍何萧条，蓬门若丘樊。\r\n深竹读书处，百虫鸣夜残。\r\n予怀良已舒，为君咏幽兰。"
        },
        {
            "title": "送湖南归粤",
            "content": "志士本激烈，况当离别情。\r\n直气不得发，逢秋吐商声。\r\n浮云蔽长空，驱马去孤城。\r\n广川无舆梁，一苇讵能横。\r\n将寻故山隐，自芟荒草耕。\r\n蠹书束高阁，龙剑日夜鸣。\r\n行路由正途，能使山岳平。\r\n端居息机心，卧闻蝼蚁争。\r\n知君重交结，临分吐平生。"
        },
        {
            "title": "留别蔡秀才原",
            "content": "别离无远近，暂去亦伤神。\r\n正是千山雪，谁悲独往人。\r\n江空螺女夜，花暗冶城春。\r\n不见同游侣，酣歌泪满巾。"
        },
        {
            "title": "出京同黄少府宿采石",
            "content": "南宫拜疏许归休，芦荻沧江晚系舟。\r\n贳酒暂同牛渚咏，曳裾无复凤台游。\r\n海门白涌潮头急，烟岛红拖雨脚收。\r\n不用临流濯缨袂，此心从此不惊鸥。"
        },
        {
            "title": "秋夜浦舍人见宿园亭分得天字",
            "content": "南宫饮散动经年，此会羁魂各黯然。\r\n霄汉故人谁更在，江潭逐客自堪怜。\r\n疏灯细雨开秋宴，落叶惊风搅夜眠。\r\n归去晋陵成远别，好凭阳雁望南天。"
        },
        {
            "title": "无诸钓龙台怀古（三首）",
            "content": "无诸昔建国，赤土疏王封。\r\n筑台青冥上，垂钓沧江龙。\r\n乘龙去不返，千载如飞蓬。\r\n只今荒台上，寂历多遗踪。\r\n我有太古怀，来吟江上峰。\r\n天青海气灭，地古寒烟浓。\r\n潭水绿万丈，秋岑碧千重。\r\n登临未能已，落日催孤钟。¤"
        },
        {
            "title": "留别诸子",
            "content": "秋堂掞虚寒，晚竹引深翠。\r\n暝然孤灯坐，兴与一壶对。\r\n天冷霜满襟，露饮月窥醉。\r\n曲尽别意深，相看发长喟。"
        },
        {
            "title": "宿云门寺",
            "content": "龙宫临水国，鸟道入烟萝。\r\n海旷知天尽，山空见月多。\r\n鹤归僧自老，松偃客重过。\r\n便欲依禅寂，尘缨可奈何。"
        },
        {
            "title": "斩蛇剑",
            "content": "秦氛炽天地，大泽蟠蜿蜒。\r\n潜龙厄初九，鹿迹方茫然。\r\n千里送徒人，三杯拂龙泉。\r\n紫剑混赤精，红光吐青莲。\r\n壮哉三尺锋，可以摧金天。\r\n粉首明月中，饮血秋风前。\r\n素灵何嗷嗷，老泪翻蛟涎。\r\n芒砀起风云，咸阳若浮烟。\r\n挥洒六合清，提挈神气完。\r\n始知百炼钢，永与金刀坚。"
        },
        {
            "title": "巫峡啼猿歌送丘少府归四明",
            "content": "巫山巫峡连三巴，猿啼三声客思家。\r\n停舟听之声未了，却过青枝犹袅袅。\r\n野人乍来锦宫城，清秋满峡啼猿声。\r\n黄牛滩上怨枫落，白帝祠前哀月明。\r\n商声清冽羽声乱，倏忽东崖复西涧。\r\n久客闻之泪欲干，壮夫听此魂亦断。\r\n故人归卧越山云，忆得啼猿歌送君。\r\n扁舟独宿剡溪夜，叫月三声谁共闻。"
        },
        {
            "title": "冬日同林秀才游衍真观",
            "content": "蓬岛烟霞合，琳宫日月开。\r\n洞阴当积雪，地古半藏苔。\r\n竹已成龙去，人因访鹤来。\r\n欲飞王令舄，且醉葛洪杯。\r\n果熟经时换，炊香待梦回。\r\n晴光偏悦鸟，腊色尚欺梅。\r\n意静寒泓水，心同槁木灰。\r\n凤笙如可学，吹月上瑶台。"
        },
        {
            "title": "精岩寺",
            "content": "香刹象天界，名僧辞世氛。\r\n一峰独凌削，众壑相氤氲。\r\n作礼向金仙，宴林投鹤群。\r\n山犬衔人衣，却走避腥荤。\r\n于时春向暮，林亭蔼余曛。\r\n苍然草木气，尽湿西江云。\r\n登阁见千里，眇怀沧海濆。\r\n山钟忽播荡，应此悟音闻。"
        },
        {
            "title": "同诸生登絓月兰若",
            "content": "金人青莲宇，乃在白云里。\r\n久与名僧期，乘闲却来此。\r\n入门闻经梵，絓壁见巾履。\r\n落涧泉影红，侵廊藓花紫。\r\n海天正南豁，一望见千里。\r\n独树川上浮，孤烟岛边起。\r\n予生况多暇，所性乐山水。\r\n真赏非外求，冥心巢居子。"
        },
        {
            "title": "王屋山天坛",
            "content": "名岳推王屋，孤标跨杳冥。\r\n深窥砥柱黑，高并太行青。\r\n分野连三晋，风云萃百灵。\r\n鹤归松已偃，龙去水犹腥。\r\n灶隐烧丹火，龛余炼髓经。\r\n羽人金磬动，应此礼寒星。"
        },
        {
            "title": "月夜酌别龙秀才",
            "content": "共向孤城别，愁为永夜吟。\r\n一竿沧海去，千里白鸥心。\r\n短发秋同老，清樽月共斟。\r\n冶城多酒伴，迟尔寄徽音。"
        },
        {
            "title": "拟唐太和公主和番",
            "content": "粉泪辞丹禁，红颜冒虏尘。\r\n南天惟有月，北地更无春。\r\n笳鼓凝芳梦，轩裾掩翠颦。\r\n年年桃李月，凄绝旧宫人。"
        },
        {
            "title": "游芙蓉峰",
            "content": "密竹不知路，渡溪微有踪。\r\n悬知石上约，定向松间逢。\r\n物候变黄鸟，菖蒲化蒙茸。\r\n相望不可即，袅袅霜天钟。"
        },
        {
            "title": "游楼云湖禅室赠日东圭上人得心字",
            "content": "东海到来日，西山始布金。\r\n构云天路上，标月夜湖心。\r\n问偈逢樵客，忘机狎野禽。\r\n寥寥尘想绝，相对坐柽阴。"
        },
        {
            "title": "与黄一秀才辈雨夜浮亭小集忆郑二",
            "content": "香炧灯残意万重，与君共忆远游踪。\r\n尺书不到经春雁，樽酒相逢话夜钟。\r\n风动栎枝翻暗鹊，雨深沙井响鸣蛩。\r\n自惭浅薄谁招隐，尚掩丘樊学卧龙。"
        },
        {
            "title": "终南积翠",
            "content": "终南太古色，积翠无冬春。\r\n阳厓俯荆楚，阴壑开函秦。\r\n碧树晓未分，苍苍散参辰。\r\n下蟠蛰水龙，上有避世人。\r\n有时浮爽气，拄笏可揽结。\r\n安得构精庐，谈经对松雪。"
        },
        {
            "title": "早秋有述寄林八先辈",
            "content": "泽国风雨后，贫居离索情。\r\n乱蛩鸣曙井，一叶落秋城。\r\n薤簟邀凉早，荷衣却暑轻。\r\n清泠台下路，携手几时行？"
        },
        {
            "title": "寄高逸人",
            "content": "离亭高倡久难酬，明月心期恋旧游。\r\n泛腊酒香频中圣，流年花发总关愁。\r\n山园裛路寒梨熟，水国迎霜晚稻收。\r\n自愧湮沉向城市，抒情唯有一登楼。"
        },
        {
            "title": "征书后呈冶城同志",
            "content": "青门初税驾，紫陌罢鸣珂。\r\n野兴看山尽，花时中酒过。\r\n同心难契阔，失路易蹉跎。\r\n又欲羁尘绶，幽期可奈何。"
        },
        {
            "title": "感秋（二首）",
            "content": "四时互相竭，两曜无停轴。\r\n夏炎方满盈，秋气忽已肃。\r\n空闺有佳人，十载常独宿。\r\n中心岂不贞，处暗谁见烛。\r\n愿为明月珠，流光照君屋。"
        },
        {
            "title": "挽理上人",
            "content": "只履归何处，怀师泪满襟。\r\n浮云生灭性，明月去来心。\r\n阅世真如梦，安禅不废吟。\r\n留衣分法侣，写偈别朋簪。\r\n雨藓侵行迹，风泉想梵音。\r\n一灯寒竹暝，双树落花深。\r\n塔闭虫粘户，巢空鹤避林。\r\n历峰山下路，从此罢登临。"
        },
        {
            "title": "送吴士显",
            "content": "吴生跌宕人，脱略当世事。\r\n欲识平生心，悠悠江海是。\r\n布衣何飘飘，孤剑千里至。\r\n斗酒未及欢，看云起归思。\r\n长风吹古城，寒石下秋水。\r\n分手从此辞，车尘望中起。"
        },
        {
            "title": "寄林一和深字",
            "content": "雨馆张灯坐夜深，故人相对醉成吟。\r\n二毛易老惭看镜，四美难并愧盍簪。\r\n泽国晓霜归候雁，县城春树变鸣禽。\r\n贾生尚有长沙谪，此日毋劳叹陆沉。"
        },
        {
            "title": "重游宿云台忆肃上人",
            "content": "昔日谈经处，今来独上慵。\r\n古台黄叶积，斜磴紫苔封。\r\n片月疑禅观，孤云想化踪。\r\n夜灯无续火，秋院有鸣蛩。\r\n人倚题诗竹，谁栽出世松。\r\n夕阳无限思，几杵莫天钟。"
        },
        {
            "title": "将归冶城留别陈八炫林六敏",
            "content": "南宫归后岁蹉跎，此日逢君奈别何。\r\n野馆解鞍行客饭，寒山对酒故人歌。\r\n蒹葭水国孤鸿度，橘柚霜林匹马过。\r\n为报已无轩冕梦，清泠台下卧烟萝。"
        },
        {
            "title": "林七钦山庄",
            "content": "此君家住浯水西，乔林夹道缘青溪。\r\n人淳上古大庭世，客到武陵花处迷。\r\n深杯尽日见山色，高枕四时闻鸟啼。\r\n篱根稚笋看成竹，阶下飞花踏作泥。\r\n梓柳折来环药圃，野泉引得灌蔬畦。\r\n人间钟鼎口不道，雨里田园手自犁。\r\n已沾鸡黍遂然诺，豫愁冠盖将离睽。\r\n明日却从城市去，林间相送草萋萋。"
        },
        {
            "title": "题福山寺陈铉读书堂",
            "content": "穷经不出户，一室古珠宫。\r\n灯影秋云里，书声晚磬中。\r\n开窗明竹雪，散帙落松风。\r\n料得无人到，焚香对远公。"
        },
        {
            "title": "下山寻朱继",
            "content": "携琴载酒远寻君，石径人稀半夕曛。\r\n纵醉也须上山去，莫教闲却半床云。"
        },
        {
            "title": "经东山别墅",
            "content": "野墅在东山，经过感畴昔。\r\n纵横醉时墨，犹在池上石。\r\n林气飒以凉，山容淡将夕。\r\n缅怀携手人，念念不能释。"
        },
        {
            "title": "与陈八参军夜饮话旧",
            "content": "乡园别后隔烽烟，此夕论交意惘然。\r\n雁引归心离海国，杯衔好月醉霜天。\r\n谋生自愧青云后，话旧多惊白发前。\r\n明日豫愁分手处，凭君慷慨看龙泉。"
        },
        {
            "title": "逢牛尊师",
            "content": "道逢牛道士，把酒醉云房。\r\n龙问壶中诀，人传《肘后方》。\r\n久知凫是舄，更指石为羊。\r\n遣兴聊题翰，无言但括囊。\r\n秋星明剑气，夜月酿丹光。\r\n酣饮从倾倒，神游极混茫。\r\n别情波渺渺，归路树苍苍。\r\n又棹扁舟去，寻云到草堂。"
        },
        {
            "title": "呈浦舍人",
            "content": "无诸台下乍秋风，客舍逢君兴不穷。\r\n性僻共耽诗句险，愁多却仗酒杯空。\r\n平芜一骑经吴苑，积雨孤舟梦晋宫。\r\n明日又从江上别，曲阑愁倚送飞鸿。"
        },
        {
            "title": "寄衣曲",
            "content": "汉月絓庭树，胡霜拂城楼。\r\n边人一夜寒，深闺始知秋。\r\n起来理征衣，纤手一何柔。\r\n双杵几不胜，寸心未能休。\r\n梧叶下淅淅，草蛩闲幽幽。\r\n月明嗟慰意，风急复含愁。\r\n白露下兰心，兰心亦枯槁。\r\n妾家有高台，下有渔阳道。\r\n明发寄征人，三挹蘼芜草。"
        },
        {
            "title": "夜泊淮阴",
            "content": "泊舟淮水次，津树暗萧萧。\r\n远火明渔舫，长吟倚客箫。\r\n夜钟闻古寺，寒月照归潮。\r\n莫近啼猿处，愁多梦更遥。"
        },
        {
            "title": "寄周一秀才玄兼呈陈八处士炫",
            "content": "薛老峰前夜咏诗，若为离别思凄其。\r\n忝于词客推前辈，久约林僧恐后期。\r\n泽国未霜枫落早，山城上月鸟归迟。\r\n自惭浅薄非徐稚，赖有陈蕃是故知。"
        },
        {
            "title": "经绮岫故宫",
            "content": "行人晓饭青山里，驱马苍茫经洛水。\r\n昔闻绮岫盛繁华，不谓荒凉今若此。\r\n忆昔行宫初构时，梯岩驾壑相逶迤。\r\n美人桂殿夜看月，公子柘弓朝射麋。\r\n翠华一去金门锁，露殿飞萤山叶堕。\r\n往事吹残牧笛风，危基半入樵人火。\r\n今古消沉能几回，春风依旧野花开。\r\n君王巡狩不复见，禾黍空山鸟雀哀。"
        },
        {
            "title": "寄逸人高漫士",
            "content": "独倚城南百丈阑，粤乡秋思浩漫漫。\r\n平台树色催残照，近郭砧声报早寒。\r\n云物正当摇落后，关河终念别离难。\r\n龙门别墅今宵月，谁与相同把酒看。"
        },
        {
            "title": "归冶城辱群公追饯至江心亭",
            "content": "梅风初熟布帆归，相送劳君到翠微。\r\n远树啼莺留客醉，高林深竹见僧稀。\r\n江心绝岛晴浮出，雨外孤云湿倦飞。\r\n浦溆白鸥如有待，想应知我拂朝衣。"
        },
        {
            "title": "镡上送僧归衡山",
            "content": "上人孤闲似云鹤，十五出家住衡岳。\r\n说法能超最上禅，持心不受群疑缚。\r\n世上谁知来去踪，南窥太华北游嵩。\r\n衲经雁荡千峰雪，定入峨嵋半夜钟。\r\n于今戒腊青松古，犹泛慈航到东土。\r\n杨柳舟中九曲云，笋皮笠上三山雨。\r\n昨夜归心绕楚天，西风杖锡又茫然。\r\n化龙潭畔清秋别，回雁峰头旧日禅。"
        },
        {
            "title": "同郑二宣江上泛舟",
            "content": "载酒入江色，酒多江复长。\r\n酣来散予缨，濯向春流香。\r\n东壁过疏雨，西崦残夕阳。\r\n猿禽相啸叫，云水共清苍。\r\n夕景更泛览，客程殊未央。\r\n鱼风苇上起，蚌月波中光。\r\n尝以事泮涣，永期名迹忘。\r\n乘槎予岂必，聊复咏沧浪。"
        },
        {
            "title": "九日登絓月兰若忆郑二宣",
            "content": "微霜初下越王城，衰病逢秋也自轻。\r\n九日登临多纵醉，百年感慨独钟情。\r\n断蝉野寺黄花晚，远树江天白雁晴。\r\n却忆浮丘炎海上，懒题诗句寄同声。"
        },
        {
            "title": "夕阳",
            "content": "抹野衔山影欲收，光浮鸦背去悠悠。\r\n高城半落催鸣角，远浦初沉促系舟。\r\n几处闺中关绣户，何人江上倚朱楼。\r\n凄凉独有咸阳陌，芳草相连万古愁。"
        },
        {
            "title": "月夜闻李生弹筝歌",
            "content": "越客本浩荡，秦筝何激扬。\r\n浮亭子夜月色古，一曲万籁鸣清商。\r\n初闻楚调声激烈，志士报仇思饮血。\r\n再闻宫音如扣钟，鲁生揖让何雍容。\r\n清和变调有如此，侠客闻之心欲死。\r\n银甲弹来更嫣然，金鱼脱却浑轻尔。\r\n吾闻锦瑟五十弦，湘灵夜鼓声凄然。\r\n遂令帝子剖其半，遗音尚有秦人传。\r\n秦音楚调声虽异，今古由来同一致。\r\n燕市谁知击筑心，吴门孰识吹箫意。\r\n今夜君闻鼓曲声，百杯不醉壮心横。\r\n众宾枕藉秋衾冷，独倚高梧看月明。"
        },
        {
            "title": "秋日同韩玄登凌霄台",
            "content": "故人多逸兴，携手上高台。\r\n赋为闲居作，怀因远眺开。\r\n秋阴将日去，雁影带寒来。\r\n归路瞻衡宇，松门掩绿苔。"
        },
        {
            "title": "赋得独树边淮送人之京",
            "content": "君不见秦淮水流东到海，淮边独树如车盖。\r\n九月微霜赤叶干，枯枝飒飒鸣天籁。\r\n枝上啼鸦散曙烟，枝头残照咽寒蝉。\r\n离人留饮停车骑，侠客相逢挂马鞭。\r\n南国高僧从此去，驻锡雨花台下路。\r\n一饭淮边洗钵时，六时宴坐祗园树。\r\n野鹤孤云任去还，禅心不道别离难。\r\n山中亦有长松树，待尔青青共岁寒。"
        },
        {
            "title": "过高逸人别墅",
            "content": "识子何不早，见子即倾倒。\r\n世人意气不相合，颜色虽同心草草。\r\n子有园林东海滨，香名满耳人共闻。\r\n梁鸿避世身不仕，孔融爱客家常贫。\r\n兹晨饮客青山墅，新压葡萄酒如乳。\r\n绿树穿窗鸟当歌，红条拂地花能舞。\r\n醉来兴逸无不为，投壶击剑仍弹棋。\r\n人生得意有如此，世上悠悠那得知。"
        },
        {
            "title": "忆龙门高逸人",
            "content": "浮亭露饮玉樽空，千里心期此夕同。\r\n海路想经春草绿，越吟愁对夜灯红。\r\n他山花发莺啼后，别墅春归积雨中。\r\n圣代祇今无隐逸，不应多病卧孤蓬。"
        },
        {
            "title": "同王六博士宿烟霞观",
            "content": "昔人炼金鼎，此地余还丹。\r\n至今风篁呜，犹疑下笙鸾。\r\n出岭访灵异，投山宿天坛。\r\n一片月色古，千秋松影寒。\r\n醴泉为我酒，丹霞为我飧。\r\n都无世人梦，但伫风中翰。\r\n夫子苟有意，相期此投冠。\r\n到家兴未已，更取吾琴弹。"
        },
        {
            "title": "过东林双涧有怀旧游",
            "content": "曾于此地盍朋簪，岁晏重来百感深。\r\n门掩薄寒初暝雪，树含轻霭欲栖禽。\r\n沧波涉海惊魂梦，白发看山倦啸吟。\r\n闻说远公能馆我，便投章甫卧东林。"
        },
        {
            "title": "同王六入西山寻白云僧",
            "content": "秋山晚苍苍，引兴白云际。\r\n方闻出谷钟，未返沿源骑。\r\n跻攀霁心目，始到三摩地。\r\n苔色阴际寒，松声静中细。\r\n空僧此岩栖，心寂迹如寄。\r\n经诵有时闲，了了见山翠。\r\n抱琴者谁子，夙性贪幽致。\r\n云卧复何为，冰弦写秋意。\r\n西峰倏含景，石榻又假寐。\r\n身寄孤鹤巢，梦如幽兰气。\r\n夜分气候白，隐隐月初至。\r\n阳涧澹空明，阴林破深邃。\r\n久怀缁锡邻，颇与云山契。\r\n章甫如可投，期君访灵畏。"
        },
        {
            "title": "斋中晓起",
            "content": "飏飏城鸦散，冬冬戍鼓绝。\r\n空庭寂无人，衣上有残月。\r\n清池盥漱罢，高韵风中发。\r\n爽气山前来，吾襟抱冰雪。"
        },
        {
            "title": "送尚抱灌往闽南采诗",
            "content": "予生草泽间，鼓腹歌唐虞。\r\n奈何际板荡，夺剑当前驱。\r\n千金酬壮士，白璧买良姝。\r\n放浪裘马间，嗜酒纵樗蒲。\r\n市朝既变更，部曲归里闾。\r\n三十始读书，谬为章句儒。\r\n闭门谢宾从，穷巷生寒芜。\r\n南山既啸傲，击节聊自娱。\r\n故人西北来，将归沧海隅。\r\n自言河岳英，以俟观风车。\r\n忽忽仆马疲，寥寥岁云徂。\r\n积雪照天地，严冰寒江湖。\r\n祖席临东门，欲发仍踌躇。\r\n赠之五云章，饮以双玉壶。"
        },
        {
            "title": "寄王六校文兼似吴二太守",
            "content": "京师三月春雪飞，雪后余寒添着衣。\r\n曹官禄薄酒苦贵，一饮百钱恒不醉。\r\n忽然停杯忆乡里，美髯校文最知己。\r\n作诗判不让高岑，醉后狂吟狂欲死。\r\n有时忽得意，竟上金鸡山。\r\n弹琴酌酒送飞鸟，心比白云闲更闲。\r\n虎头岩前柳拖地，龙池溪上花满湾。\r\n醉归骑得将军马，城上乌栖门未关。\r\n白头太守别来久，别后还能相忆否？词赋终为纸上尘，功\r\n名不及杯中酒。\r\n芭蕉叶长近何如，前日人来不寄书。\r\n莫言闽海少飞雁，何事秦淮多鲤鱼。"
        },
        {
            "title": "道中偶咏",
            "content": "林馆夕暂休，星驾晓仍发。\r\n沉沉树若烟，浩浩溪如雪。\r\n白首倦长途，青山笑予拙。"
        },
        {
            "title": "冬夜与高五秀才馆林八员外宅",
            "content": "远别悠悠叹二难，多君留饮故情欢。\r\n生涯祇合尊前醉，功业无劳镜里看。\r\n落叶走阶风动晚，古梅临水月侵寒。\r\n何因得似龙门叟，野艇终身一钓竿。"
        },
        {
            "title": "早行",
            "content": "前山树暗月胧胧，马色鸡声共晓风。\r\n不为逢秋多感慨，只缘身在别离中。"
        },
        {
            "title": "投赠张红桥",
            "content": "桂殿焚香酒半醒，\r\n露华如水点银屏。\r\n含情欲诉心中事，\r\n羞见牵牛织女星。"
        }
    ]
}