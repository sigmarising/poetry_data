{
    "dynasty": "明",
    "author": "皇甫汸",
    "intro": "",
    "items": [
        {
            "title": "追昔家居兄弟多燕会觞歌之乐特盛者如眺飞素",
            "content": "细雨吹寒入草堂，萧萧落叶间鸣蒐。\r\n游情病后知因减，嘉会年来信不常。\r\n东郭雪残惟有卧，西园月在总堪伤。\r\n争酬丽藻谁能赋，空使词林泣谢庄。\r\n\r\n【注释】：【原题】：\r\n追昔家居兄弟多燕会觞歌之乐特盛者如眺飞素于寒朝玩流\r\n光于清夜雪月二编华萼竞美矣比承慈戚兼值仲徂无复欢悰\r\n聊申慨咏时丁未秋日"
        },
        {
            "title": "秋日偶成",
            "content": "无那文园病，秋来独未苏。\r\n江风惊木落，檐日惜阴徂。\r\n拙宦同门限，劳生学户枢。\r\n愤忧何以托，惟是著《潜夫》。"
        },
        {
            "title": "关山月",
            "content": "故园千里月，流照入秦关。\r\n弓影同看曲，刀头未卜还。\r\n迷云度容与，映水咽潺湲。\r\n莫遣青楼去，摧残少妇颜。"
        },
        {
            "title": "古意",
            "content": "承恩怜故亦怜新，落叶随风笑此身。\r\n陌上相逢厮养妇，宫中曾是旧才人。"
        },
        {
            "title": "承天候驾四首",
            "content": "周王初宴镐，汉武更之回。\r\n柳向帷城绕，花随帐殿开。\r\n复怜丰邑赐，功悉代时来。\r\n尚说恩波在，何曾慰郢哀。"
        },
        {
            "title": "早春漫兴",
            "content": "春迟今岁因逢闰，独往寻春春望赊。\r\n日午阴崖初散雪，夜深微雨乍催花。\r\n星桥已见收灯市，山郭频闻觅酒家。\r\n自是金阊嘉丽地，不缘兵火减繁华。"
        },
        {
            "title": "折杨柳",
            "content": "不见隋堤柳，长条大道间。\r\n丝阴流水去，带影逐春还。\r\n妒眉销翠黛，听笛损朱颜。\r\n日暮行人尽，思君可重攀。"
        },
        {
            "title": "春日感怀因柬子安",
            "content": "平居每忆在长安，却羡云霄接羽翰。\r\n骑马每从双凤出，逢人凭作二龙看。\r\n春游西禁才舒柳，夜直东曹并是兰。\r\n转盼不堪成往事，误身翻自笑偏冠。"
        },
        {
            "title": "三衢道中",
            "content": "山居无别业，民俗半为农。\r\n树杪开山阁，溪弯置水舂。\r\n采薪朝候艇，乞火夜闻钟。\r\n岁晏收卢橘，犹堪比户封。"
        },
        {
            "title": "闻报",
            "content": "已报旱云连蓟北，更看洪水涨江东。\r\n天高未鉴桑林祷，河决难成瓠子功。\r\n周制备荒储九载，汉家闻异策三公。\r\n小臣亦愿输余税，却奈归田岁不丰。"
        },
        {
            "title": "寒夜曲四首和子安兄",
            "content": "绣户深沉半掩门，玉窗愁对月黄昏。\r\n闲垂翠帐何曾寐，熏尽金笼总不温。"
        },
        {
            "title": "二郎回溪词（事载《青田邑志》）",
            "content": "谢公永嘉守，在郡宥无为。\r\n敦赏值令弟，华萼每相携。\r\n跻险既山顿，穷源亦水嬉。\r\n溪名沐鹤是，人睹游龙非。\r\n驾言辍棹际，并影浣纱时。\r\n凌波餐秀色，拾翠逗芳仪。\r\n援琴挑未就，解佩赠犹疑。\r\n高唐侈宋玉，洛浦怅陈思。\r\n抒章但唇动，缔心空目驰。\r\n来同湫风止，去作飘云辞。\r\n停声《三妇艳》，嗣响《二郎回》。"
        },
        {
            "title": "严公解相还豫章追送淞陵作二首",
            "content": "古来开阁自平津，几见功成得奉身。\r\n逸老特蒙优诏赐，乞骸何用屡书陈。\r\n东都饮饯辞供帐，南驿乘符速去轮。\r\n归到宜春酒应熟，散金惟欲会乡人。¤"
        },
        {
            "title": "昔时行赠王亮卿下第之松江谒刘侯",
            "content": "昔时邂逅长安道，下马通名何草草。\r\n今来会晤阖城傍，把剑语故俱茫茫。\r\n问君何来西出秦，拂君衣上洛阳尘。\r\n颜凋但使友人识，金尽徒令妻嫂嗔。\r\n君不见吴王官阙荒芜久，世事何如饮醇酒。\r\n新月正照鹿台花，离心欲赠华亭柳。\r\n男儿快意须目前，安用余名润身后。\r\n蒲鞭为郡有刘君，骢马风流迥不群。\r\n江上鲈鱼逢正美，客中鹤唳更堪闻。\r\n莫嗟失路无知己，行见张华荐陆云。"
        },
        {
            "title": "太平堤行",
            "content": "太平门外古崇堤，嘉树扶疏夹路垂。\r\n负郭尽为芳草地，沿湖直绕白云司。\r\n当时王贡总仙才，况是承恩北阙来。\r\n御史府中乌半宿，尚书门下骑双回。\r\n青山几度朝陵节，玄水曾流袚洛杯。\r\n鸣珂再过平沙道，问舍多为后来少。\r\n已看奏赋甘泉宫，每忆传诗临海峤。\r\n惊心岁序易经春，举目湖山宛自新。\r\n含香不睹游兰客，息影徒逢爱树人。\r\n由来聚散皆无定，欲寄相思那可因。\r\n\r\n【注释】：【注释】：\r\n（余兄子安并友蔡子木皆南移法曹，而余亦淹水部，往省\r\n家兄，时一至焉。既而出补越宪，间因蔡子往者月仅再至\r\n耳。蔡复考绩北征，经月不一至也。偶过兹地，山色湖光\r\n，宛然在目。雁行凤侣，怅尔离群，延伫久之，赋诗展意\r\n。）"
        },
        {
            "title": "同蔡中郎过王员外宅怀子安兄",
            "content": "委巷驻高车，清溪夹幽宅。\r\n细雨急逝年，凝灯照寒夕。\r\n依同南树情，飞异西陵迹。\r\n为假云中翰，一寄天台客。"
        },
        {
            "title": "长安十六夜歌",
            "content": "长安十六夜如洗，千门万户烟花里。\r\n闺中少妇夜出游，陌上行人忽成市。\r\n粲粲珠钿映月来，翩翩翠袖抟风起。\r\n风前月下逞娇姿，爱惜春花能几时。\r\n无那蓂荃先落荚，只愁杨柳渐飞丝。\r\n游丝飞入黄金地，扑牖穿帘果何意。\r\n凤甸常悬祷雪忧，鳌山久罢观灯戏。\r\n灯光却照五侯家，列炬然膏满绛纱。\r\n岂谓铺金能作埒，亦知剪彩易为花。\r\n银花火树开佳节，遂令观者相环列。\r\n霍氏门墙有后尘，魏其池馆空前辙。\r\n凄凉往事已为陈，恨杀怀春似玉人。\r\n莫贱兰房今夜女，故多椒掖旧时亲。\r\n明珰尽结琼瑶丽，袨服争看锦绣新。\r\n襦曳茝时香散霭，袜移莲处暗生尘。\r\n香尘冉冉随芳步，共道非烟亦非雾。\r\n驰目还怜梁下期，客冶又为桑间误。\r\n皞阇今已羡如云，夙夜谁当畏行露。\r\n铁锁遥开天上桥，渐台何必待符招。\r\n二南倘被翘薪化，四海应回广髻谣。"
        },
        {
            "title": "次子约答宾",
            "content": "闭户无营懒逢宜，逃名渐觉少人知。\r\n相逢陌上休相问，二陆今非入洛时。"
        },
        {
            "title": "乐清登箫台访浴箫泉",
            "content": "仙踪讵可攀，荒台尚堪访。\r\n箫弄清泉中，舄振紫岩上。\r\n波动若鸾沉，云飘似凫往。\r\n浮筠本无垢，托心在尘想。\r\n花溪如有灵，应流盖山响。"
        },
        {
            "title": "金陵怀旧",
            "content": "平生踪迹半京畿，别去秦淮岁屡违。\r\n道上投珠多按剑，市中击筑几沾衣。\r\n寺寻白社僧犹在，宅访青溪客已非。\r\n莫学陇西逢醉尉，夜深愁向灞亭归。"
        },
        {
            "title": "仲冬对月数宴答子约",
            "content": "冬暖因恒霁，宵游及望舒。\r\n弓形云际引，桂魄露中疏。\r\n栖恋鹪鹩后，恩深蟋蟀余。\r\n清光能几度，再满岁将除。"
        },
        {
            "title": "吴溪夜泛",
            "content": "湖山西郭外，一往一为情。\r\n日夕看佳气，云霞不断生。\r\n野烟随径合，渔火隔溪明。\r\n渡口迎归处，犹能认棹声。"
        },
        {
            "title": "安平元夕对闽客作",
            "content": "邑少弦歌惟戍鼓，村无烟火只渔灯。\r\n吴趋彩艳闽珠灿，一样思归两未能。"
        },
        {
            "title": "乌夜啼",
            "content": "长乐宫中秋夜长，美人新得幸君王。\r\n别馆不愁金作屋，曲池无羡玉为梁。\r\n门前数报公车过，楼下时闻脂粉香。\r\n总是啼乌声转切，欢娱那解曲凄凉。"
        },
        {
            "title": "七月六日访蔡比部作",
            "content": "中郎身寄白云司，户近青山秋早知。\r\n树下闻琴蝉噪后，花间倒屣客来时。\r\n迢迢榆汉双星待，冉冉萝阴满径垂。\r\n行乐渐宜清夜永，从君秉烛向南皮。"
        },
        {
            "title": "春答子安兄岁暮见贻",
            "content": "在昔参英寮，俱承明主顾。\r\n被服纷妍姿，彯缨俪芳步。\r\n悲哉游子情，徒以潜郎故。\r\n一为冲飙激，遂使佳期误。\r\n入魏怅无倚，浮湘眷有慕。\r\n扬旌指敝庐，千里同归路。\r\n再闻蟋蟀唱，两见蒹葭露。\r\n耀灵本易倾，驰运岂难度。\r\n端居怀苦心，苦心谁与晤。\r\n但感时不然，何嗟岁云暮。"
        },
        {
            "title": "寄忆",
            "content": "江东烽火已难知，乱后那堪更别离。\r\n纵有乡书传驿使，开缄不省是何时。"
        },
        {
            "title": "芳树",
            "content": "芳树九华边，春风一度妍。\r\n飘香承辇路，弄影向甘泉。\r\n缀叶纷千种，濯枝幸万年。\r\n不作淮南桂，空山徒弃捐。"
        },
        {
            "title": "闻刘子威还自洛阳奉简",
            "content": "别记殷秋日，归当聿暮时。\r\n枚生游似倦，陶令去嫌迟。\r\n试问山川胜，聊陈风土宜。\r\n铜台经故寝，金谷展荒祠。\r\n潘县犹花发，梁园但黍离。\r\n鬓先凋作素，衣尽化为缁。\r\n余抱伤弓恨，君遭按剑疑。\r\n因声附张邴，久宦欲何为。"
        },
        {
            "title": "齿叹",
            "content": "齿录非余望，形衰祗自伤。\r\n未须论舌在，讵是为唇亡。\r\n守默浑无语，欢歌渐有妨。\r\n闺中罕灵药，何得似张苍。"
        },
        {
            "title": "鸟散余花落",
            "content": "春来啼鸟伴，相逐百花中。\r\n栖处迷深绿，飞时带浅红。\r\n只惜香沾羽，非关娇惹风。\r\n回看意不尽，犹自恋芳丛。"
        },
        {
            "title": "普德寺",
            "content": "古寺城南访六朝，高台一望几萧条。\r\n门前黄叶催年暮，林外青山觉路遥。\r\n塔影常圆沙苑月，钟声静带楚江潮。\r\n老僧宴坐耽禅定，送客何曾过虎桥。"
        },
        {
            "title": "永兴寺散步",
            "content": "帝城西觅古丛林，万木寒垂六月阴。\r\n庭下闲花斋后偈，门前空水定时心。"
        },
        {
            "title": "从军行寄赠杨用修",
            "content": "思文际圣君，稽古萃群辟。\r\n子云侍承明，胡为去荒域。\r\n被命事犀渠，差胜下蚕室。\r\n愤志酬八书，荣名重三策。\r\n丁年子卿嗟，皓首仲升泣。\r\n看鸢穷瘴烟，放鸡定何日。\r\n业既违操觚，勋还期裹革。\r\n五月行渡泸，千里望巴国。\r\n泸水向东流，巴云忽西匿。\r\n相思持寸心，愿附双飞翼。"
        },
        {
            "title": "吴文部园中观秋千二首",
            "content": "彩架朱丝荡碧空，翩翩双蝶逐花丛。\r\n祗知神女能行雨，不道仙姬会御风。"
        },
        {
            "title": "江都代柬寄亲故",
            "content": "吴乡遥接楚云东，潮落寒江一水通。\r\n王粲经秋渡淮上，张融累月驻舟中。\r\n朝攀桂树身将隐，夕眺芜城思不穷。\r\n若问官家近时事，积薪惟说后来功。"
        },
        {
            "title": "长兄斋中尝畜白鹦鹉一只亡后归之于人",
            "content": "客到花间问主人，隔帘先听语声频。\r\n今来却作乌衣燕，飞向东家别哢春。"
        },
        {
            "title": "奉和子约夏日郊居",
            "content": "炎日遥从瘴岭还，新开幽径竹林间。\r\n南中六月浑无暑，犹记衙斋对雪山。"
        },
        {
            "title": "夏日湖泛作采莲曲",
            "content": "雀舫疑杯渡，虹桥似带萦。\r\n湖光湛处全无暑，云气浮时半有晴。\r\n此时流水歌声起，此日采莲殊未已。\r\n帆回橹转逐桥斜，树里溪边是妾家。\r\n翠裙杀风前叶，红粉娇于水上花。\r\n花开花落独含愁，人去人来不断游。\r\n玉斝醉霞何惜晚，瑶华零露易惊秋。\r\n秋露蒹葭没，秋水芙蓉歇。\r\n菱镜年年非故颜，荷衣夜夜空明月。"
        },
        {
            "title": "和子安兄夜坐感秋",
            "content": "北户鸣蒐集，西堂落叶过。\r\n自惊秋兴发，并入夜情多。\r\n芳草萋零露，青溪急逝波。\r\n此时劳忆处，万里见明河。"
        },
        {
            "title": "梅子铺题壁",
            "content": "月明清露下荒台，木落空山更可哀。\r\n夜壑常留金碗在，春风曾识翠华来。"
        },
        {
            "title": "登燕矶后仍过清江道院答蔡子",
            "content": "别有清溪胜，回探思不穷。\r\n鸟鸣残雨歇，帆落暮潮通。\r\n关路逢桃径，江花引桂丛。\r\n还闻歌《水调》，流响步虚中。"
        },
        {
            "title": "淮北寄故园兄楚邦弟",
            "content": "晚从吏役自堪嗤，况是人情重别离。\r\n冰雪寒深南尽地，江山风似旧游时。\r\n花知吴苑春回早，雁忆衡阳信到迟。\r\n为说朝中方贵少，白头郎署不相宜。"
        },
        {
            "title": "过北川桥旧寓",
            "content": "客舍依然禁御西，女墙淮月古青溪。\r\n春风为笑堂前燕，门外何曾识马蹄。"
        },
        {
            "title": "答吴纯叔夏日即事",
            "content": "江城五月飒如秋，带雨潮声咽更流。\r\n尘满空梁闻燕语，烟销残树见花愁。\r\n登楼自可悲双鬓，临俎谁将献一筹。\r\n却忆题诗李嘉祐，独缘烽火叹长洲。"
        },
        {
            "title": "有所思",
            "content": "春风吹绣户，明月鉴罗帏。\r\n同心阻芳讯，千里怅清晖。\r\n歌弦尘屡积，舞衣香渐微。\r\n别有关情处，梁间双燕飞。"
        },
        {
            "title": "元夕熊子叔抑过集时谪常州",
            "content": "国论何年定，乡心此夕摇。\r\n雁飞天畔驿，龙隐日南桥。\r\n谪宦恩非薄，之夷路讵遥。\r\n谁怜梁傅泪，曾洒汉文朝。"
        },
        {
            "title": "拟伯劳东飞歌二首",
            "content": "夜乌悲啼朝雉鸣，青琴绛树无限情。\r\n谁家临镜总新妆，云鬟刻饰出意长。\r\n翠屏锦帐花连理，洞房仙居暗香起。\r\n年几二七奉下陈，光彩流盼姿绝伦。\r\n春风东来吹落花，绿窗可怜虚岁华。"
        },
        {
            "title": "赋得处处春云生",
            "content": "春色蔼无际，朝云最可怜。\r\n金枝纷映带，玉叶缀联翩。\r\n弄影交疏里，含情飞盖边。\r\n长安遥向日，何处奉非烟。"
        },
        {
            "title": "春江花月夜",
            "content": "空负芳楼约，愁逢江上春。\r\n月华天外洁，花影浪中新。\r\n讵是沉珠浦，将非濯锦津。\r\n争言兰作舫，复拟桂为轮。\r\n圆缺同今夕，飘零异昔辰。\r\n关山犹自隔，攀折赠何因。"
        },
        {
            "title": "夕宴孙氏园亭",
            "content": "金谷犹良夜，花源即往时。\r\n承君开别馆，道客向前池。\r\n歌散云轻驻，杯长月暗移。\r\n莫持无限兴，留作去来思。"
        },
        {
            "title": "天界寺",
            "content": "城南多古寺，争得道林居。\r\n马过谈经后，乌来施食余。\r\n人天长示灭，花月几沦虚。\r\n飞锡何时晤，东山欲致书。"
        },
        {
            "title": "咏虞山倒影",
            "content": "今夜看山色，翻从一水中。\r\n溪岚乘月吐，岩翠合云空。\r\n波净明葭菼，沙寒落雁鸿。\r\n临杯挹仙桧，星影乱芳丛。"
        },
        {
            "title": "正阳城楼西角二鹭巢焉",
            "content": "并负青云翼，来耽紫阁栖。\r\n攀龙窥殿北，随雉卧城西。\r\n顾影依霜洁，鸣筹候月迷。\r\n振雍殊可咏，聊此谢尘泥。"
        },
        {
            "title": "寄许夔州",
            "content": "城开白帝锦江连，见说仙郎出守年。\r\n虎患已从邻境去，猿声偏近郡斋前。\r\n相如文藻流巴蜀，黄霸功名在颍川。\r\n应是汉庭求吏治，非关相府贱英贤。"
        },
        {
            "title": "雨过高座寺",
            "content": "积雨黯花丘，缘云入香界。\r\n修策振林间，疏钟落峰外。\r\n康乐诵《阿含》，陈思演《清呗》。\r\n欲除常恋牵，惟是逃虚快。"
        },
        {
            "title": "柬黄生志淳",
            "content": "作赋浑游洛，持书似谒秦。\r\n长干连大道，淮水是通津。\r\n月下花愁客，霜前雁报人。\r\n为君题赠妇，惟有素衣尘。"
        },
        {
            "title": "盘江词三首",
            "content": "松风万壑引盘涡，闻唱《公无此渡河》。\r\n汉将西征遗垒在，至今啼血染沧波。"
        },
        {
            "title": "钱江夕泛舟人因指括苍感赋",
            "content": "冬霁寒轻树未凋，丹枫江岸似花饶。\r\n半帆布影悬初月，几处渔灯点落潮。\r\n慢世不将辞赋卖，端居何用简书招。\r\n白云东望苍山路，曾记当年误折腰。"
        },
        {
            "title": "梅花落",
            "content": "早见梅花落，江南春未迟。\r\n如何上苑叶，不似故园枝。\r\n影怯临妆夜，香怜逐吹时。\r\n无人问消息，独自寄相思。"
        },
        {
            "title": "景王之藩恭述二首",
            "content": "绮岁占渊识，冠年仰令仪。\r\n邑邻丰起处，路即代来时。\r\n桂树新开径，芙蓉旧作池。\r\n宁知飞盖赏，别有望陵思。"
        },
        {
            "title": "陇头水",
            "content": "陇坂去何长，陇水复汤汤。\r\n咽处堪啼泪，流时更断肠。\r\n三秋边草白，万里戍云黄。\r\n辛苦交河使，西来忆故乡。"
        },
        {
            "title": "暮春雨后病遣",
            "content": "庭闲坐对日仍斜，邑小犹堪早放衙。\r\n已过一春才见燕，乍来微雨亦惊花。\r\n桑麻自拟劳民事，桃李何缘竞物华。\r\n正是茂陵多病骨，好从勾漏觅丹砂。"
        },
        {
            "title": "江上晓发",
            "content": "霁晓临江渡，微茫寒雾多。\r\n无由辨深树，祗自见沧波。\r\n岸觉帆前是，山知磬里过。\r\n平生壮游地，今往奈愁何。"
        },
        {
            "title": "月下柬子安兄奉使将归",
            "content": "纤月吐帘帷，清光到卮酒。\r\n分似奁镜影，已卜佩刀期。\r\n桂惜飞花萼，荆怜别树枝。\r\n预愁江上夜，千里共相思。"
        },
        {
            "title": "悼亡友周诗二首",
            "content": "陶令弃官日，征君寝瘵时。\r\n巨卿宵梦愕，元伯晨讣驰。\r\n申缄五情塞，抚膺双涕垂。\r\n既捐韩康肆，复卷严平帷。\r\n冥数岂无验，良药宁自医。\r\n夙昔重季诺，感激平原知。\r\n虽乏担石蓄，能薄千金施。\r\n游魂眷仲里，托体虞山隈。\r\n死生交已谢，留恨翟门题。"
        },
        {
            "title": "空梁落燕泥",
            "content": "金闺春色早，玉关芳信赊。\r\n人归翻后燕，泪尽每先花。\r\n户暗香泥积，梁低舞影斜。\r\n不作双飞去，东邻王谢家。"
        },
        {
            "title": "金陵还客歌赠周以言",
            "content": "有客近自金陵还，唁余特造竹林间。\r\n别日无多江上梦，秋风忽改镜中颜。\r\n弹铗悲歌横义气，班荆坐语都门事。\r\n翻覆人情谿壑同，荣枯世态晨昏异。\r\n悠悠谁复为怜才，落落何须久怀刺。\r\n君不见昔时江左重名流，一朝烬灭随荒丘。\r\n徒令户外容双戟，安用车前引八驺。\r\n青溪遥接乌衣口，旧宅垂杨几存否。\r\n陈遵那顾尚书期，阮籍惟耽步兵酒。\r\n白首犹逢梁国人，领心讵信平原友。\r\n归去何如谢世牵，六关不入最称贤。\r\n莫将一掬羊昙泪，洒向西州歧路边。"
        },
        {
            "title": "忆游虎山寺",
            "content": "自识溪桥路，常怀释道林。\r\n水流精舍曲，门闭洞湖阴。\r\n日向芙蓉度，春从杨柳深。\r\n未消游后兴，还似欲相寻。"
        },
        {
            "title": "山行值雨",
            "content": "茂苑多春雨，花源信水乡。\r\n端居移物候，静悟得年芳。\r\n山合松云乱，湖消蕙雪长。\r\n思为拙者政，耕牧向河阳。"
        },
        {
            "title": "太华寺咏落花",
            "content": "缀幌沾筵各有因，长安万树总辞春。\r\n残妆带雨犹含泣，薄质随风易损神。\r\n信断御沟争似叶，香消清路不如尘。\r\n朝逢鹿女衔将献，证却从前色误身。"
        },
        {
            "title": "虎丘经司直兄墓",
            "content": "昔是青山路，今成白马泉。\r\n松尘余涕后，樽酒若生前。\r\n过客瞻新表，邻僧守旧田。\r\n祇嗟春草宿，非复梦池年。"
        },
        {
            "title": "邯郸行",
            "content": "宝马邯郸道，金装游侠过。\r\n一朝罢歌舞，千秋伤绮罗。\r\n台榭风花尽，郊原烟草多。\r\n客心将夜月，滚滚向漳河。"
        },
        {
            "title": "始至澶州作",
            "content": "自我谢郎曹，朅来守吏局。\r\n塌翼怀奋飞，低眉就羁束。\r\n驱役遵旄丘，兴歌睇淇澳。\r\n愧乏沂海谣，何以左明牧。\r\n幸寡宣城辞，间可理尺牍。\r\n升既等陵乔，沉亦悟陂复。\r\n芳草合江程，清猿伫旋毂。\r\n卫水日东流，因之鉴心曲。"
        },
        {
            "title": "春溪晚兴",
            "content": "别业怀东墅，名山倚北岑。\r\n川原澄夕霁，云水乱春阴。\r\n看竹门从闭，迷花路转寻。\r\n归心不及鸟，随意向幽林。"
        },
        {
            "title": "夏日来凤亭小集各赋",
            "content": "首夏犹芳月，终宴就薰风。\r\n泛觞兰水上，置座竹林中。\r\n飞花代舞似，鸣鸟当歌同。\r\n笑将愁暂破，醉遣累俱空。\r\n更待西园景，留赏北山丛。"
        },
        {
            "title": "玉河怨",
            "content": "玉河西堤柳青色，含烟弄雾金门侧。\r\n水接昆池波欲流，日升翰苑光先得。\r\n日光照耀九龙开，万骑千官天上回。\r\n仗影迥迷飞絮去，珮声遥杂啭莺来。\r\n莺啭皇州春渐暮，曳珮鸣珂漫如故。\r\n物态那禁鳞运催，人情总为繁华误。\r\n一夜秋风歇众芳，萍水悠悠枉断肠。\r\n不见曲眉颦旧黛，只闻羌笛怨斜阳。"
        },
        {
            "title": "除夕",
            "content": "异乡逢岁尽，一倍旅愁增。\r\n车从来三署，衣香过五陵。\r\n春晴传法鼓，夜色引慈灯。\r\n谁识朝元侣，禅栖学老僧。"
        },
        {
            "title": "寒夜曲四首和子安兄",
            "content": "淡烟和月出霜林，落尽寒花只素阴。\r\n别有兰缸凝彩焰，镜台斜倚照冰心。"
        },
        {
            "title": "送王良医之武冈",
            "content": "白发微官在，沧江别路长。\r\n看星趋翼轸，问水过沅湘。\r\n采药身千里，闻猿泪几行。\r\n惟应鸿宝诀，犹得侍淮王。"
        },
        {
            "title": "承天候驾四首",
            "content": "金舆移旧邸，玉辇出离宫。\r\n侍从多方朔，参乘即卫公。\r\n禊堂逢德水，猎馆报春风。\r\n犹指邯郸路，分明怆帝衷。¤"
        },
        {
            "title": "二月十五夜子浚兄灯宴再赋",
            "content": "再吐金枝焰，重开玉树花。\r\n非关耽夜饮，直是眷年华。"
        },
        {
            "title": "巫山高",
            "content": "蜀道连巴水，巫山接楚阳。\r\n情来为云雨，愁起见潇湘。\r\n枫叶吟秋早，猿声入夜长。\r\n何能降神女，仿佛梦襄王。"
        },
        {
            "title": "赋得有所思",
            "content": "锦席承君宴，青楼寄妾家。\r\n无因挽红袖，留恨与桃花。"
        },
        {
            "title": "胥江泛月旋舸登城归咏",
            "content": "江寒湛澄澈，华月辉相鲜。\r\n乘流载尊俎，泻影发楼船。\r\n翠絺合杳霭，兰皋带长烟。\r\n万艘杂灯火，千门纷管弦。\r\n飞盖揽崇堞，辍棹回前川。\r\n曾经故宫里，为照荒台边。\r\n情非乌栖夜，迹是鹿游年。\r\n登高与临水，行乐并凄然。"
        },
        {
            "title": "感事二首同子约作",
            "content": "妨贤应取咎，履满竟成灾。\r\n书上批鳞切，辞陈舐犊哀。\r\n瘴烟蒙万里，风采动三台。\r\n独惜平津馆，他时但草莱。"
        },
        {
            "title": "早春奉柬王驾部时闻上书乞休未得",
            "content": "耽寂怀摩诘，辞荣学右军。\r\n乡心随梗泛，春思藉兰薰。\r\n巴水初消雪，巫山尚掩云。\r\n汉家频遣祀，留待碧鸡文。"
        },
        {
            "title": "长干行送陆仪曹重补南署",
            "content": "长干里，金铺夹兰戺。\r\n陵树苍苍控石城，淮流湜湜通江水。\r\n廿年高卧东山庐，一朝更踏西京市。\r\n马上耽游期不顾，缓辔微吟日将暮。\r\n都人观者语道傍，白头何自始为郎？莫恨汉家今用少，须\r\n看止辇拜冯唐。"
        },
        {
            "title": "对月答子浚兄见怀诸弟之作",
            "content": "南北何如汉二京，迢迢吴越两乡情。\r\n谢家楼上清秋月，分作关山几处明。"
        },
        {
            "title": "拟中妇织流黄",
            "content": "金闺方永夜，翠袖理残机。\r\n灯花斜落镜，月光低鉴帏。\r\n寸心共丝断，双泪与梭挥。\r\n作伴除蛩响，惊眠惟雁飞。\r\n织就当窗素，裁为远道衣。\r\n徒令芳讯达，不及早旋归。"
        },
        {
            "title": "夜过张子不值",
            "content": "偶随明月过君家，幽径无人自落花。\r\n书帙乱抛青玉案，尚余萤火挂窗纱。"
        },
        {
            "title": "梅花水仙",
            "content": "弄影俱宜水，飘香不辨风。\r\n霓裳承舞处，长在月明中。"
        },
        {
            "title": "吴文部园中观秋千二首",
            "content": "乍起花间渐出墙，只愁人远但闻香。\r\n娇容愿倩风为力，故制湘裙特许长。"
        },
        {
            "title": "新霁",
            "content": "泽国偏宜雨，山斋复喜晴。\r\n云依飞盖散，日吐半规明。\r\n萝径何嫌密，花溪稍觉平。\r\n还知沧海上，今夜月初生。"
        },
        {
            "title": "鄱阳",
            "content": "鄱口晓来望，济阳路此通。\r\n颓波销霸业，蔓草没王宫。\r\n雾色香垆上，秋声瀑布中。\r\n禅心与游思，并落枫林东。"
        },
        {
            "title": "病中闻子约过修和观",
            "content": "坐忆仙源里，春风尔独寻。\r\n桃花别后路，芳草到时心。\r\n迎杖闻山犬，惊帆见野禽。\r\n养生如可问，念我病方侵。"
        },
        {
            "title": "秋夜",
            "content": "夏晦秋俄代，星虚夜忽分。\r\n鉴帷微露月，临槛净披云。\r\n旅思随桐叶，乡心及雁群。\r\n蝉声杂砧响，并是不堪闻。"
        },
        {
            "title": "感事二首同子约作",
            "content": "长夜犹酣饮，平明已见收。\r\n鹰鹯怀雅志，魑魅幸生投。\r\n势殆冰消日，恩疏叶向秋。\r\n成功自有序，不去笑穰侯。¤"
        },
        {
            "title": "春暮索居",
            "content": "栖息无能出世尘，青山何处可藏身。\r\n还期向子招禽庆，为报支公待许询。\r\n静对莺花思旧事，忽惊风雨送残春。\r\n朝来闭户多相戏，犹自含毫拟答宾。"
        },
        {
            "title": "有所思",
            "content": "魂去何须梦，情来即是思。\r\n非缘怅兹夜，翻似恨当时。"
        },
        {
            "title": "子约患臂奉讯",
            "content": "静摄应无恙，尘劳暂有亏。\r\n才非类拥肿，德或似支离。\r\n燕坐停琴后，朝霖罢灌时。\r\n向来观化意，翻讶肘生枝。"
        },
        {
            "title": "进酒词",
            "content": "芳情惯向歌前结，郁抱遍从醉后开。\r\n何事酒乾衔不放，杯香暗送口脂来。"
        },
        {
            "title": "冬宵引",
            "content": "冬宵不易曙，耿耿朔风凄。\r\n沙雁寒犹起，城乌半未栖。\r\n孤舟泊江上，征马渡辽西。\r\n岂但金闺里，能添玉箸啼。"
        },
        {
            "title": "承天候驾四首",
            "content": "兹地承嘉惠，仙班喜复从。\r\n天行传驻跸，月出候鸣钟。\r\n礼乐河间事，山川灞上容。\r\n由来江汉水，何处不朝宗。¤"
        },
        {
            "title": "早春寄台州王维桢",
            "content": "不见天台吏，题书问赤城。\r\n时违花过眼，春入鸟关情。\r\n雅兴看霞起，离忧向水生。\r\n为邦年最少，莫惜宦无成。"
        },
        {
            "title": "送徐绍卿还洞庭兼讯方子",
            "content": "临水朝来望，还山西渡人。\r\n柳情非远道，花恨是残春。\r\n槁泽聊吟楚，寻源若避秦。\r\n祇应方处士，白首共垂纶。"
        },
        {
            "title": "景王之藩恭述二首",
            "content": "帝胤宜承序，贤王遂启封。\r\n珪分劳睿眷，笙别怆慈容。\r\n地接荆衡胜，人多宋景从。\r\n行看江汉水，何处不朝宗。¤"
        },
        {
            "title": "赠盛秀才",
            "content": "避喧因就辟支禅，江左玄风属少年。\r\n数借慈灯挥藻赋，更从积雪照韦编。\r\n潮生静夜滩声转，月上空林塔影悬。\r\n愧我闲来寻白社，逢君却在虎溪边。"
        },
        {
            "title": "奉答子安兄",
            "content": "江郭改故阴，家园蔼新霁。\r\n柔条始发林，芳草渐纡砌。\r\n潘居信为闲，杨亭况重闭。\r\n曰余忝明时，与子承嘉惠。\r\n分省各有愆，佐郡惭所莅。\r\n暂就北山招，转惬东田税。\r\n情忘桃李言，迹岂匏瓜系。\r\n感遇兴长谣，来章缅幽契。"
        },
        {
            "title": "寄故园兄弟",
            "content": "旅迹原无定，尘躬且未宁。\r\n心将齐塞马，梦屡到原。\r\n世事吴宫草，年华楚水萍。\r\n从来堪洒泪，郭外是新亭。"
        },
        {
            "title": "赠金医",
            "content": "少年学道出长桑，闭户时窥五色方。\r\n汉武甘泉初铸鼎，好将灵药献君王。"
        },
        {
            "title": "丽春宫人词次韵二首",
            "content": "掖庭诸伴尽承私，犹是长门奉帚时。\r\n夜月罗帏空自照，春风玉辇不教随。\r\n画图旧掩明君貌，团扇新传班女词。\r\n争得蛾眉无解妒，一开金屋宠全移。"
        },
        {
            "title": "秋日怀王维桢",
            "content": "京国岁华晚，江城风雨秋。\r\n疏声蒹叶度，寒色带云流。\r\n羁宦潘生省，怀人谢监楼。\r\n如何潮落尽，犹未下仙舟。"
        },
        {
            "title": "春日访大林和尚",
            "content": "投迹入空境，看心愧此身。\r\n绾巾蒙示结，执镜为宣因。\r\n石壁初消雪，筠关久灭尘。\r\n坐来花落尽，犹自不知春。"
        },
        {
            "title": "二月十五夜子浚兄灯宴再赋",
            "content": "影缕交花艳，明珠减月辉。\r\n君能留顾盼，时得奉芳菲。"
        },
        {
            "title": "题茉莉二首",
            "content": "萼密聊承叶，藤轻易绕枝。\r\n素华堪饰鬘，争趁晚妆时。"
        },
        {
            "title": "送杨子祐知兴国",
            "content": "寻役谢皇畿，遄征辞帝阙。\r\n朱明垂方隆，修景迎未歇。\r\n晨旌抗欲徂，午马哮不发。\r\n且覆天末觞，暂缓星前辙。\r\n抒情谅子衷，执手信我说。\r\n丕休蒙嘉运，利用宾时哲。\r\n弹冠捐族闾，绁组跻朝列。\r\n玄士守深湛，谒帝生激烈。\r\n稽首金马荣，澡身玉壶洁。\r\n平江波涛兴，昊穹垢气结。\r\n一麾竟出守，三命聊所窃。\r\n行行迈楚荆，漭漭遵吴浙。\r\n旆指衡服云，帆挂湘干月。\r\n遐想百代雄，浩叹一时没。\r\n愿葆幽谷资，毋俾兰芳灭。\r\n炯介投处言，慷慨起长别。\r\n袂连汗并挥，心与飙俱热。\r\n洞庭秋水清，击子中流楫。"
        },
        {
            "title": "冬日往虞山作",
            "content": "故乡谁不怀，名山矧余慕。\r\n一为尘迹牵，遂阔赏心晤。\r\n偶值芳岁阑，遥泛沧洲趣。\r\n澄江带余霞，丹壑收残雾。\r\n严霜委野草，寒飙振皋树。\r\n指途寻旧踪，流盼成新寓。\r\n鱼乐愧渊沉，鸿冥羡云骛。\r\n归来徒是今，履往怅非素。"
        },
        {
            "title": "题美人蕉",
            "content": "带雨红妆湿，迎风翠袖翻。\r\n欲知心不卷，迟暮独无言。"
        },
        {
            "title": "史子示袁州诗亦赋",
            "content": "闻君独抱感时心，说却袁州恨不禁。\r\n华屋春寒无处燕，沙堤日暮只啼禽。\r\n尚思祸起骖乘晚，犹道恩过赐剑深。\r\n诗报茂陵堪下泪，莫将吟入雍门琴。"
        },
        {
            "title": "赴丹阳广福寺与弟言别",
            "content": "古寺碑题西晋年，澄湖如练倚窗前。\r\n寒云自覆金光殿，荒草犹埋玉乳泉。\r\n枫叶染霜秋后色，雨花和梵夜中禅。\r\n亦知阅水同观世，不奈潮声送客船。\r\n\r\n【注释】：【注释】：\r\n（寺在练湖，传为日光佛灵异而建，上有陆羽第十一茶泉\r\n名玉乳云）"
        },
        {
            "title": "丽春宫人词次韵二首",
            "content": "汉宫初进美人歌，一日春晖到绮罗。\r\n漫向玉阶啼粉泪，试开金箧理妆螺。\r\n从登豹辇衔恩甚，特赐鸾笺命藻多。\r\n总是相如能献赋，文园归后奈君何。¤"
        },
        {
            "title": "邯郸道",
            "content": "邯郸临古道，车马此通津。\r\n锦瑟空埋恨，缁衣易染尘。\r\n王昌非荡子，赵女是才人。\r\n并逐漳流尽，荒台蔓草春。"
        },
        {
            "title": "南省斋居",
            "content": "汉家祀典盛如今，几处郊宫驻辇深。\r\n燕月悬知临太乙，淮流争得向汾阴。\r\n斋居宛记分兰省，禁卫仍闻集羽林。\r\n静数从臣枚朔辈，同时零落忽伤心。"
        },
        {
            "title": "咏赠发",
            "content": "宝髻斜安堕马妆，偷将鸾剪试分香。\r\n缠君玉腕劳相忆，底是春心如许长。"
        },
        {
            "title": "蚕室成",
            "content": "蚕馆开周典，鸾舆扈汉仪。\r\n棘墙春窈窕，桑沼昼涟漪。\r\n玺献大人日，衣明上帝时。\r\n娥媌御王母，玉珮降瑶池。"
        },
        {
            "title": "九日寄子约（时海寇甫戢，闻河中盗起）",
            "content": "漫有登高处，兼当望远何。\r\n对花惊白发，见雁忆黄河。\r\n乱后书来少，霜前木落多。\r\n不堪羁宦日，同是阻于戈。"
        },
        {
            "title": "寄侍",
            "content": "遇花思舞夜，睹柳忆颦时。\r\n可道钱江上，行云有梦知。"
        },
        {
            "title": "承天候驾四首",
            "content": "东幸方过沛，南巡乃至衡。\r\n翠华临楚地，黄屋驻樊城。\r\n云以朝歌白，河因夜渡清。\r\n宁知天子贵，别有故乡情。¤"
        },
        {
            "title": "往视城南别业",
            "content": "夙龄不事产，落魄怀英风。\r\n抗志云霄外，绝恋蓬蒿中。\r\n避世岂在远，汉廷聊见容。\r\n未识山川险，安知途路穷。\r\n两自违京辇，久欲返临邛。\r\n疏公有遗业，精舍开墙东。\r\n命策值萧序，览物感情悰。\r\n径密多陈莽，林荒非故丛。\r\n昔往候门稚，今归成塞翁。\r\n鸣蜩若腾笑，驯麇俨相从。\r\n抟飞乏高翼，何为苦微躬。\r\n吾庐倘可适，税驾幸来同。"
        },
        {
            "title": "十八夜儿楙治酒邀诸父待月始阴仍霁",
            "content": "清夜欢游忽作阴，少时斜月复开林。\r\n倩教丝竹陶余兴，莫惜儿曹解此心。"
        },
        {
            "title": "答蔡子木初秋约游之作",
            "content": "官闲似与病相宜，朝谒俱无起独迟。\r\n禁苑蝉声移物候，空山木叶报君知。\r\n薄游丘壑何尝废，雅与琴书每自随。\r\n闻说潘生归骑省，却因词赋动秋思。"
        },
        {
            "title": "登赤壁",
            "content": "万古沧江上，清秋赤壁开。\r\n浴凫知旧渚，横鹤见新台。\r\n妙齿瑜非昔，雄心操已灰。\r\n愧无题赋手，犹欲记重来。"
        },
        {
            "title": "周以言黄圣长过我先人城南故居赋诗见示怅然",
            "content": "疏公别业倚荒城，三径萧条蔓草生。\r\n薛邑台池今日泪，平泉花石旧时盟。\r\n斋中岁序看驹隙，门外春风换鸟声。\r\n不是裘羊同过客，题诗那得更伤情。\r\n\r\n【注释】：【原题】：\r\n周以言黄圣长过我先人城南故居赋诗见示怅然答此"
        },
        {
            "title": "悼亡友周诗二首",
            "content": "昔我求友生，周郎早投分。\r\n藻缀摅玄思，雄谈发孤愤。\r\n壁立常晏如，崖检若乖性。\r\n落魄怀英风，晤言每袪吝。\r\n岁中从薄游，时复惠芳讯。\r\n谢秩始归田，延益拟开径。\r\n讵意云靡依，忽随露先尽。\r\n登座挥素琴，巡檐度哀磬。\r\n遗令视约终，裂书寄遐殡。¤"
        },
        {
            "title": "春日书抱柬当道诸君子",
            "content": "璇机斡回运，宝历启东节。\r\n载阳薄曾辉，改阴谢凝结。\r\n条风衍遐圻，飞泽振穷穴。\r\n昔感百卉腓，今睹群芳悦。\r\n皇仁美无遗，物化滋未歇。\r\n恫予秉国桢，利宾晞朝列。\r\n命邑奚独愆，诉阍良自拙。\r\n天高赤墀涂，云暗黄金阙。\r\n区区谁见知，怛怛难具说。\r\n所藉扬末光，终然照孱劣。"
        },
        {
            "title": "闻报纪事",
            "content": "五楼钟鼓不闻扬，三殿同灾特异常。\r\n凭玉须颁罪己诏，止车应受直臣章。\r\n尧心自是安茨室，汉祀何能救柏梁。\r\n遥想千官趋走地，却于西内拜君王。"
        },
        {
            "title": "送张尚宝谪淮南转运",
            "content": "繁华自昔数扬州，君去无嗟夺凤游。\r\n试访名花吊隋苑，好攀丛桂对淮流。\r\n河桥月上开官舍，海县潮回放客舟。\r\n年少辟疆犹作吏，功成谁复念留侯。"
        },
        {
            "title": "寄刘谏议畿",
            "content": "经年尺素未曾题，长夏郊居懒自宜。\r\n北虏尘飞榆塞日，西京灰满柏梁时。\r\n中朝望属阳司谏，左掖吟怜杜拾遗。\r\n定有封章回圣主，莫须焚草避人知。"
        },
        {
            "title": "乐府十二首（嘉靖丙寅作）",
            "content": "乘法驾乘法驾，出潜邸。\r\n辞兰坂，臻枫陛。\r\n握乾符，奉慈旨。\r\n桥中倾，碣呈字。\r\n从臣观，稽首喜。\r\n应帝期，称天子。\r\n泰阶升，更化始。\r\n陋代来，劣舂起。\r\n釐庙制典礼成，四海谧。\r\n享祀禋，九庙翼。\r\n考明堂，筵太室。\r\n献皇跻，烈祖匹。\r\n故鬼小，幽灵假。\r\n咏孝思，歆明德。\r\n秩郊禋坛畤准圆方，神祇奠南北。\r\n夕郎奏既俞，春卿议佥集。\r\n睿想孚筮从，鸿图表景测。\r\n迎初阳，寅威练嘉日。\r\n裸献戾上公，参乘简元戚。\r\n八骏夹电驰，六龙戴星出。\r\n天路抗旌旄，云门间琴瑟。\r\n殷荐升紫烟，告成瘗苍璧。\r\n齐幄肃华班，旋涂厉清跸。\r\n灵贶展斯今，仁孝光自昔。\r\n宬皇史宬皇史，函帝籍。\r\n金为匮，石为室。\r\n签汇绨缃部甲乙。\r\n迩文华，充武库。\r\n简鸿儒，雠豕误，於万斯年守之锢。\r\n展 陵帝眷园寝，谒款丘陵。\r\n驰道旦筑，行殿宵营。\r\n亘帷成屋，列幔为城。\r\n般云谢巧，周日非灵。\r\n乾行玉辇，坤御金舆。\r\n六宫婉从，万国宾趋。\r\n銮铃响递，环珮声徐。\r\n五臣供帐，百辟燕酺。\r\n朱明司辰，清和肇节。\r\n草树蒙恩，禽鱼腾悦。\r\n周历皇畿，轸兹民业。\r\n遐揽边关，洪思祖烈。\r\n去遵鸾辂，归泛龙舟。\r\n山开阳翠，川效安流。\r\n柔情并畅，睿藻扬休。\r\n枚朔第颂，翎赞王猷。\r\n思旧邦南巡纪胪岳，东幸缅怀丰。\r\n白水循往辙，丹陵访故宫。\r\n江汉眺吾楚，霜露怆宸衷。\r\n电奔翼八骏，云兴扈六龙。\r\n不有居者谁监国，皇储旦截驰道出。\r\n翟相行边细柳中，顾公锁钥青门北。\r\n昼发邯郸道，夜渡黄河湄。\r\n军容肃肃间官仪，豹尾后载班姬随。\r\n卫火弗戢，漳流半湮。\r\n宪臣褫爵服，邦侯械以徇。\r\n旌旗蔽日指樊城，箫管具举叠金钲。\r\n父老稽首遮道迎，椎牛置酒宴镐京。\r\n山川遍喜色，禽鸟递欢声。\r\n辟朱阍，扫青室。\r\n思履綦，存衽席。\r\n斋心望祀纯德间，周爰园寝凄天颜。\r\n诏发郢门迈燕关，格祖特告銮舆还。\r\n管背汉羯虏骄鸷惟吉囊，自称华裔衄先皇。\r\n长伎一逞百不当，谁为谍者伧子王。\r\n憺威藉宠祈上玄，有征无战神武宣，班师振旅歌凯旋。\r\n寝 盟庚戌之秋虏大入，渡桑越碣逾古北。\r\n烽火夜照甘泉宫，旌竿昼蔽长安陌。\r\n驱我士女蒙毳衣，屠我牛羊为湩食。\r\n镇臣气丧，边将兵弛。\r\n侵职滥官，勤王者死。\r\n决胜岂有帷中谋，主和遂贻城下耻。\r\n天子旦集廷臣议，日中不决犹素纸。\r\n蜀郡才华久称赵，慷慨挺身言致讨。\r\n书生由来剑术疏，往系单于惟饵表。\r\n议上始觉龙颜开，司马授策，宗伯举杯。\r\n登陴一呼，疾声震雷。\r\n胡儿跃马趋风回，群工献寿咏康哉。\r\n海波平岛夷日本称最雄，髡首骈拇炯两瞳。\r\n乘舟截险洪涛中，跳梁若蝶聚若蜂。\r\n揭竿烈炬耀日红，攻城掠邑谁婴锋。\r\n红女休织田无农，帝命祀海惟司空。\r\n授脤秉钺有胡公，狼兵苗卒集江东。\r\n夜纵巨舰突蒙冲，俘海系直奏肤功，兔穷鸟尽艰厥终。\r\n更 极三殿灾，双阙燎。\r\n天子避寝，厌胜以祷。\r\n朝右个，御西清。\r\n玉食有减，金悬无声。\r\n谁其梓慎窥大庭，流乌化雀将焉征。\r\n除旧布新承天意，司空饬材俾壮丽。\r\n宅中建极，钦哉从事。\r\n遣仙使周穆穷寰宇，汉武慕蓬壶。\r\n东生游调笑，西母宴欢愉。\r\n颠既廑币，丰亦枉蒲车。\r\n缓龄韬上药，御气秘真符。\r\n台端两侍御，将命发天都。\r\n齐梁历南楚，瓯越尽东吴。\r\n姓名河上隐，物色市中趋。\r\n金简探绿籍，琼笈访朱书。\r\n曾未三载还，幸与百年俱。\r\n筑馆礼上士，授粲出中厨。\r\n行闻避骢马，归见绾银鱼。\r\n稽首愿玉体，寿考永无虞。\r\n考芝宫河清社鸣诞圣人，握符缵历，靡瑞不臻。\r\n天垂卿云景星现，地出醴泉泽曼衍。\r\n导禾六穗麦两岐，嘉瓜并蒂连理枝。\r\n三足轩翥肉角嬉，龟鹿雀兔咸素姿。\r\n包匦驿贡赆四驰，芝草凝祥处处生。\r\n献庙忽产屋之楹，瑶光莹洁秀九茎，铜池芝房恶足称。\r\n帝命作宫，时享以报。\r\n子孙千亿，昌胤允绍。\r\n\r\n【注释】：【注释】：\r\n（《考芝宫》曲凡十八句，其十二句句七字，六句句四字\r\n。）"
        },
        {
            "title": "子安馆中言别迟蔡子不至",
            "content": "今夕西堂燕，明朝南浦人。\r\n雨滋将别泪，花黯欲离神。\r\n烛下杯停久，门前嘶马频。\r\n所期殊未至，含意独谁申。"
        },
        {
            "title": "送王户曹擢九江守",
            "content": "廿泉献赋早知名，才子为郎在两京。\r\n阙下承符初出守，郡中森戟已相迎。\r\n空庭庐岳晴云色，燕坐浔阳江水声。\r\n试觅古来《循吏传》，几人年少寄专城？"
        },
        {
            "title": "寒夜曲四首和子安兄",
            "content": "风吹芳树已凋残，却放清晖入画阑。\r\n莫道金闺常自暖，夜深翻似玉门寒。"
        },
        {
            "title": "闲居柬吴二纯叔王二禄之",
            "content": "北山归卧各风烟，西望长安思惘然。\r\n直散闻莺兰省畔，朝回饮马玉河边。\r\n府中尽道逢时少，阙下争看被服妍。\r\n为忆同游双凤侣，衔恩记否十年前？"
        },
        {
            "title": "送子安家兄遣告皇陵之中都",
            "content": "天授我高皇，龙飞自禹方。\r\n地曾留巨迹，云每识神光。\r\n宅镐谋应协，怀丰意讵忘。\r\n遂荒汤沐邑，因锢鼎湖藏。\r\n园县祠官给，泉闱烈考襄。\r\n粉榆无马鬛，松柏有乌翔。\r\n遹孝今王嗣，恢图中叶昌。\r\n监周兴礼乐，稽古备文章。\r\n观德崇新庙，栖灵狭旧乡。\r\n卜工维日吉，遐馈俟风将。\r\n东省推予仲，南宫曰尔良。\r\n春乡遥献节，秋水速征航。\r\n望气荆涂上，登泗旁。\r\n御香陈玉碗，量币发金箱。\r\n别泪纷鸿雁，来歆陟凤凰。\r\n故都行欲赋，扬搉思何长。"
        },
        {
            "title": "柬子约",
            "content": "东吾达命爱都捐，最是忧心易损年。\r\n头白逢春能几许，且收双泪向花前。"
        },
        {
            "title": "谒周孝侯墓",
            "content": "地是先朝赐，桥犹异代存。\r\n枯枝交陇树，流水到祠门。\r\n落日瞻遗像，英风想逝魂。\r\n蹉跎余亦晚，愁向陆生论。"
        },
        {
            "title": "盘江词三首",
            "content": "白涧流残青嶂开，鸡公岭带夕阳来。\r\n更闻江水盘千曲，何似愁肠日九回。"
        },
        {
            "title": "天界寺赠半峰上人",
            "content": "顾省纷俗婴，寻山惬幽趣。\r\n秋水净金河，寒云翳珠树。\r\n了看花落时，莫辨鸟还处。\r\n休公别来诗，江生拟将赋。"
        },
        {
            "title": "雨次沛上",
            "content": "帝昔歌风处，人今听雨来。\r\n寒催丰戍早，声咽楚江回。\r\n野鸟啼荒垒，浮云翳暮台。\r\n徒令过周客，一洒废宫哀。"
        },
        {
            "title": "西天寺（傍即虢国墓）",
            "content": "弥勒禅林雨，将军陇树烟。\r\n长安今罢笑，留恨向西天。"
        },
        {
            "title": "拟伯劳东飞歌二首",
            "content": "蛱蝶双飞燕并栖，秦楼燕市花成溪。\r\n谁家玉人当户窥，含羞敛笑横波驰。\r\n宝髻珠钿明月光，罗帏翠帐秋夜长。\r\n秀颜皓齿才十五，时向芳筵作歌舞。\r\n雀台露寝生暮云，空留可怜犹为君。¤"
        },
        {
            "title": "严公解相还豫章追送淞陵作二首",
            "content": "明时扈圣廿年余，始得衔恩谢直庐。\r\n秀水池台非旧筑，钤冈花径是新除。\r\n县家岁给山公粟，门巷高悬薛氏车。\r\n舟泊吴江秋乍冷，野人聊为献鲈鱼。"
        },
        {
            "title": "寒夜曲四首和子安兄",
            "content": "年随流水去伤神，催入风光一度新。\r\n何事蛾眉颦不展，玉颜无伴怕逢春。"
        },
        {
            "title": "题茉莉二首",
            "content": "香惯临风细，花偏映日生。\r\n若将人试拟，小玉定齐名。"
        },
        {
            "title": "江南曲",
            "content": "锦帆西去绕横塘，画舸携来悉粉妆。\r\n旭日笼光流彩艳，晚云停雨净兰芳。\r\n飞丝带蝶粘罗幌，吹浪游鱼戏羽觞。\r\n自是江南好行乐，采莲到处棹歌长。"
        },
        {
            "title": "同王子集蔡子馆",
            "content": "相逢西府讶初筵，为语当时一惘然。\r\n户下鸣蒐频带雨，湖边落木似催年。\r\n人传台岳题诗后，客向长沙奉召还。\r\n机事对君浑遣尽，莫嫌争席主人前。"
        },
        {
            "title": "盘江词三首",
            "content": "攒峰夹岸若云稠，下有飞泉一线流。\r\n春草深时多瘴厉，行人驻马不堪愁。"
        },
        {
            "title": "广寒宫登眺（即辽后洗妆处）",
            "content": "宝阁凌霄建，珠窗映日开。\r\n月临疑桂宇，露洒即铜台。\r\n山悉图崤入，池犹象汉回。\r\n倚妆花屡发，窥舞鸟能来。\r\n倾国元因色，劳民岂但财。\r\n地随胡运改，栋与美人催。\r\n监殷良非远，秦宫亦可哀。\r\n圣朝留故迹，皇览实休哉。"
        },
        {
            "title": "送王子亮卿真州访蒋宪使",
            "content": "岁暮三山路，江通一水津。\r\n舟寒初载雪，榻暗旧生尘。\r\n静夜闻潮惯，荒城落叶频。\r\n悬知蒋诩宅，开径迟幽人。"
        },
        {
            "title": "昆山道中延福寺逢琴僧",
            "content": "维舟探野寺，取径度溪桥。\r\n宿雨鸣才歇，寒云湿未消。\r\n琴声入林细，幡影隔花遥。\r\n流水原无着，归心缓落潮。"
        },
        {
            "title": "临高台",
            "content": "高台望不极，临伫意何穷。\r\n茂苑花为苑，吴宫锦作宫。\r\n管弦虚夜月，罗绮罢春风。\r\n独惜乌啼处，犹闻曲怨中。"
        },
        {
            "title": "武林追忆子安",
            "content": "曾见褰帷向越城，非关为吏厌承明。\r\n身随零露朝先尽，恨落江潮夜未平。\r\n芳草不传池上梦，薇花犹系省中情。\r\n湖心诸寺闻题遍，留取山僧护姓名。"
        },
        {
            "title": "春夜游西园同诸兄弟作",
            "content": "佳节值瑶灯，清夜游金谷。\r\n良友披兰襟，懿亲俪芳躅。\r\n经过敞榭边，徙倚寒塘曲。\r\n遵渚虽近寻，玩峰生遐瞩。\r\n轩冕幸暂违，簿领谢羁束。\r\n迹非三径荒，情是一丘足。\r\n镜里发始华，尊中酒初绿。\r\n及时不为欢，坐遣春光促。"
        },
        {
            "title": "张仲读书吴山",
            "content": "辍养辞南陔，驾言迈西郭。\r\n问子将何之，避喧谢羁缚。\r\n堂闾岂不怀，云林谅有托。\r\n风叩支关清，月鉴董帷薄。\r\n披帙就长明，静夜灵花落。\r\n羊亡屏意筌，猿定启心籥。\r\n幽谷闻鸟鸣，澄湖眺鱼乐。\r\n霞绮杂烟丝，桃柳互纷灼。\r\n时枉塘上篇，日积丘中作。\r\n焉得奋羽翰，因君适寥廓。"
        }
    ]
}