{
    "dynasty": "元",
    "author": "陈秀民",
    "intro": "",
    "items": [
        {
            "title": "壬午九月九日与郭希仲纪叔维马希远饮周景父",
            "content": "去年登堂三月三，主人置酒浇春衫。\r\n今年登堂九月九，堂上主人复多酒。\r\n马生弹琴纪生画，郭子题诗美如炙。\r\n四明狂客醉欲倒，菊花插帽秋光好。\r\n百年节序能几逢，人生会合何其少。\r\n人生会少将奈何，为君起舞为君歌。\r\n歌残酒尽更须酌，莫待他年白发多。\r\n\r\n【注释】：【原题】：\r\n壬午九月九日与郭希仲纪叔维马希远饮周景父晚香堂上纪\r\n画墨菊马鼓琴既而各赋一首"
        },
        {
            "title": "岳阳楼夜宿",
            "content": "湘灵瑟鼓潇潇夜，龙女笙吹淡淡秋。\r\n楚曲吴歌互相答，岭猿巴鸟不胜愁。"
        },
        {
            "title": "怀古和陈惟寅韵（三首）",
            "content": "范蠡已霸越，功成淡若无。\r\n扁舟五湖上，乌喙不敢呼。\r\n冥鸿在寥廓，燕雀下莱芜。¤"
        },
        {
            "title": "燕京客舍送友归天台",
            "content": "雁鸣沙漠风，秋入燕陵树。\r\n客子衣裳单，宁不畏霜露。\r\n驱车国东门，迢迢怀往路。\r\n尺璧横道周，谁能一回顾。\r\n登山豺虎雄，入海鲸鲵怒。\r\n天台隔三江，丹霞夹玄雾。\r\n黄精或可寻，胡麻庶当遇。\r\n明时有遗佚，归哉保贞素。\r\n我马病已久，东西厌驰骛。\r\n逸驾如可攀，吾将执其御。"
        },
        {
            "title": "至岳州宿岳阳楼",
            "content": "荡桨溯流光，登楼望八荒。\r\n江山出图画，天地入舟航。\r\n夜静星文动，秋高月色凉。\r\n题诗怀李白，搔首鬓沧浪。"
        },
        {
            "title": "吴中柳枝（四首）",
            "content": "棠梨花开郎出门，宜男草生妾思君。\r\n如何宜男草上露，不湿棠梨花底云。"
        },
        {
            "title": "山居杂咏",
            "content": "好山看不尽，游罢更须登。\r\n石屋晴犹雨，天池夏亦冰。\r\n寻仙碧霞里，飞步白云层。\r\n松花飘满地，归路喜逢僧。"
        },
        {
            "title": "吴中柳枝（四首）",
            "content": "馆娃宫中花似云，馆娃宫外酒如春。\r\n花前把酒花下醉，莫遣春愁恼杀人。"
        },
        {
            "title": "登灵岩",
            "content": "宝殿压崔嵬，华池顶上开。\r\n山从太白出，水自洞庭来。\r\n阁树联珠塔，岩花照石台。\r\n吴王清暑地，那得有尘埃。"
        },
        {
            "title": "吴中柳枝（四首）",
            "content": "姑苏城边杨柳丝，千丝万丝垂参差。\r\n柳丝虽长不禁手，难织回文锦字诗。"
        },
        {
            "title": "湘乡道中",
            "content": "日暮倦趋山市远，解衣聊复憩岩阿。\r\n云迷险道藤穿石，水落悬崖草乱坡。\r\n木客下时人迹少，鹧鸪啼处客愁多。\r\n向南言语凭谁辩，莫问蛮方事若何。"
        },
        {
            "title": "周玄初来鹤诗（洪武己巳）",
            "content": "天外谁呼众鹤来，坛前道士本仙才。\r\n月明辽海通三岛，能载飞琼数往回。"
        },
        {
            "title": "怀古和陈惟寅韵（三首）",
            "content": "兔走要离坟，狸啼阖闾墓。\r\n宝剑生土花，银池浴秋露。\r\n迢迢郭西门，玉辇迷金步。¤"
        },
        {
            "title": "送强彦栗归吴",
            "content": "蓟门秋月白，城头夜啼乌。\r\n城中良家子，半是南征夫。\r\n或从张都护，或属李轻车。\r\n道傍别妻子，泣下如迸珠。\r\n自非英雄具，孰使祸乱除。\r\n戎马暗中国，游子将何趋？君归慰父母，繄我独何如。"
        },
        {
            "title": "题幻住庵中峰和尚莲池野亭小像",
            "content": "亭前池水生莲花，亭中老禅方结跏。\r\n双枝作供净瓶里，仿佛玉井衔丹霞。\r\n世上莲花亦常有，玉堂不比丹青手。\r\n水底冰蚕已化龙，绝世于今故无偶。\r\n师是莲花花是师，亭亭净植涅不淄。\r\n胸中五色舌上吐，烂熳写出莲花词。\r\n世间物物皆为幻，我把斯图作真看。\r\n君不见中峰峰上十丈莲，吹香夜夜到诸天。"
        },
        {
            "title": "五月九日调军入绥宁是夜宿风门岭值雨",
            "content": "五月官军入不毛，重冈复岭接天高。\r\n小臣报国宁辞死，大将行兵无乃劳。\r\n漠漠野烟啼魍魉，阴阴山木挂猿猱。\r\n二更风雨来关峡，自喜挑灯看宝刀。"
        },
        {
            "title": "寄绍兴吕左丞",
            "content": "后来江左英贤传，又是淮西保相家。\r\n见说锦袍酣战罢，不惊越女采荷花。\r\n\r\n【注释】：【注释】：\r\n按《辍耕录》云：张氏据有平江，部将吕珍守越，参军陈庶子、饶介之在左右。一日陈赋此诗，饶染翰题扇以寄吕，词翰双绝。吕倩人诵罢，大怒曰：“我为主人血战守封疆，岂爱一女子，不忍惊乎？见则必杀之。”"
        },
        {
            "title": "西湖竹枝词",
            "content": "鸳鸯宛在水中央，恰似阿侬初嫁郎。\r\n掷却郎君金弹子，劝郎切莫打鸳鸯。"
        },
        {
            "title": "吴中柳枝（四首）",
            "content": "长洲宫苑草离离，中有吴王旧沼池。\r\n至今二八吴中女，为人歌舞学西施。"
        },
        {
            "title": "题王长史所画天平龙门图",
            "content": "月黑山鬼号，苍龙斗折角。\r\n仙人一掌擎，不令堕深壑。\r\n秋高势崚层，日暮气惨错。\r\n阑干冰柱悬，凌乱雪花落。\r\n路狭仅通人，峰寒不栖鹤。\r\n王侯天机峻，跻攀故盘礴。\r\n写作龙门图，奇气低五岳。\r\n神鱼息天池，有待风雷作。"
        },
        {
            "title": "滦阳道中",
            "content": "晨出建德门，暮宿居庸关。\r\n风鸣何萧萧，月出何团团。\r\n短辕驻空野，悲笳生夕寒。\r\n我本吴越人，二年客幽燕。\r\n幽燕非我乡，而复适乌桓。\r\n前登桑乾岭，西望太行山。\r\n太行何盘盘，欲往愁险艰。\r\n寓形天壤间，忽如水上船。\r\n役役何所求，吾将返林泉。"
        },
        {
            "title": "至武冈",
            "content": "家居犹旅食，儿子复南征。\r\n娄县千江隔，都梁百日行。\r\n雁书天外远，马角梦中生。\r\n食禄非吾愿，何时复旧耕。"
        },
        {
            "title": "姑苏竹枝词",
            "content": "吴门二月柳如眉，谁家女儿歌《柳枝》？歌声袅袅娇无力\r\n，恰如杨柳好腰肢。"
        },
        {
            "title": "怀古和陈惟寅韵（三首）",
            "content": "海门潮不至，昱岭掩空关。\r\n龙随白雁去，何时复南还。\r\n萧萧禁中树，尽为樵牧攀。"
        },
        {
            "title": "送远曲",
            "content": "谁令车有轮，去年载客西入秦。\r\n谁令马有蹄，今年载客过辽西。\r\n车轮双，马蹄四，念君独行无近侍。\r\n妇人由来不下堂，侧身西望涕沾裳。\r\n恨不化为双玉珰，终日和鸣在君旁。"
        },
        {
            "title": "漷州望古北居庸诸山",
            "content": "古北居庸一望中，风沙满眼乱芙蓉。\r\n曦车夜转昆仑脊，华盖阴移太乙峰。\r\n金口水流终到海，玉泉云起又随龙。\r\n两京形胜今如此，可拟秦关百二重。"
        },
        {
            "title": "邳州",
            "content": "青山一发见邳州，落日云迷故国愁。\r\n父老空传黄石在，仙人已伴赤松游。\r\n乾坤不信无清气，河水胡为尚浊流。\r\n野树昏鸦栖未定，数声哀角起高楼。"
        }
    ]
}