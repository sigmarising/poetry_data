{
    "dynasty": "元",
    "author": "郯韶",
    "intro": "",
    "items": [
        {
            "title": "梧桐士女",
            "content": "厌厌微步出深宫，露湿红绡怯晚风。\r\n争信长门今夜月，肯分清影照梧桐。"
        },
        {
            "title": "题宋氏绿野庄",
            "content": "暮泊兰陵郡，朝过绿野庄。\r\n飞华渡江阔，垂柳荫门长。\r\n扫地春阴合，梳头荷气凉。\r\n几时重著履，来此咏沧浪。"
        },
        {
            "title": "倪元镇画",
            "content": "玄馆夏初度，青林暑气中。\r\n开轩对流水，坐石待薰风。\r\n花落葛巾侧，鸟鸣山几空。\r\n经锄者谁子，散发奏丝桐？"
        },
        {
            "title": "次韵（二首）",
            "content": "鸬鹚皞鳷总多情，荡漾春江取次行。\r\n日日沙头候归雁，为郎搊得小秦筝。"
        },
        {
            "title": "闻夜来醉过春梦楼赠小芙容乐府恨不得从游戏",
            "content": "金鹊香销月上迟，玉人扶醉写新词。\r\n胜游不记归来夜，春梦楼前倚马时。\r\n\r\n【注释】：【原题】：\r\n闻夜来醉过春梦楼赠小芙容乐府恨不得从游戏成廿八字以\r\n寄"
        },
        {
            "title": "律诗二首奉寄玉山",
            "content": "征君一月不出屋，客来喜值清秋时。\r\n会稽录事应当别，笠泽高僧定赋诗。\r\n新月忽从溪上出，清尊还向竹间移。\r\n殷勤持寄于高士，切莫愁吟两鬓丝。"
        },
        {
            "title": "题女真猎骑图（二首）",
            "content": "塞上秋鹰白雪飞，溅溅生血洒毛衣。\r\n日斜却过轮台下，争看红妆猎骑归。"
        },
        {
            "title": "次玉山分题韵（二首）",
            "content": "玉山树色倚青冥，洒阁风微酒易醒。\r\n移席绝怜江柳碧，钩帘更爱竹书青。\r\n白云尽日春团盖，灵石何年夜陨星。\r\n却笑虎头痴绝甚，尽将诗句写秋屏。"
        },
        {
            "title": "送郑同夫归豫章分题诗 分题虎丘",
            "content": "青山阖闾墓，荒草起秋风。\r\n古隧苍精化，阴房玉雁空。\r\n夕阳明野寺，远渚落霜枫。\r\n送子难为别，无情楚水东。"
        },
        {
            "title": "因赋诗云",
            "content": "残雪落林度西岭，阴涧寒泉凝素缏。\r\n两僧倚树听微钟，一鹤临流照清影。\r\n松间旭日映山椒，白云英英如雨飘。\r\n何当为置王摩诘，更添一树红芭蕉。"
        },
        {
            "title": "题宋氏绿野庄",
            "content": "莫泊兰陵郡，朝过绿野庄。\r\n飞花渡江阔，垂柳荫门长。\r\n扫地春阴合，梳头荷气凉。\r\n几时重著屐，来此话沧浪。"
        },
        {
            "title": "望潮曲",
            "content": "夕风?白波，红树摇绿烟。\r\n行人望潮水，心与沧溟连。\r\n榑桑东来三万里，晓看浴日重渊底。\r\n乃知碧海与天通，只隔银河一丝水。\r\n美人住在东海头，身轻嫁与千户侯。\r\n频年转粟直沽口，樯头夜夜望牵牛。"
        },
        {
            "title": "送丁彦祥入京兼呈危太朴应奉",
            "content": "画角城头乌乱啼，客行秋日思凄凄。\r\n黄河一水青天上，□岭诸山大漠西。\r\n饮马窟深沙草浅，射雕风急暮云低。\r\n经时不见危供奉，想候都门踏雪泥。"
        },
        {
            "title": "衡门书事（二首）",
            "content": "风雨衡茅深复深，朝来隐几独长吟。\r\n正怜静里耽诗癖，忽喜门前有足音。\r\n爨下焦桐弹《别鹤》，箧中茧纸写来禽。\r\n南山千古悠然意，惆怅何人识此心。¤"
        },
        {
            "title": "秋夜独坐有怀玉山徵君",
            "content": "庭树叶初落，鹊飞惊早秋。\r\n玉绳犹未转，星汉忽同流。\r\n杨柳离亭思，芙容别浦愁。\r\n美人隔烟渚，沧海信悠悠。"
        },
        {
            "title": "衡门书事（二首）",
            "content": "门巷青苔积雨深，林华落尽一莺吟。\r\n高情不鼓南薰调，长日只闻流水音。\r\n涧底青丝牵弱荇，窗前碧色护来禽。\r\n莫嫌身外求名远，自是幽居惬素心。"
        },
        {
            "title": "题倪元镇画（二首）",
            "content": "断霭生春树，微茫隔远汀。\r\n梁溪新月上，照见惠山青。"
        },
        {
            "title": "题女真猎骑图（二首）",
            "content": "白草原头闻雁声，黄沙碛里马蹄轻。\r\n举头忽见边城月，倒著丝鞭不肯行。"
        },
        {
            "title": "次韵（二首）",
            "content": "洞庭之西湖水东，客行三日上江风。\r\n行行塞雁青天外，个个轻鸥白浪中。"
        },
        {
            "title": "次韵陆友仁吴中览古",
            "content": "赤阑桥下记停桡，细雨菰蒲响暮潮。\r\n说与行人莫回首，故宫烟柳正萧萧。"
        },
        {
            "title": "送地理刘汉章",
            "content": "刘也东瓯士，能探郭璞书。\r\n曰阴曰阳处，某水某丘余。\r\n坏隧飞金雁，阴房葬玉鱼。\r\n荒唐千古事，吾欲问何如。"
        },
        {
            "title": "春寒（二首）",
            "content": "十日春寒早闭门，风风雨雨怕黄昏。\r\n小斋坐对黄金鸭，寂寞沉香火自温。"
        },
        {
            "title": "次玉山分题韵（二首）",
            "content": "频年种豆绕幽居，深巷萧条意自如。\r\n日宴炊烟分井臼，春前草色上阶除。\r\n清时自分耽诗癖，白日首嫌生事疏。\r\n秪忆桃源种桃者，秋江多致鲤鱼书。¤"
        },
        {
            "title": "春寒（二首）",
            "content": "春寒时节病头风，惆怅年华逝水同。\r\n世事总如春梦里，雨声浑在杏花中。"
        },
        {
            "title": "寄范叔豹",
            "content": "江路霜寒木叶凋，忆君何处思迢迢。\r\n长年旅食同秋雁，故里风烟隔莫潮。\r\n甚欲寄书酬远别，绝怜把烛待清宵。\r\n双溪月色凉如水，谁采琼芳慰寂寥。"
        },
        {
            "title": "过女儿浦",
            "content": "浦口寒烟生白波，薲花风急棹舟过。\r\n人家一路青山下，只有秋田落雁多。"
        },
        {
            "title": "次韵聂茂宣见贻就柬陆伯渊",
            "content": "扬雄宅里曾相识，甫里祠前会面时。\r\n白日过门应问字，青春别墅只围棋。\r\n隔溪水涨桃花屋，深巷鸡鸣桑树枝。\r\n甚欲相从二三子，篝灯细雨共谈诗。"
        },
        {
            "title": "送僧归严陵",
            "content": "春船上濑急，归路石溅溅。\r\n白石百花静，清江初月圆。\r\n偶逢林下叟，为话竹间禅。\r\n明发遥相忆，青山生莫烟。"
        },
        {
            "title": "郑蒙泉炼师子午谷图",
            "content": "子真今住子午谷，乃在蛟门西复西。\r\n绕屋长松落晴雪，倚天绝壁立丹梯。\r\n春回大壑三芝秀，月满空山一鹤栖。\r\n归去看图望瀛海，定应沐发候天鸡。"
        },
        {
            "title": "题赵魏公画",
            "content": "汉家宫阙尽蒿莱，烟雨苍茫护石苔。\r\n惟有金河旧时雁，年年秋色过江来。"
        },
        {
            "title": "题胡廷厓画",
            "content": "仙馆空青里，春船罨画中。\r\n沤波千丈雪，渔笛一丝风。"
        },
        {
            "title": "虎丘",
            "content": "春草青青绕阖庐，山深石径转崎岖。\r\n空闻落日腾金虎，无复三泉掞玉凫。\r\n陆羽井深春雨歇，生公石在白云孤。\r\n伤心莫问鱼肠剑，怨逐秋声上辘轳。"
        },
        {
            "title": "律诗二首奉寄玉山",
            "content": "仙人爱向桃源住，曲曲云林胜辋川。\r\n秋水到门船似屋，青山当槛树如烟。\r\n常时待月溪边立，最爱梳头竹里眠。\r\n我有好怀清梦远，题诗还到草堂前。¤"
        },
        {
            "title": "题渔家壁",
            "content": "漫郎家住黄泗浦，闲看飞花坐北窗。\r\n渡口青山高似屋，门前潮水直通江。\r\n垂杨系艇已千尺，春鲤上盘才一双。\r\n野老相过无一事，白头喜对酒盈缸。"
        },
        {
            "title": "次韵",
            "content": "长林夕露下，一雁过秋天。\r\n月照风灯外，星沉夜水前。\r\n美人隔烟渚，清梦落江船。\r\n孤坐闻城漏，迢迢夜不眠。"
        },
        {
            "title": "虞山道中有怀",
            "content": "言偃宅前湖水东，千门杨柳绿摇风。\r\n一篷山色斜阳外，半夜雨声春梦中。\r\n独客年年如旅雁，行人草草似惊鸿。\r\n芳洲杜若凭谁采，心逐寒潮处处同。"
        },
        {
            "title": "次韵陆友仁吴中览古",
            "content": "赤阑桥下记停桡，细雨菰蒲响莫潮。\r\n说与行人莫回首，故宫烟柳正萧萧。"
        },
        {
            "title": "题倪元镇画（二首）",
            "content": "高江新水生，微月流云度。\r\n美人胡不知，相思隔春树。"
        },
        {
            "title": "清平乐 玉山名胜集",
            "content": "湘云微度。六曲朱阑暮。帘外香飘梅子树。知有王孙索句。谁将琼＊吹霞。柳花飞过东家。说与门前去马。断肠休为琵琶。"
        },
        {
            "title": "龙门山中即事",
            "content": "雷雨过厓惊落湍，空林白昼忽生寒。\r\n阴阴草阁开尊坐，细细山云卷幔看。\r\n落日樵声经木末，青天鸟道挂帘端。\r\n亦知吏隐非吾事，直欲从兹赋《考槃》。"
        }
    ]
}