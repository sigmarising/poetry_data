{
    "dynasty": "元",
    "author": "张宪",
    "intro": "",
    "items": [
        {
            "title": "柬顾明府",
            "content": "水国差徭重，江城庐舍希晓星悬印出，春雨劝农归。\r\n官马哦新月，公庭散夕晖。\r\n欲知通守瘦，但视野人肥。"
        },
        {
            "title": "火府告斗",
            "content": "黄巾骑马腾红云，绿章细书天篆文。\r\n芙蓉小冠切白玉，伏地夜奏中天君。\r\n灼灼桃花映羊首，电绕魁罡百怪走。\r\n九皇一笑帝车移，银鹿作?巴霞注酒。\r\n玉衡闪烁招摇光，人间尘土何茫茫。\r\n石家买得绿珠笑，五云踏地椒壁香。\r\n短衣吹秋车武子，乾抱流萤照书纸。\r\n虚空喉舌政司权，杳杳冥冥注生死。"
        },
        {
            "title": "匡复府",
            "content": "扬州都督开三府，十万强兵猛如虎。\r\n骆生长檄魏生谋，大义精忠照千古。\r\n山东豪杰望旌旗，蓄缩江淮立霸基。\r\n莫指金陵图王气，石梁鸦噪髑髅悲。"
        },
        {
            "title": "莫种树",
            "content": "莫种树，种树枝叶多。\r\n枯杨易生稊，钝斧难伐柯。\r\n秋风动悲思，春月夜如何？"
        },
        {
            "title": "铜雀妓",
            "content": "陵树日沉西，秋风石马嘶。\r\n芳樽倾纟惠帐，讵肯湿黄泥。\r\n惨惨笙歌合，遥遥望眼迷。\r\n玉人脆如草，能得几回啼。"
        },
        {
            "title": "当垆曲拟梁简文帝",
            "content": "初八月上弦，十五月正圆。\r\n当垆设夜酒，客有黄金钱。\r\n欢浓易得晓，别远动经年。\r\n相送大堤上，举杯良可怜。"
        },
        {
            "title": "二月八日游皇城西华门外观嘉孥弟走马歌",
            "content": "春风压城紫燕飞，绣鞍宝勒生光辉。\r\n软沙青草平似镜，花雨满巾风满衣。\r\n潜蛟双绾玉抱肚，朱鬛分光散红雾。\r\n金龙五爪蟠彩袍，满背真珠撒秋露。\r\n生猿俊健双臂长，左脚蹋镫右蹴缰。\r\n铜铙四扇绕十指，玉声珠碎金琅珰。\r\n黄蛇下饮电掣地，锦鹰打兔起复坠。\r\n袖云突兀鞍面空，银瓮驼囊两边缒。\r\n西宫彩楼高插天，凤凰缭绕排神仙。\r\n玉皇拍阑误一笑，不觉四蹄如迸烟。\r\n神驹长鸣背凝血，郎君转面醉眼缬。\r\n天恩剪下五色云，打鼓归来汗如雪。"
        },
        {
            "title": "玩鞭亭",
            "content": "畸乌压营营作声，红光紫电围金钲。\r\n黄须小龙马上啸，白日饥豺梦里惊。\r\n老奴怒掷珊瑚枕，追兵起合疏璃井。\r\n巴马东归疾似风，道旁遗烘如水冷。\r\n健儿空玩七宝鞭，荆台老姥空谁传。"
        },
        {
            "title": "发白马",
            "content": "朝发白马津，莫及陈留县。\r\n兵事急星火，驿程疾雷电。\r\n左挟弓，右擎箭。\r\n独飞一骑报军书，百里王城驰急变。\r\n丞相真静才，清谈白羽扇。\r\n天子蔽九重，张乐绛霄殿。\r\n内门三日不得朝，咫尺天威无路见。\r\n三十万众解甲降，锦绣封疆成广荐。\r\n明日腥风虏骑来，背城借一谁堪战？嬖幸窃鲁弓，奸谀卖\r\n纪甗。\r\n衔璧牵羊事已非，束手蕃臣忘入援。\r\n抆泪踏边尘，含愁别宫院。\r\n回首东南汉月高，淅沥风沙破颜面。\r\n白草黄云望莫穷，西楼尚隔汤城淀。\r\n木叶山前下马时，背水始悟降王贱。\r\n使者来，君早见！"
        },
        {
            "title": "瑶池曲",
            "content": "曼倩啼饥桃未熟，绮窗珠树层阴绿。\r\n上清童子昼临关，鸾尾扫云方种玉。\r\n芙蓉画阑春昼长，箫《韶》一派起回廊。\r\n八龙未暇送周穆，三鸟遽能迎汉皇。\r\n风雨苍苍隔玄圃，不劳西望祠王母。\r\n赠君桃核大如杯，归植茂陵陵上土。"
        },
        {
            "title": "送哲古心往吴江报恩寺",
            "content": "兰若压江桥，长廊昼寂寥。\r\n鸟啼春后树，龙定起中潮。\r\n花雨随风散，茶烟隔竹消。\r\n客程他日路，清话借通宵。"
        },
        {
            "title": "房中思",
            "content": "红象作小梳，髻龙盘漆发。\r\n香泥捣守宫，染透桃花骨。\r\n白马不归来，倚床弄红拂。\r\n桂阴绿团团，坐对玲珑月。"
        },
        {
            "title": "神弦十一曲",
            "content": "朝行青溪曲，莫宿青岩阿。\r\n女萝施长松，白蘋依绿荷。\r\n神来水生风，神去水无波。\r\n朝云不为雨，夕露将如何。\r\n右宿阿。"
        },
        {
            "title": "出自蓟北门行",
            "content": "出自蓟北门，遥望瀚海隅。\r\n黄沙落寒雁，衰草号雄狐。\r\n河水血成冰，土冢碑当涂。\r\n乃知古战场，本是贤王都。\r\n武皇昔按剑，一怒万骨枯。\r\n半夜下兵帖，六郡皆欢呼。\r\n将军各上马，百道追匈奴。\r\n羊马满大野，万帐收穹庐。\r\n英英长平侯，六骡走单于。\r\n至今青史上，犹壮武刚车。"
        },
        {
            "title": "中秋碧云师送蟹",
            "content": "天风吹绽黄金粟，檐前老兔飞寒玉。\r\n客窗不记是中秋，但觉邻家酒浆熟。\r\n泖田秋霁稻未镰，苇箔竹断收团尖。\r\n红膏溢齿嫩乳滑，脆美簇簇橙丝甜。\r\n无肠公子夸?铄，两戟前驱终受缚。\r\n靥心昼暖白玉脐，夔牟夜泣红铜壳。\r\n曲生风度亦可怜，且对霜娥供大嚼。\r\n酒后高歌绕碧云，九峰一夜霜华落。"
        },
        {
            "title": "周昉横笛图",
            "content": "一妇跨镫如习骑，一妇鹄立类勇士。\r\n一妇横笛坐胡床，客貌衣裳略相似。\r\n鸑松云髻作懒妆，丫鬟手擎红锦囊。\r\n人言天宝宫中女，我意梨园旧乐倡。\r\n忆昔承平生内荒，宫中消息渐难藏。\r\n昨宵一曲宁哥笛，明日新声满教坊。\r\n春娇满眼情脉脉，唤起红桃亲按拍。\r\n不将三弄作伊凉，潜把闲情诉秦虢。\r\n声凄调低承索索，泬然有声如裂帛。\r\n月落长安天四更，六宫一夜梨云白。"
        },
        {
            "title": "伍拏罕元帅斩新李行",
            "content": "中原恶少称新李，八尺长躯勇无比。\r\n铁枪丈二滚银龙，白面乌骓日千里。\r\n攻州劫县莫敢撄，乌羊浑脱缦胡缨。\r\n轻车壮士三十两，战则为陈屯为营。\r\n殿前将军不敢搏，羽林孤儿甘受缚。\r\n柳林道上剠宝车，独树堆边札毡幕。\r\n吐蕃老帅西南来，虎头不挂三珠牌。\r\n弊裘羸马失故态，宝刀绣涩盔生埃。\r\n步入中书谒师相，愿借长缨三百丈。\r\n生缚凶魁献至尊，不使朝廷乏名将。\r\n相臣入奏大明宫，玉音特赐天厩骢。\r\n亲军百骑备两翼，彩旗尽出东华东。\r\n硬弓二石力逾弩，长驱夜走涿城下。\r\n土冈无树着伏兵，两阵相当如怒虎。\r\n弯弯弓弰抱团月，点点枪尖飞急雪。\r\n神骓未随白羽仆，贼颅已逐青萍缺。\r\n一骑平原报捷归，天狗有声流作血。"
        },
        {
            "title": "圣母神皇词",
            "content": "东风未燥昭陵土，感业尼称天下母。\r\n唐室山河忽变周，李氏儿郎更姓武。\r\n洛水泱泱出宝图，黄金烂烂铸天枢。\r\n五王不入迎仙院，二竖能忘受命符。\r\n君不见汉家元后号文母，庙食从来侄祀姑。"
        },
        {
            "title": "立仗马",
            "content": "照夜玉狻猊，霜毛铁凿蹄。\r\n春风金络脑，小雨锦障泥。\r\n御驾驰天上，军封受海西。\r\n日供三品料，缄口不闻嘶。"
        },
        {
            "title": "投赠周元帅十韵",
            "content": "玉帐临江近，金城镇海遥。\r\n鼓声秋动地，剑气夜冲霄。\r\n露下星河白，风高草木凋。\r\n山寒旗猎猎，沙净马萧萧。\r\n左广初传驾，西船已畏烧。\r\n五离才散鼠，六博又成枭。\r\n豪杰乘时奋，贤材早见招。\r\n紫枢虚上座，黄闼待清朝。\r\n会见擒奸操，归来醉小乔。\r\n恩波门外柳，长拂富春潮。"
        },
        {
            "title": "哀亡国",
            "content": "买桑喂蚕丝不多，凿洼种藕莲几何。\r\n广陵夜月琼花宴，结绮春风玉树歌。\r\n君不见黑头江令承恩早，白发萧娘情未了。\r\n狎语淫人梦不醒，宫城绿遍王孙草。\r\n昏昏黄雾塞宫门，白练寒生玉颈痕。\r\n锦绣江山春似画，几伤风雨吊迷魂。"
        },
        {
            "title": "客问湖源风土",
            "content": "湖源源上路，东与浦阳连。\r\n地胜藏春坞，民居小有天。\r\n秋山红入画，晴野白浮烟。\r\n一道桃花水，如今泊战船。"
        },
        {
            "title": "江南弄",
            "content": "茭尾蒲芽新水足，沙暖小桃红夹竹。\r\n谁家燕燕倦东风，戢翼画梁春睡足。\r\n螭头舫子载醽崿，勿惜千金买词曲。\r\n明朝风雨蔽九川，千里江南芳树绿。"
        },
        {
            "title": "春登永安寺",
            "content": "宿雨忽开雾，凭高散旅愁。\r\n野烟啼翠鸟，庭草卧青牛。\r\n怪石尖于剑，长杉高过楼。\r\n尚怀登绝顶，东北望杭州。"
        },
        {
            "title": "取青楼夜饮戏叶子肃",
            "content": "酒令传觞急，灯花啮烛低。\r\n山人清似水，老子醉如泥。\r\n天黑月堕地，水寒星在溪。\r\n犹吹赤蹄纸，照道画楼西。"
        },
        {
            "title": "良宵",
            "content": "良宵情绪不堪题，立遍阑干意欲迷。\r\n铁拨顿敲壶口破，金刀频剪烛心齐。\r\n绿分杨柳湘帘细，红压樱桃斗帐低。\r\n仿佛第三桥畔宿，月明珠树夜乌啼。"
        },
        {
            "title": "咸淳师相",
            "content": "咸淳师相专军国，堂吏馆宾供羽翼。\r\n诸司百职听使令，台谏承颜言路塞。\r\n轮舟五日一入朝，湖山佳处多逍遥。\r\n谀言佞语颂功德，边事军声听寂寥。\r\n半闲堂连多宝阁，歌姬舞妓相欢乐。\r\n十年国势尽倾摧，犹谓师臣堪付托。\r\n师臣师臣躬督兵，珠金沙头锣一声。\r\n十三万人齐解甲，寡妇孤儿俱北行。\r\n君不见，黯淡溪流东复东，木棉花开生悲风。\r\n师臣不忍马革裹，厕上有人能拉胸。"
        },
        {
            "title": "子夜吴声四时歌",
            "content": "瓦上松雪落，灯前夜有声。\r\n起持白玉尺，呵手制吴绫。\r\n褭得征袍缝，边庭草又青。"
        },
        {
            "title": "春昼迟",
            "content": "楼观参差半空起，缥缈阑干烟雾里。\r\n绿萍一道浸鸳鸯，笑声只隔桃花水。\r\n柳下粉墙斜靠街，当昼红门半扇开。\r\n游丝冉冉挂檐角，燕子一双何处来。"
        },
        {
            "title": "赠宋仲温",
            "content": "江南羽化张天雨，海上神交宋仲温。\r\n楷法钟繇称独步，草临皇象已专门。\r\n折钗未坠风前股，漏屋先凝雨后痕。\r\n寄语临池诸俊彦，蚓蛇鸡鹜莫须论。"
        },
        {
            "title": "题画",
            "content": "晴川渺渺停春水，怪石峨峨插乱山。\r\n最爱夕阳烟寺里，千株古木伴僧闲。"
        },
        {
            "title": "秋日古城叶希圣见访",
            "content": "夫君沧江来，访予清溪曲。\r\n清溪窈而深，佳气散天旭。\r\n塘蒲泽新雨，秋意冷可掬。\r\n鸟鸣万山静，猿下双树绿。\r\n朅来晤语清，余响起空谷。\r\n坐久神宇闲，斜阳在高木。"
        },
        {
            "title": "子夜吴声四时歌",
            "content": "朱雀街头雨，乌衣巷口风。\r\n飞来双燕子，不入景阳宫。\r\n为问秦淮女，还知玉树空。¤"
        },
        {
            "title": "次韵赠张省史从军南征",
            "content": "震天金鼓紫驼骄，皂纛连珠画斗杓。\r\n甲马鱼鳞开晓日，锦袍花萼上春潮。\r\n桄榔雨暗汤泉溢，茉莉风暄海瘴消。\r\n幕下何人专草檄，共夸谋议得张昭。"
        },
        {
            "title": "北庭宣元杰西番刀歌",
            "content": "金神起持水火齐，煅炼阴阳结精锐。\r\n七月七日授冶师，手作钳锤股为砺。\r\n一千七百七十锋，脊高体狭刀口洪。\r\n龙飞蛟化岁月久，阮师旧物今无踪。\r\n\r\n贤侯示我西番刀，名压古今刀剑录。\r\n三尖两刃圭首圆，剑脊\r\n朱砂斑痕点人血，雕青皮软金钩联。\r\n唐人宝刀夸大食，于今利器称米息。\r\n十年土涮松纹生，戎王造时当月蚀。\r\n平章遗佩固有神，朱高固始多奇勋。\r\n三公重器不虚授，往继王祥作辅臣。\r\n\r\n【注释】：【注释】：\r\n此刀乃江浙平章教化公征淮西所佩者"
        },
        {
            "title": "陈桥行",
            "content": "唐宫夜视邈佶烈，忧民一念通天阙。 \r\n帝皇下射甲马营，紫雾红光掩明月。 \r\n殿前点检作天子，方颐大口空诛死。 \r\n重光相荡两金乌，十幅黄旗上龙体。 \r\n中书相公掌穿爪，不死不忍秘鸿宝。 \r\n画瓠学士独先几，禅授雄文袖中草。 \r\n君不见五十三年血载途，五家八姓相吞屠， \r\n陈桥乱卒不拥马，抚掌先生肯坠驴。"
        },
        {
            "title": "次赵伯温韵",
            "content": "共是越州客，同为庄舄吟。\r\n潮来鳗井沸，龙起镜湖阴。\r\n烽火临边急，池塘入梦深。\r\n兰亭修禊处，无复旧携琴。"
        },
        {
            "title": "陈桥行",
            "content": "唐宫夜祝邈佶烈，忧民一念通天阙。\r\n帝星下射甲马营，紫雾红光掩明月。\r\n殿前点检作天子，方颐大口空诛死。\r\n重光相荡两金乌，十幅黄旗上龙体。\r\n中书相公掌穿爪，不死不忍秘《鸿宝》。\r\n画瓠学士独先几，禅授雄文袖中草。\r\n君不见，五十三年血载涂，五家八姓相吞屠。\r\n陈桥乱卒不拥马，抚掌先生肯坠驴。"
        },
        {
            "title": "夏盖山石鼓谣",
            "content": "临平石鼓不自鸣，直待蜀桐鱼作形。\r\n陈仓石鼓载文字，徒有鼓形无鼓声。\r\n夏盖之石或自鸣，盖石一鸣三吴兵。\r\n呜呼！三吴十年厌干橹，不缘夏盖鸣石鼓。\r\n\r\n【注释】：【注释】：\r\n（鼓高一丈，径三尺，下有盘石为足。谚云：“石鼓鸣，\r\n三吴兵。”）"
        },
        {
            "title": "太真明皇并笛图",
            "content": "黑奴弦索花奴鼓，惮奴抚掌阉奴舞。\r\n阿环自品玉玲珑，御手夷犹亲按谱。\r\n风生龙爪玉星香，露湿樱唇金缕长。\r\n莫倚花深人不见，李谟侧足傍宫墙。"
        },
        {
            "title": "卖卜翁",
            "content": "三月长安道，雨过街树绿。\r\n下有卖卜翁，危坐营握粟。\r\n举日讲仁义，旋式推祸福。\r\n不学贾大夫，忧来方赋鵩。"
        },
        {
            "title": "古有所思行",
            "content": "我思古之人兮不可从，乃在黄土之底，青编之中。\r\n青编几帙载名姓，黄土万冢埋英雄。\r\n重泉黯黯隔白日，宰树飒飒生悲风，虽我有语谁为通。\r\n皇天不肯惜人物，百年转眼如飘蓬。\r\n秦皇汉武气焰盖一世，彭殇丘跖俱成空。\r\n黄帝升鼎湖，桥山葬遗弓。\r\n虞舜死九疑，銮舆不还宫。\r\n明王圣主只如此，纷纷余子真蝼蚁。\r\n二女泣兮湘竹斑，群臣归兮弓剑闲。\r\n吊古昔兮望远，见江上之青山。\r\n白玉椁，黄金棺，千年滞魄生辛酸。\r\n功名震主亦闲事，不若樽前且破颜。"
        },
        {
            "title": "赵集贤枯木竹石",
            "content": "槎牙老树响天风，寂历幽篁泣露丛。\r\n惆怅玉堂旧公子，故家陵庙月明中。"
        },
        {
            "title": "行路难",
            "content": "行路难，前有黄河之水，后有太行之山。\r\n车声宛转羊肠坂，马足蹭蹬人头关。\r\n白日叫虎豹，腥风啼狗犴，拔剑四顾使我摧心肝。\r\n东归既无家，西去何时还？行路难，重咨嗟。\r\n乞食淮阴市，报仇博浪沙。\r\n一剑不养身，千金徒破家，古来末际皆纷拏。\r\n行路难，多歧路。\r\n马援不受井蛙囚，范增已被重瞳误。\r\n良禽择木乃下栖，不用漂流叹迟莫。"
        },
        {
            "title": "青山白云图",
            "content": "青山青青白云白，一尺小溪千里隔。\r\n扁舟舣岸不见人，鸡声何处秦人宅。\r\n桃花流水春粼粼，不识人间有战尘。\r\n待得紫芝如掌大，归来甘作太平民。"
        },
        {
            "title": "唐五王击球图",
            "content": "兴庆宫前春正热，绿杨夹道花如雪。\r\n球门风起日西斜，五马归来汗成血。\r\n潞舟别驾醉眼缬，双袖倾欹拥岐薛。\r\n申王按鞚宋王驰，杖扑球囊手亲挈。\r\n草平如掌马力均，玉鞭十里不动尘。\r\n黄门扶入五花帐，大衾长枕姁家人。\r\n花萼相辉雨气寒，楼中歌管渐阑残。\r\n紫骝不踏球场路，万里青骡蜀道难。"
        },
        {
            "title": "与宁子廉马敬常饮酒得移字",
            "content": "我爱中州双国士，尊前为我解金龟。\r\n南山石烂歌逾缓，铜柱沙沉迹未移。\r\n割土有人窥汉鼎，磨崖无客颂唐碑。\r\n狂生雅抱澄清志，况是闻鸡起舞时。"
        },
        {
            "title": "东门行",
            "content": "东都门外古今稀，东宫二傅同日归。\r\n百官祖道设供帐，敕赐黄金作酒资。\r\n归来日日会亲友，尽卖赐金买醇酒。\r\n白头刚傅空劳劳，一杯鸩羽不就狱，博得君王祠少牢。"
        },
        {
            "title": "白苎舞词",
            "content": "吴宫美人青犊刀，自裁白苎制舞袍。\r\n轻云冉冉白胜雪，《激楚》一曲回风高。\r\n九雏凤钗篸紫玉，长裾窄腰莲步促。\r\n翩翻素袖启朱樱，金笼鹦鹉飞来熟。\r\n馆娃楼阁摇春晖，台城少年醉忘归。\r\n璚窗绮户锁风色，桃树日长蝴蝶飞。\r\n倾城独立世希有，罢吟《渌水》停《杨柳》。\r\n急管繁弦莫苦催，真珠剩买乌程酒。"
        },
        {
            "title": "灯下有怀",
            "content": "忆昔童婆店，高屯生夕曛。\r\n树声呼出月，石角碍回云。\r\n野雉穿花见，清猿隔涧闻。\r\n马头三四子，曾缚故将军。"
        },
        {
            "title": "将进酒",
            "content": "酒如渑，肉如陵。\r\n赵妇鼓宝瑟，秦妻弹银筝，歌儿舞女列满庭。\r\n珊瑚案，玻璃罂，紫丝步帐金雀屏。\r\n客人在门主出迎，莲花玉杯双手擎。\r\n主人劝客客勿停，十围画烛夜继明。\r\n但愿千日醉，不愿一日醒，世间宠辱何足惊。\r\n珠万斛，金千籝。\r\n来日大难君须行，胡不饮此长命觯君不见刘伯伦王无功，\r\n醉乡深处了平生。\r\n英雄万冢瘗黄土，惟有二子全其名。"
        },
        {
            "title": "寄中山隐讲师",
            "content": "问讯山中隐，中山第几重？风廊巡夜虎，云钵听经龙。\r\n流水千溪月，寒岩一树松。\r\n无因净查滓，来共上堂钟。"
        },
        {
            "title": "估客行（二首）",
            "content": "发舟石头城，系舟梅根渚。\r\n江月夜寥寥，照见家人语。"
        },
        {
            "title": "汶阳道中",
            "content": "汶水东入海，疾流无已时。\r\n可怜齐与鲁，荒草秋离离。\r\n日淡野水黄，风高木叶飞。\r\n系舟闲吊古，不觉泪沾衣。"
        },
        {
            "title": "杨花词",
            "content": "东风吹春春不醒，桃花杏花空娉婷。\r\n万丝剪绿暗如雾，千里相思长短亭。\r\n亭前女儿十六七，手挽长条惜春日。\r\n六街马蹄腾黄尘，雪花漫天愁杀人。"
        },
        {
            "title": "井西丹房",
            "content": "葛井西头更向西，丹房高与白云齐。\r\n铅田虎下飞红电，汞海龙沉结紫泥。\r\n山鬼俯栏窥火候，炉神伏地丐刀圭。\r\n饮余一纮中黄酒，坐听鹃声松上啼。"
        },
        {
            "title": "厓山行",
            "content": "三宫衔璧国步绝，烛天炎火随风灭。\r\n间关海道续萤光，力战厓山犹一决。\r\n午潮乐作兵合围，一字舟崩遂不支。\r\n樯旗倒仆百官散，十万健儿浮血尸。\r\n皇天不遗一块肉，一瓣香焚海舟覆。\r\n犹有孤臣卧小楼，南面从容就刑戮。"
        },
        {
            "title": "烛龙行",
            "content": "烛龙烛龙，女居阴山之阴，大漠之野。\r\n视为昼，瞑为夜。\r\n吸为冬，嘘为夏。\r\n蛇身人面发如赭，衔珠吐光照天下。\r\n天地宽，日月小，乌兔盘旋行不了。\r\n穷阴极漠无昏晓，女代天光补天眇。\r\n女乃不知日被黑子遮，月为妖蟆食，五纬无精光，万象尽\r\n夺色，下民媕菼皆昏惑。\r\n烛龙烛龙代天职，胡不张尔鬛，奋尔翼，磨牙砺爪起图南\r\n，遍吐神光照南极。\r\n补缺兔，无损伤。\r\n正畸乌，不倾昪。\r\n妖蟆黑子纷诛殛，重光重轮开万国。\r\n胡为藏头缩尾穷阴北，坐视乾坤黯然黑？乾坤若崩摧，吾\r\n恐女龙有神无处匿。"
        },
        {
            "title": "寄天香师",
            "content": "圆帽顶红毳，方袍搭绛纱。\r\n海龙邀早饭，山鹿进秋花。\r\n试墨探倭纸，寻泉斗建茶。\r\n时抛红豆粒，竹下唤频伽。"
        },
        {
            "title": "赠镌碑王生歌",
            "content": "太湖之水通吴淞，绿波冷浸青芙蓉。\r\n巨灵神斧斫不去，帝命留与历代贤圣镌奇功。\r\n奇功旷世信希有，至德乃可齐不朽。\r\n嗟哉王生习此艺，功德不逢长袖手。\r\n虞黄欧揭牛毛多，笔端佞语如悬河。\r\n银钩铁画衒奇丽，天下匠石劳砻磨。\r\n王生手握三寸钢，肥深瘦浅能自量。\r\n神椎轻重心应手，白蠹食铁森成行。\r\n词严笔劲逼晋汉，学士何人美词翰。\r\n窅亭五彩护龟趺，峙立通衢人不看。\r\n人不看，恐泪垂，晋朝羊公今为谁？高山深水苦自置，后\r\n世谁人想见之。\r\n王生王生女当知，功德岂在多文辞？君不见延陵季子碑上\r\n仅十字，千载万载生光辉。"
        },
        {
            "title": "黄天荡",
            "content": "昆明劫烧成灰火，临平葑湖拨不开。\r\n黄泥万顷下无底，海眼一丝通往来。\r\n南徐江边海鰌走，江神顿足黄龙吼。\r\n便翻银汉濯泥沙，要使妖蛇先授首。"
        },
        {
            "title": "留别赛景初",
            "content": "暖云将雨骤阴晴，四月罗衣尚未成。\r\n万点愁心飞絮影，五更残梦卖花声。\r\n方空越白承恩厚，绣衤屈诸于照道明。\r\n自笑穷途不归去，空怀漫刺阖闾城。"
        },
        {
            "title": "江雁初飞图",
            "content": "雁将边信拍江飞，人倚阑干立翠微。\r\n山色忽随云影换，秋声暗向树头归。\r\n可怜上国多戎马，怅恨中原又落晖。\r\n於悒客怀仍对画，不胜老泪湿征衣。"
        },
        {
            "title": "胡姬年十五拟刘越石",
            "content": "胡姬年十五，芍药正含葩。\r\n何处相逢好，并州卖酒家。\r\n面开春月满，眉抹远山斜。\r\n一笑既相许，何须罗扇遮。"
        },
        {
            "title": "双庙词",
            "content": "睢阳战败血漂杵，力屈犹思为厉鬼。\r\n玄元祠前哭一声，朝食爱姬暮罗鼠。\r\n唐家宫殿秋草生，二十一陵如掌平。\r\n独遗双庙门前石，日有行人来系牲。"
        },
        {
            "title": "赠西僧",
            "content": "西离五印度，东渡独绳桥。\r\n海若擎双足，天花上七条。\r\n胡经函贝叶，饭钵系椰瓢。\r\n回首流沙路，程途十万遥。"
        },
        {
            "title": "琴操（有序）",
            "content": "瀍水东奔兮涧水攸同，禾黍离离兮荠麦蓬蓬。\r\n周召不作兮桓文告终，王曰以公兮雅降为风。\r\n乌乎！平既自夷兮赧宁得不穷！右悯周。\r\n秋草兮芊芊，黄金台兮夷为渊。\r\n怅广宇兮裂瓦，望离宫兮生烟。\r\n泪可尽兮目可穿，思昭王兮不可言。\r\n右怀燕。\r\n渭水渊渊兮函谷嶙峋，我马西逝兮意将涉秦。\r\n父老止我兮子宜爱身，子毋遽西兮秦其有人。\r\n右涉秦。\r\n\r\n【注释】：【注释】：\r\n（干戈不息者殆十年，余流连江湖间，幽忧奋愤，不见中\r\n兴涯际。四方诸侯，又无小白、重耳之举。思欲终老深山\r\n大泽中，且所不忍。将欲仗剑军门，而可依者何在？作《\r\n琴操》十二以寄意焉。俾能琴者寻声而鼓之，余倚歌而和\r\n之，或者可以少泄余梗梗云。）"
        },
        {
            "title": "白翎雀",
            "content": "真人一统开正朔，马上鞮絺手亲作。\r\n教坊国手硕德闾，传得开基太平乐。\r\n檀槽朅呀凤皇腭，十四银环挂冰索。\r\n摩诃不作兜勒声，听奏筵前《白翎雀》。\r\n霜翙翙，风肸肸，白草黄云日色保玲珑碎玉九天来，乱撒\r\n冰花洒毡幕。\r\n玉翎琤珄起盘礴，左旋右折入寥廓。\r\n崒嵂孤高绕羊角，啾啁百鸟纷参错。\r\n须臾力倦忽下跃，万点寒星堕丛保泬然一声震龙拨，一十\r\n四弦喑一抹。\r\n敔鹅飞起暮云平，鸷鸟东来海天阔。\r\n黄羊之尾文豹胎，玉液淋漓万寿杯。\r\n九龙殿高紫帐暖，蹋歌声里欢如雷。\r\n《白翎雀》，乐极哀。\r\n节妇死，忠臣摧，八十一年生草莱，鼎湖龙去何时回？"
        },
        {
            "title": "临安军前",
            "content": "寂历荒城遍野蒿，昔人事业已徒劳。\r\n雁将秋色催归马，枫引霜华入战袍。\r\n地阻东南乡信远，天昏西北阵云高。\r\n不堪屡作还家梦，起向西风抚大刀。"
        },
        {
            "title": "李嵩宋宫观潮图",
            "content": "磁州夜走泥马驹，卧牛城中生绿芜。\r\n炎精炯炯照吴会，大筑钱塘作汴都。\r\n玉殿珠楼连翠阁，七宝帘栊敞云幕。\r\n生移艮岳过江南，不数东京旧帷乐。\r\n茂树盘盘迷绿云，龙飞凤舞峰峦奔。\r\n玉床下压大江小，海水正入东华门。\r\n木樨花开秋可数，紞紞灵鼍振天鼓。\r\n海门一线截江来，雪壁银城昼飞舞。\r\n吴商楚估千万艘，黄龙战船头尾高。\r\n岂无海道走中土，长驱逐北乘风涛。\r\n烟雾苍苍绕城郭，屋瓦鱼鳞互参错。\r\n百万骄民事醉醺，坐使中原厌羊酪。\r\n因循六帝不复仇，西风八月凭江楼。\r\n攒宫人饮白骨恨，洪波不洗青衣羞。\r\n邦基削尽师臣逐，轵道人降子婴哭。\r\n绣胸文颈踏浪儿，反首谁能报君辱。\r\n庙子沙头卓大旗，天吴缩颈不敢驰。\r\n行人指塔话杨琏，三十六宫秋草飞。"
        },
        {
            "title": "抱遗老人玉带生歌（有序）",
            "content": "銮刀夜割黑龙尾，碾作端溪苍玉砥。\r\n花镔铁面一尺方，紫雾红光上书几。\r\n银丝双缠玉腰围，翡翠青班绣紫衣。\r\n金星雊眼不敢现，案上墨花皆倒飞。\r\n景炎丞相魁龙榜，抚玩不殊珠在掌。\r\n背铭刻骨四十四，血录至今犹可想。\r\n谢公古文今所师，西台一恸神血垂。\r\n独持老瓦出门去，冬青树边书愤词。\r\n天翻地覆神鬼怒，九庙成灰陵骨露。\r\n庐陵忠魄上骑箕，流落端生何所寓？抱遗老人生计拙，爱\r\n把文章写忠烈。\r\n霜毫一夜电光飞，不必矮桑重铸铁。\r\n\r\n【注释】：【注释】：\r\n（玉带生，端人也。事文山丞相为文墨宾，与同馆谢先生\r\n翱友善。宋革，丞相殉国，死讣闻，生与翱哭于西台之下\r\n。复悯宋诸陵暴露，私相盖覆，识以冬青木而去。后翱道\r\n卒，生今归会稽抱遗老人，与秋声子辈为寮中七客。初，\r\n宋上皇以丞相恩赐生紫衣玉带，至今不改其旧服，故作《\r\n玉带生歌》。）"
        },
        {
            "title": "临安道中先寄赛京初",
            "content": "朝入临安山，暮上由拳岭。\r\n周道无行踪，晴空断飞影。\r\n严关固高栅，叠嶂列危屏。\r\n荒坰斜日淡，虚市野烟冷。\r\n息肩坐茂树，瞑目发深剩何事马蹄尘，兵锋迭驰骋。"
        },
        {
            "title": "橘洲行",
            "content": "太湖之水分三支，注为长泖，东去无已时。\r\n泖湾之口有大橘，一树盘盘荫门楣，里邻呼为橘洲众所知\r\n。\r\n洲之上，橘之下，矮屋六七间，皆茅茨。\r\n孝子万生，三世以来皆居之。\r\n生衣无绫锦华，食无肉作糜。\r\n读书谈道操履步，步以古哲自砺不肯苟。\r\n为堂有老母白发垂，必须甘旨备二膳，家贫不常得，十年\r\n客寄为人训其儿。\r\n所得金，悉以为奉母资。\r\n母病下痢，不能自洁，生即弃业归。\r\n取中裙湔溲秽，手奉虎子，昼夜伺母，不使床席沾淋漓。\r\n母有女赘狠，婿不识孝义惟务利，日思剥取生家赀，甚至\r\n汤药之费亦来掊克，生即与之无吝词。\r\n惟恐致斗伤母慈，使母不得差，以陷终天无穷悲。\r\n卒能护持母病无恙，以终天年之寿期。\r\n噫吁閟！橘洲之水清且漪，橘洲之实硕且饴。\r\n饮洲之水，食洲之橘，谁无父母思？嗟哉！万生孝义今古\r\n稀，我诗直欲追韩奇。"
        },
        {
            "title": "送铁厓先生归钱塘",
            "content": "团花染累吴蚕茧，五色文绫出金剪。\r\n海风吹度滕王宫，南浦西山画帘卷。\r\n天狗夜吠声如雷，东奎西璧昏煤炱。\r\n上洲自可驾黄犊，铁箸何用画寒灰。\r\n牛酥愬花春未老，湖上同谁剪芳草。\r\n真珠酒泻紫葡萄，金错刀镌红玛瑙。\r\n六桥杨柳香雾深，吴娃一笑千黄金。\r\n莫邪不作老龙舞，铁管自成丹凤吟。\r\n软舆送别湖源道，江花照人日杲杲。\r\n长风吹送书画船，先生眼空方醉眠。"
        },
        {
            "title": "寄中山隐讲师",
            "content": "问讯山中隐，中山第几重？风廊巡夜虎，云钵听经龙。\r\n流水千溪月，寒岩一树松。\r\n无因净渣滓，来共上堂钟。"
        },
        {
            "title": "王氏小桃源",
            "content": "一簇林塘隐者栖，天然画出武陵溪。\r\n循墙流水湾湾曲，匝屋桃花树树低。\r\n春雨闭门山犬吠，炊烟隔竹午鸡啼。\r\n幽深直待秦人避，但恐渔郎自路迷。"
        },
        {
            "title": "次钟君来韵",
            "content": "我爱山中好，全无俗事牵。\r\n秋霜溪口树，春水渡头船。\r\n豆熟白鹇聚，花开锦雉眠。\r\n官闲僧舍近，棋罢又诗篇。"
        },
        {
            "title": "怯薛行",
            "content": "怯薛儿郎年十八，手中弓箭无虚发。\r\n黄昏偷出齐化门，大王庄前行劫夺。\r\n通州到城四十里，飞马归来门未启。\r\n平明立在白玉墀，上直不曾违寸晷。\r\n两厢巡警不敢疑，留守亲侄尚书儿。\r\n官军但追上马贼，星夜又差都指挥。\r\n都指挥，宜少止。\r\n不用移文捕卒李，贼魁近在王城里。"
        },
        {
            "title": "估客行（二首）",
            "content": "割裳作家书，刺指题日月。\r\n不知何时到，但记今朝发。"
        }
    ]
}