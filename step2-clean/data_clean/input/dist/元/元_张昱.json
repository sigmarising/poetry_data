{
    "dynasty": "元",
    "author": "张昱",
    "intro": "",
    "items": [
        {
            "title": "过杨忠愍公军府留题",
            "content": "总是田家门下客，谁于军府若为情。\r\n林花满树莺都散，雨水平池草自生。\r\n街上相逢惊故吏，马前迎拜泣残兵。\r\n能言楼上题诗处，犹有将军旧姓名。"
        },
        {
            "title": "赠沈生还江州",
            "content": "乡心正尔怯高楼，况复楼中赋远游。\r\n客里登临俱是感，人间送别不宜秋。\r\n风前落叶随车满，日下浮云共水流。\r\n知汝琵琶亭畔去，白头司马忆江州。"
        },
        {
            "title": "至姑苏呈太尉",
            "content": "相君求米若求雨，员外得船如得仙。\r\n职忝下僚班可耻，情通邻好亦堪怜。\r\n山中棋局迷樵客，溪上桃花误钓船。\r\n醉把玉杯无所记，不胜惆怅晚春前。"
        },
        {
            "title": "侍御周伯温以行台羁留姑苏柬寄之",
            "content": "白头岁月付流波，何物虚名在谏坡。\r\n属国莫嫌持节久，子阳犹谓见天多。\r\n强梁不见图销印，跋扈如闻欲倒戈。\r\n一树红梨春事晚，宣文阁下欲如何。"
        },
        {
            "title": "临安访古·化成寺    （钱王第十九子出家为",
            "content": "王子能以身施佛，何异生居净梵宫。\r\n敝屣视他闲富贵，男儿到此是英雄。\r\n\r\n【注释】：【原题】：\r\n临安访古·化成寺\r\n（钱王第十九子出家为僧，赐号普照大师）"
        },
        {
            "title": "演法师惠纸帐",
            "content": "银灯夜照白纷纷，四面光摇白縠文。\r\n隔枕不闻巫峡雨，绕床唯走剡溪云。\r\n风和柳絮何因到，月与梅花竟莫分。\r\n塞北江南风景别，却思毡帐旧从军。"
        },
        {
            "title": "惆怅（五首）",
            "content": "惆怅雄藩海上游，武昌佳气接神州。\r\n东风归思王孙草，北渚愁生帝子洲。\r\n楚国江山真可惜，刘家豚犬亦何羞。\r\n不须更问中原事，官柳新栽过戟楼。¤"
        },
        {
            "title": "柳花词（二首）",
            "content": "满院长条散绿阴，谁家门户碧沉沉。\r\n地衣不许重帘隔，雪白花铺一寸深。"
        },
        {
            "title": "惆怅（五首）",
            "content": "三山梦断彩云空，几把长笺赋恼公。\r\n画閤小杯鹦鹉绿，玉盘纤手荔枝红。\r\n春衫汗裛蔷薇露，夜帐香回茉莉风。\r\n惆怅近来江海上，却将鞍马学从戎。¤"
        },
        {
            "title": "临安访古（九首）·石镜",
            "content": "临安山中古石镜，曾照钱王冕服来。\r\n天遣紫苔封里后，等闲不许别人来。"
        },
        {
            "title": "临安访古·衣锦山    （今县治主山，是王故",
            "content": "还乡满山都覆锦，富贵应须白昼归。\r\n设宴九龙堂上日，沛中歌后似王稀。\r\n\r\n【注释】：【原题】：\r\n临安访古·衣锦山\r\n（今县治主山，是王故居，即九龙堂）"
        },
        {
            "title": "过泖湖",
            "content": "泖湖有路接天津，万顷银花小浪匀。\r\n安得满船都是酒，船中更载浣纱人。"
        },
        {
            "title": "题吴彩鸾写韵图",
            "content": "小点红鸾欲下迟，远山浑似画来眉。\r\n如何一念人间事，上界仙曹便得知。"
        },
        {
            "title": "五王行春图",
            "content": "开元天子达四聪，羽旄管籥行相从。\r\n当时从驾骊山者，宰相犹是璟与崇。\r\n华萼楼中云气里，兄弟同眠复同起。\r\n玉环一旦入深宫，大枕长衾冷如水。\r\n兴庆池头花树边，梨园小部俱婵娟。\r\n杨家姊妹夜游处，银烛万条生紫烟。\r\n宁知乐极哀方始，羯鼓未终鼙鼓起。\r\n褒斜西幸雨淋铃，回首长安几千里。"
        },
        {
            "title": "西山亭留题",
            "content": "马头曾为使君回，北望新亭道路开。\r\n於越地形缘海尽，句吴山色过江来。\r\n英雄有恨余湖水，天地忘怀入酒杯。\r\n珍重谢家林下客，玉山何待倩人推？"
        },
        {
            "title": "邻园海棠",
            "content": "自家池馆久荒凉，却过邻园看海棠。\r\n日色未嫣红锦被，露华犹湿紫丝囊。\r\n掌中飞燕还能舞，梦里朝云自有香。\r\n银烛莫辞深夜照，几多佳丽负春光。"
        },
        {
            "title": "别刘博士",
            "content": "只为情如雨，从教醉似泥。\r\n免看杨柳色，相送出城西。"
        },
        {
            "title": "柳花词（二首）",
            "content": "栏马墙西欲暮春，花飞不复过中旬。\r\n倚天楼阁晴光里，争扑珠帘不避人。"
        },
        {
            "title": "睡觉",
            "content": "满院杨花风力轻，牡丹时月好晴明。\r\n帘垂不知白日晚，睡觉忽闻黄鸟鸣。\r\n万斛春光金盏酒，百年心事玉人筝。\r\n刘伶未到忘形处，枉自闲将畚锸行。"
        },
        {
            "title": "得编修朱桓海道之音",
            "content": "命酒征歌记往年，玉堂遂有梦相牵。\r\n鱼缄尺素虽云密，事载空言始可怜。\r\n季世人材思管乐，盛时戎马说幽燕。\r\n张骞惯识天河路，俯仰乾坤一慨然。"
        },
        {
            "title": "题青山白云",
            "content": "一个茅庐何处，小桥古木溪湾。\r\n但见山青云白，不知天上人间。"
        },
        {
            "title": "惆怅（五首）",
            "content": "惆怅当年使酒来，娼楼红粉夜相催。\r\n可怜明月二分在，不见琼花半朵开。\r\n谁复醉翁堂下柳，更堪从事閤中梅。\r\n杨州一片青青草，谁信春来无雁回。¤"
        },
        {
            "title": "湖楼",
            "content": "楼前芳草碧盈盈，付与幽禽自在鸣。\r\n堤上马驮红粉过，湖中人载画船行。\r\n日长燕子语偏好，风暖杨花体又轻。\r\n何限才情被花恼，独教书记得狂名。"
        },
        {
            "title": "次林叔大都事韵（三首）",
            "content": "春来长是误佳期，鸩鸟雄鸠不可私。\r\n错认樱桃悬蟢子，悔将衫袖染鹅儿。\r\n烧残蜡烛浑成泪，折断莲茎却是丝。\r\n辜负绿窗闲岁月，只教杨柳妒腰肢。¤"
        },
        {
            "title": "临安访古·锦溪",
            "content": "钱王功业与天齐，百里旌旗照此溪。\r\n从自波中铺锦后，至今光景净无泥。"
        },
        {
            "title": "寄孟昉郎中",
            "content": "孟子论文自老成，蚤于《国语》亦留情。\r\n省中醉墨题犹在，阙下新知谁与行。\r\n纨扇晚凉诗自写，翠鬟情重酒同倾。\r\n接舆莫更闲歌凤，只可佯狂了此生。"
        },
        {
            "title": "峡川",
            "content": "石与青天近，溪云向客低。\r\n自然堪下泪，不是有猿啼。"
        },
        {
            "title": "织锦词",
            "content": "行家织锦成染别，牡丹花红杏花白。\r\n作双紫燕对衔春，一匹锦成过半月。\r\n持来画堂卷复开，佳人细意为剪裁。\r\n银灯连夜照针指，平明设宴章华台。\r\n为君著衣舞《垂手》，看得风光满杨柳。\r\n蝶使蜂媒无定栖，万蕊千花动衣袖。\r\n回回舞罢换新衣，新衣未缝锦下机。\r\n怜新弃旧人所悲，百年欢乐惟片时。"
        },
        {
            "title": "湖上漫兴（二首）",
            "content": "湖上新泥雪渐融，门前沟水暗相通。\r\n裙欺萱草轻盈绿，粉学樱桃浅淡红。\r\n暮雨欲来银烛上，春寒犹在酒尊空。\r\n青绫被薄不成梦，又是一番花信风。"
        },
        {
            "title": "长安镇市次赵文伯韵",
            "content": "淹遍衣衫犹未干，何如李白醉长安。\r\n牡丹庭院漙新露，燕子帘栊过薄寒。\r\n春晚绝无情可托，日长惟有睡相干。\r\n旧题犹在轻罗扇，小字斜行不厌看。"
        },
        {
            "title": "湖上漫兴（二首）",
            "content": "百镒黄金一笑轻，少年买得是狂名。\r\n尊中酒酿湖波绿，席上人歌凤语清。\r\n蛱蝶画罗宫样扇，珊瑚小柱教坊筝。\r\n南朝旧俗怜轻薄，每到花时别有情。¤"
        },
        {
            "title": "题扬州史左丞扇",
            "content": "后土祠前路，金鞍忆旧游。\r\n春风双燕子，浑似在扬州。"
        },
        {
            "title": "醉题",
            "content": "二月莺声最好听，风光终日在湖亭。\r\n清宵酒压杨花梦，细雨灯深孔雀屏。\r\n情在绸缪歌《白苎》，心同慷慨赠青萍。\r\n方平自得麻姑信，从此人间见客星。"
        },
        {
            "title": "赠寓客还瓜州",
            "content": "把酒临风听棹声，河边官柳绿相迎。\r\n几潮路到瓜州渡，隔岸山连铁瓮城。\r\n月色夜留江叟笛，花枝春覆寺楼筝。\r\n赠行不用歌《杨柳》，此日还家足太平。"
        },
        {
            "title": "水殿纳凉图",
            "content": "别殿红绡女，无风亦自凉。\r\n栏边是湖水，夜夜宿鸳鸯。"
        },
        {
            "title": "鹦鹉士女图",
            "content": "美人应自惜年华，庭院沈沈锁暮霞。\r\n只有旧时鹦鹉见，春衫曾似石榴花。"
        },
        {
            "title": "谢僧惠蒲履",
            "content": "大夫此日可徒行，蒲履深烦远寄情。\r\n除是高僧求易得，自非巧手织难成。\r\n春来见客身差健，老去看花步觉轻。\r\n他日袈裟如过我，定须着此出门迎。"
        },
        {
            "title": "临安访古·将军树    （王平时率群队狂戏此",
            "content": "将军官重执金吾，不比秦朝列大夫。\r\n王为锦衣归故里，遂令老树有称呼。\r\n\r\n【注释】：【原题】：\r\n临安访古·将军树\r\n（王平时率群队狂戏此树，还乡以锦幪之号锦树将军）"
        },
        {
            "title": "碧筒饮次胡丞韵",
            "content": "小刺攒攒绿满茎，看揎罗袖护轻盈。\r\n分司御史心先醉，多病相如渴又生。\r\n银浦流云虽有态，铜盘清露寂无声。\r\n当年欲博千金笑，故作风荷带雨倾。"
        },
        {
            "title": "七夕",
            "content": "乞与人间巧，全凭此夜秋。\r\n如何针线月，容易下西楼。"
        },
        {
            "title": "次林叔大都事韵（三首）",
            "content": "莫谩题情在粉墙，藕丝终日系柔肠。\r\n不知汉主黄金屋，何似卢家白玉堂。\r\n好梦自抛桃叶后，闲愁过似柳条长。\r\n无端收得番罗帕，彻夜蔷薇露水香。"
        },
        {
            "title": "丞相委入姑苏索各官俸米留别幕府诸公",
            "content": "不比常年载酒游，杏花时节出杭州。\r\n粉闱未觉为郎贵，萱草难忘此日忧。\r\n沙漠帛书空见雁，江湖春水莫容鸥。\r\n何须折尽垂杨柳，留取他年系别愁。"
        },
        {
            "title": "访旧三竺次泐禅师杂兴韵",
            "content": "酒馆湖船旧有名，玉杯时得肆闲情。\r\n至今人说张员外，不是看花不出城。"
        },
        {
            "title": "过歌风台",
            "content": "世间快意宁有此，亭长还乡作天子。\r\n沛宫不乐复何为？诸母父兄知旧事。\r\n酒酣起舞和儿歌，眼中尽是汉山河。\r\n韩彭受诛黥布戮，且喜壮士今无多。\r\n纵酒极欢留十日，感慨伤怀涕沾臆。\r\n万乘旌旗不自尊，魂魄犹为故乡惜。\r\n从来乐极自生哀，泗水东流不再回。\r\n万岁千秋谁不念，古之帝王安在哉？莓苔石刻今如许，几度秋风灞陵雨。\r\n汉家社稷四百年，荒台犹是开基处。"
        },
        {
            "title": "临安访古·环翠阁    （今为寺，谢安游处）",
            "content": "东山尚存环翠阁，谢傅游来经几年。\r\n可是旧曾携妓到，粉香犹在画阑边。"
        },
        {
            "title": "感事",
            "content": "雨过湖楼作晚寒，此心时暂酒边宽。\r\n杞人惟恐青天坠，精卫难期碧海干。\r\n鸿雁信从天上过，山河影在月中看。\r\n洛阳桥上闻鹃处，谁识当时独倚阑？"
        },
        {
            "title": "临安访古·婆留井",
            "content": "旧日婆留井未堙，石阑苔藓上龙文。\r\n而今率土俱臣妾，莫愿皇天产异人。\r\n\r\n【注释】：【注释】：\r\n（钱王初生时将弃井中，婆奋留之，故乳名婆留。既贵，\r\n以“镠”代留字）"
        },
        {
            "title": "送丁道士还丰陵",
            "content": "丁令还家骨已仙，更无城郭有山川。\r\n未添白发三千丈，又见铜驼五百年。\r\n荒草茫茫连故国，孤云冉冉下寥天。\r\n澧兰歌送潺湲水，极望涔阳思惘然。"
        },
        {
            "title": "别春次杨州成廷圭韵",
            "content": "燕语莺啼尽可哀，更无马迹到青苔。\r\n自从玉树成歌后，曾见铜仙下泪来。\r\n为晋为秦花几度，行云行雨日千回。\r\n若教蝴蝶知春梦，尽把黄金付酒杯。"
        },
        {
            "title": "绣球花次兀颜廉使韵",
            "content": "绣球春晚欲生寒，满树玲珑雪未干。\r\n落遍杨花浑不觉，飞来蝴蝶忽成团。\r\n钗头懒戴应嫌重，手里闲抛却好看。\r\n天女夜凉乘月到，羽车偷驻碧阑干。"
        },
        {
            "title": "无题",
            "content": "灼灼庭花露未收，乐然双燕语绸缪。\r\n新妆满面犹看镜，残梦关心懒下楼。\r\n春到自怜人似玉，困来谁问酒扶头。\r\n狂踪已作风丝断，敢怨流年似水流。"
        },
        {
            "title": "陪宴相府得芍药花有感",
            "content": "醉吐车茵愧不才，马前蝴蝶趁花回。\r\n玉瓶盛露扶春起，锦帐围灯照夜开。\r\n垂白敢思溱洧赠，欹红还是庙廊裁。\r\n杨州何逊空才思，惟对高寒咏閤梅。"
        },
        {
            "title": "虎丘寺留题",
            "content": "莓苔欲遍盘陀石，知是梁朝古道场。\r\n陈迹谩惊成俯仰，空门元不预兴亡。\r\n白漫天上俱兵气，赤伏池中是剑光。\r\n如会五公重说法，劝教东海莫栽桑。"
        },
        {
            "title": "秋兴",
            "content": "一夜凉风便觉秋，楚人多感易生愁。\r\n金盘露水何曾见，纨扇恩情未肯休。\r\n零落梧桐宫井上，稀疏杨柳御街头。\r\n近来收得麻姑信，说道蓬莱更可忧。"
        },
        {
            "title": "惆怅（五首）",
            "content": "画船湖上载春行，日日花香扇底生。\r\n苏小楼前看洗马，水仙祠畔坐闻莺。\r\n碧桃红杏浑相识，紫燕黄蜂俱有情。\r\n惆怅繁华成逝水，尽归江海作潮声。¤"
        },
        {
            "title": "临安访古·功臣塔",
            "content": "峰头石塔表功臣，五百年前是佛身。\r\n莫问蓬莱水清浅，野藤犹蔓劫余春。"
        },
        {
            "title": "次林叔大都事韵（三首）",
            "content": "何处银鞍白鼻亹，忘将锦瑟数年华。\r\n渡头水急怜桃叶，陌上春狂信柳花。\r\n那得芳心到鹦鹉，泣将残泪付琵琶。\r\n一身已自成惆怅，况似平阳十万家。¤"
        },
        {
            "title": "临安访古·净土寺    （东坡作杭倅，行部过",
            "content": "祥符额赐海会寺，四百年来弹指过。\r\n试问竹林桥下路，往还曾见几东坡。\r\n\r\n【注释】：【原题】：\r\n临安访古·净土寺    （东坡作杭倅，行部过于潜回）"
        },
        {
            "title": "金山寺",
            "content": "六鳌捧出法王宫，楼阁居然积浪中。\r\n门外鸥眠春水碧，堂前僧散夕阳红。\r\n杨州城郭高低树，瓜步帆樯上下风。\r\n人世几回江上梦，不堪垂老送飞鸿。"
        },
        {
            "title": "寄松江杨维桢儒司",
            "content": "画蛇饮酒合谁先，尘土东华四十年。\r\n海上岂无诗可和，云间还有事相牵。\r\n牡丹开后春无力，燕子归来事可怜。\r\n欲倩铁龙吹一曲，满湖风浪又回船。"
        },
        {
            "title": "惆怅（五首）",
            "content": "至今惆怅在东城，结伴看花取次行。\r\n辇道驻车招饮妓，宫墙回马听流莺。\r\n星河织女从离别，海水蓬莱见浅清。\r\n不有酒船三万斛，此生怀抱向谁倾？"
        },
        {
            "title": "辞答张太尉见招",
            "content": "中年晚觉壮心去，涉世颇知前事非。\r\n若使范增能少用，肯教刘表失相依。\r\n风云天上浑无定，麟凤人间不受鞿。\r\n残梦已随舟楫远，五湖春水一鸥飞。"
        }
    ]
}