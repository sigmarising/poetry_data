{
    "dynasty": "元",
    "author": "何中",
    "intro": "",
    "items": [
        {
            "title": "雨后晚行",
            "content": "栖鸟黄昏后，归牛苍莽间。\r\n水明疑有月，烟淡欲无山。\r\n幽谷元非隐，高人自喜闲。\r\n徘徊不能去，莎碧更荒湾。"
        },
        {
            "title": "知非堂夜坐",
            "content": "前池荷叶深，微凉坐来爽。\r\n人归一犬吠，月上百虫响。\r\n余非洽隐沦，隙地成偃仰。\r\n林端斗柄斜，抚心独凄怆。"
        },
        {
            "title": "陈家源",
            "content": "翠雾断崖侧，丹霞流水西。\r\n竹从幽处密，松自古来欹。\r\n落叶半藏路，清风时满溪。\r\n仙家元不远，未许众人知。"
        },
        {
            "title": "南居寺",
            "content": "闭户未从容，出门谁适从？聊随碧溪转，忽与白鸥逢。\r\n小雨十数点，淡烟三四峰。\r\n峰峰看不足，山寺已鸣钟。"
        },
        {
            "title": "樟树镇五公寺",
            "content": "久幽厌拘维，暂弛欣舒散。\r\n近关得禅扉，择步历苍藓。\r\n沉沉松阴重，滟滟水光远。\r\n残花起余香，乳禽响新啭。\r\n虚廊清昼长，高僧坐谈简。\r\n学空素所昧，虑妄还自遣。\r\n移晷始知归，生烟满林晚。"
        },
        {
            "title": "晓发辞夫矶时李泂溉之先行",
            "content": "荻暗鸡鸣村，平皋下残月。\r\n参差邻舫语，橹声带潮发。\r\n露华望中白，篷阴散秋发。\r\n沙鸟知曙鸣，海云上空灭。\r\n念我前行友，青山已飞越。\r\n迟尔及相携，无嗟赏心歇。"
        },
        {
            "title": "饶州道上",
            "content": "新晴破积阴，淑气泛行襟。\r\n千里山河眼，百年耆旧心。\r\n霞飞沧海远，烟入绿村深。\r\n学剑江东者，茫茫不可寻。"
        },
        {
            "title": "新淦畈步作",
            "content": "松筠色润翠成围，鹅鸭声多水渐肥，隔县贩人争野路，迎年姹女试新衣。\r\n暖烟黄柳知春到，残雪青山伴客归。\r\n茅屋酒旗随处有，悠悠世事尽相违。"
        },
        {
            "title": "发新涂金水亭",
            "content": "振衣上野航，回首谢山阪。\r\n日淡秋水空，风清片帆远。\r\n沙光侵岸发，峰影随人转。\r\n前渡烟水深，离亭路今缅。"
        },
        {
            "title": "照武西塔山报恩寺",
            "content": "山椒敞禅扃，幽欣失微倦。\r\n密林稍深沉，新笋亦葱蒨。\r\n磴折迎空香，台虚得清啭。\r\n芸芸趋前尘，往往遗胜践。\r\n始知佛力宏，能使地灵见。\r\n市声俯一席，山色照三面。\r\n郡小览易穷，兴高赏难遍。\r\n微生谅何缘，周流散遐眷。"
        },
        {
            "title": "立秋夕作",
            "content": "但觉焦原苦，何当沛泽流？夕风微报响，古木暗藏秋。\r\n未事冥难测，闲心远作愁。\r\n乱山高下碧，烟霭淡浮浮。"
        },
        {
            "title": "招仙观",
            "content": "逶迤溪南路，窈窕招仙谷。\r\n空堂两道人，残棋映深竹。\r\n一叶响疏篱，双鸦啼高屋。\r\n出门随归人，远烧在山麓。"
        },
        {
            "title": "宿田家",
            "content": "村暗烟火生，林深鸡犬静。\r\n稻花如积雪，月色淡相映。\r\n邻家夜汲归，寒虫满幽径。"
        },
        {
            "title": "春风如少年效程汉翁",
            "content": "春风如少年，狂逐无定处。\r\n垂杨曲江堤，细草东郊路。\r\n只言今似昔，不悟新非故。\r\n流水何时归，残莺数声暮。"
        },
        {
            "title": "游乐安穆山寺",
            "content": "秋阴出南郭，佳色来远山。\r\n悠然渡野水，却宿前林间。\r\n朝气锐幽步，相携上孱颜。\r\n行穿绿萝远，共爱青杉闲。\r\n已穷高原路，忽得双石关。\r\n飞烟带香气，深木藏幽潺。\r\n景晏钟磬寂，桂花满苔斑。\r\n道人一尊酒，时听风珊珊。\r\n多悟从此始，尘缘谅能删。\r\n空廊对微雨，亦复不知还。"
        },
        {
            "title": "早起",
            "content": "觉来日已升，花梢众禽语。\r\n何许白浮萍，池间散还聚。\r\n起见梅已空，夜来几更雨。\r\n鱼行春到水，草暖香在露。\r\n溪上人语喧，樵薪满沙路。"
        },
        {
            "title": "枥溪",
            "content": "林岭甚可爱，溪源无尽时。\r\n山花已乱发，烟暖东风迟。\r\n因与采樵者，坐谈树阴移。\r\n日斜自归缓，我兴非人知。"
        },
        {
            "title": "辛亥元夕二日",
            "content": "顽坐故贪默，忽行时自言。\r\n寒沙梅影路，微雪酒香村。\r\n时序鬓发改，人家童稚喧。\r\n街头试灯候，不到郭西门。"
        }
    ]
}