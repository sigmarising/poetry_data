{
    "dynasty": "元",
    "author": "黄溍",
    "intro": "",
    "items": [
        {
            "title": "即事",
            "content": "南陌东阡草色齐，愔愔门巷客来稀。\r\n受风燕子轻相逐，著雨杨花湿更飞。\r\n绿树无言春又尽，红尘如雾手频挥。\r\n浮生莽莽吾何计，独立看云竟落晖。"
        },
        {
            "title": "晓行湖上",
            "content": "晓行重湖上，旭日青林半。\r\n雾露寒未除，凫翳静初散。\r\n夤缘际余景，闪倏多遗玩。\r\n会心乍有得，抚己还成叹。\r\n夙予丹霞约，久兹芳洲畔。\r\n独往愿易违，离居岁方换。\r\n沙暄芷芽动，春远川华乱。\r\n存期乃寂寞，取适岂烂漫。\r\n小隐倘见招，渔樵共昏旦。"
        },
        {
            "title": "上岩寺访一公",
            "content": "晓色微茫尚带星，修蹊荦确断人行。\r\n独支瘦竹身犹健，高入重云地忽平。\r\n落月正当山缺处，细泉频作雨来声。\r\n上方灯火青林曲，隐隐疏钟一再鸣。"
        },
        {
            "title": "独立",
            "content": "数尽飞花一怆然，壮心迢递夕云边。\r\n十年人事空流水，二月风光已杜鹃。\r\n过眼青春宁夏得，污人黄土绝堪怜。\r\n故园尚有平生约，可使苍苔到石田。"
        },
        {
            "title": "题清华亭",
            "content": "名区汇修渚，流望依平陆。\r\n飞雨天际来，远峰净如沐。\r\n生香余晚花，繁阴蔼嘉木。\r\n秀色坐可揽，终然不盈掬。\r\n触景幽兴多，接物道机熟。\r\n谁能与之游，食芳饮山渌。"
        },
        {
            "title": "龙潭山",
            "content": "二月清江照眼明，避风舟楫满回汀。\r\n断云挟雨时时黑，密叶藏花树树青。\r\n习隐未成陶令赋，行歌聊共屈原醒。\r\n碧潭光景无消息，坐看鱼儿点翠萍。"
        },
        {
            "title": "担子洼",
            "content": "自从始出关，数日走崖谷。\r\n迢迢度偏岭，险尽得平陆。\r\n陂陀皆土山，高下纷起伏。\r\n连天暗丰草，不复见林木。\r\n行人烟际来，牛羊雨中牧。\r\n飒然衣裳单，咫尺异寒燠。\r\n伫立方有怀，相逢仍问俗。\r\n畏途宜疾驱，更傍滦河宿。"
        },
        {
            "title": "抱琴",
            "content": "三尺枯桐树，相随年岁深。\r\n此行端有意，何处托知音？隐隐青山夜，寥寥太古心。\r\n空携水仙曲，更向海中岑。"
        },
        {
            "title": "赤城",
            "content": "鸡鸣秣吾马，晚饭山中行。\r\n何以慰旅怀，赤城有嘉名。\r\n滩长石齿齿，树细风泠泠。\r\n时见岩壁间，粲若丹砂明。\r\n温泉发其阳，捴诃勤百灵。\r\n前峰指金阁，真境标殊庭。\r\n白道人迹稀，青崖云气生。\r\n信美无少留，缅焉起深情。"
        },
        {
            "title": "夏日漫书",
            "content": "枕上初残柏子香，鸟声帘外已斜阳。\r\n碧山过雨晴逾好，绿树无风晚自凉。\r\n芳岁背人成荏苒，好诗和梦落苍茫。\r\n羊求何不来三径，门掩残书满石床。"
        },
        {
            "title": "李老谷",
            "content": "缘崖一径微，入谷双崦窄。\r\n密林日易昏，况乃云雨积。\r\n行人望烟火，客舍依山色。\r\n家僮为张灯，野老烦避席。\r\n未觉风俗殊，只惊关河隔。\r\n严程不可缓，子规勿劝客。"
        },
        {
            "title": "夜兴",
            "content": "秋气入病骨，残梦倏然惊。\r\n芭蕉叶间露，风过皆成声。\r\n揽衣泬寥内，搔首天河横。\r\n饥虫语不休，中宵谁汝令？孤鸿亦何苦，犯霜度微明。\r\n悠悠念群动，百感忽我并。\r\n大化倘不尔，吾其免营营。"
        },
        {
            "title": "开元宫",
            "content": "谁使藏舟一夕移，红楼翠幕未全非。\r\n曾闻帝子乘鸾去，疑有仙人化鹤归。\r\n烟径月明瑶草歇，石坛露冷碧桃稀。\r\n赤栏桥畔多时立，闲看杨花作雪飞。"
        },
        {
            "title": "陪仇仁父先生登石头城",
            "content": "谈笑逢诸老，登临失故亭。\r\n薄游成汗漫，高步觉竛竮。\r\n峡水通吴白，淮山入楚青。\r\n平生一杯酒，及此慰飘零。"
        },
        {
            "title": "阳山昱上人访予吴门寓舍，求为湘竹诗，予辞",
            "content": "道人来自阳山麓，手携旧种千竿竹。\r\n小裁方斛不盈尺，中有潇湘江一曲。\r\n未信天工能尔奇，不知地脉从谁缩？晴窗翛翛散烟雾，眼底森然立群玉。\r\n岂期我乃累此君，蒙犯风埃走尘俗。\r\n故山方远重愁绝，新句未成惭迫促。\r\n黄冈之产大中椽，政用材美刳其腹。\r\n愿言保此终天年，岁莫山中伴幽独。\r\n\r\n【注释】：【原题】：\r\n阳山昱上人访予吴门寓舍，求为湘竹诗，予辞以未见竹。上人不远六十里自山中舁其竹而来，好有如此者，欣然为赋长句"
        },
        {
            "title": "游西山同项可立宿灵隐西庵",
            "content": "薄游厌人境，振策穷幽躅。\r\n理公所开凿，遗迹在岩麓。\r\n秋杪霜叶丹，石面寒泉绿。\r\n仰窥条上猿，攀萝去相逐。\r\n物情一何适，人事有羁束。\r\n却过猊峰回，遥望松林曲。\r\n前山夜来雨，湿云涨崖谷。\r\n缥缈辨朱甍，禅房带修竹。\r\n故人丹丘彦，抱被能同宿。\r\n名篇聊一咏，异书欣共读。\r\n蹉跎未闻道，黾勉尚干禄。\r\n夙有丘壑明，吾居几时卜？"
        },
        {
            "title": "题观海图",
            "content": "昔年解缆岑江上，初日团团水底红。\r\n鼍吼忽摇千尺浪，鹢飞仍挟半帆风。\r\n遥看岛屿如星散，只谓神仙有路通。\r\n及此栖身万人海，旧游却在画图中。"
        },
        {
            "title": "西岘峰",
            "content": "层云抱春城，急濑泄嵌窦。\r\n修蹊入窈窕，众绿郁以茂。\r\n名亭标水乐，折柱荒碑仆。\r\n幽寻得缁庐，乱石扶结构。\r\n青精午堪饭，碧涧寒可漱。\r\n平生慕真赏，及此成邂逅。\r\n冥探指顶绝，有路忽通透。\r\n缘萝度蒙密，翠气湿衣袖。\r\n寄身泬寥内，下睨人寰陋。\r\n清讴杂风竹，大啸落岩狖。\r\n东峰在眉睫，可望不可就。\r\n同游却何时？瑶草春已秀。"
        },
        {
            "title": "初至宁海二首",
            "content": "地至东南尽，城孤邑屡迁。\r\n行山云作路，累石海为田。\r\n蜃炭村村白，棕林树树圆。\r\n桃源名更美，何处有神仙？"
        },
        {
            "title": "寄方韶文先生",
            "content": "牢落《江南赋》，知音寄渺茫。\r\n鹿麋行处有，芝草梦中香。\r\n遥兴沧溟阔，悲歌白发长。\r\n平生今古泪，滴破绿萝裳。"
        },
        {
            "title": "初至宁海二首",
            "content": "缥缈蛟龙宅，风雷隔杳冥。\r\n人家多面水，岛屿若浮萍。\r\n煮海盐烟黑，淘沙铁气腥。\r\n停骖方问俗，渔唱起前汀。"
        }
    ]
}