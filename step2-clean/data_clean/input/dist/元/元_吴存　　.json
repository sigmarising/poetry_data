{
    "dynasty": "元",
    "author": "吴存　　",
    "intro": "",
    "items": [
        {
            "title": "蝶恋花 阅周南翁所藏书画，惜其迂怀雅好，",
            "content": "傀儡场中青紫楦。纵有神丹，俗骨无由换。可惜米颠苏内翰。风标何远年何短。此日闲窗开宝玩。想见江船，当日晴虹贯。铁石吴肠还易断。"
        },
        {
            "title": "水调歌头 北上道别周明翁，遇雪",
            "content": "昨梦骑白凤，身到玉皇家。晴开阊阖荡荡，白昼舞天葩。堂上圭陈璧委，堂下鹭班鹄侍，整整复斜斜。一笑未曾有，两眼眩光华。朝来见，庭中树，玉槎＊。马头怜我飞絮，行色渺天涯。想见燕山高处，此际飘花如席，万帐拥＊车。谁信百花上，江左有梅花。"
        },
        {
            "title": "水调歌头 代送路同知罢归 以上鄱阳五家集本",
            "content": "兵卫森画戟，＊盖映朱幡。平分一郡风月，家世旧衣冠。数日春风着物，一夜秋霜满野，六月宛陵寒。只有双溪水，照见寸心丹。公好似，片云起，敬亭山。悠悠漾漾，等闲飞去又飞还。笑问无心出岫，何似从龙天上，为雨遍人寰。输与敬亭老，趺坐静中看。"
        },
        {
            "title": "水调歌头 代赠医者葛道夫",
            "content": "欲问长生药，句漏有丹砂。只今医国妙手，还属葛仙家。出入圣神工巧，操纵温凉寒热，功用妙无涯。谈笑起沉痼，阖郡万人夸。又何必，神楼散，紫荷车。火攻更是上策，一灼补千瑕。使子声流梁楚，使子名齐和缓，当代更谁加。金帛何足报，吾笔解生花。"
        },
        {
            "title": "百字令 饯张巡检",
            "content": "芝山南畔，听将军鼓角，暮烟朝雨。渺渺番湖三百里，四面封疆皆水。葭苇烽沉，鲸鲵波静，人在渔樵里。封留千户，渠家代有人矣。正好缓带轻裘，吟诗横槊，五破梅花蕊。谁报莱衣春不待，匹马戴星而起。细柳营寒，甘棠阴在，万口称才美。祥琴何日，玉堂直上天咫。"
        },
        {
            "title": "水龙吟 送余干教邓觉非归吴",
            "content": "琵琶亭下春波，滔滔流入三吴去。东风也似无情，不约木兰舟住。中有仙翁，＊衫乌帽，笔床谈尘。道越乡虽好，昨非今是，终不似，归来赋。想见莓苔三尺，玉琴清、杏梢初雨。青青衿佩，童参冠伍，徘徊江暮。我意尤长，公行不顾，一声柔舻。趁轻风径上蓬莱顶＊，去天尺五。"
        },
        {
            "title": "摸鱼儿 送周君崇录判",
            "content": "淡津桥、两池春水，多情偏写人影。冰姿玉质梅花骨，谁似此君清整。秋兔颖。似百炼吴钩，气挟风霜冷。光芒炯炯。小试神锋，蛟奔蜃走，彭蠡湛千顷。芝山下，三世甘棠旧境。春风重绿相映。缇屏昼战声华接，还羡纠曹名盛。风力劲。想御此、泠然径上蓬莱顶。城烟楚暝。怕别后怀人，登楼无柰，天阔暮江永。"
        },
        {
            "title": "锦棠春 迎周明翁治中",
            "content": "万里槎浮碧汉，十年鹄立红云。龙墀乞得故乡身，风月许平分。魏国归时已老，会稽仕日犹贫。世间无此锦堂春，富贵少年人。"
        },
        {
            "title": "最高楼 寿松巢次韵",
            "content": "南州士，人品用番川。春动九霞筵。皋比早志青云上，角巾晚傲白云边。喜诸孙，兰洒洒，玉娟娟。笑七十、曲江欢未足。笑七十、金城闲未得。吾一壑，可忘年。金丹九转来云鹤，玉琴三叠和风蝉。报君知，巢上老，海棠仙。"
        },
        {
            "title": "水龙吟 寿族父瑞  堂是日惊蛰",
            "content": "今朝蛰户初开，一声雷唤苍龙起。吾宗仙猛，当年乘此，遨游人世。玉颊银须，胡麻饭饱，九霞觞醉。爱青青门外，万丝杨柳，都捻作，长生缕。七十三年闲眼，阅人间几多兴废。酸碱嚼破，如今翻觉，淡中有味。总把余年，载松长竹，种兰培桂。待与翁同看，上元甲子，太平春霁。"
        },
        {
            "title": "水龙吟 雪次韵",
            "content": "一天云似穹庐，山川惨淡还非旧。兴来欲唤，赢童瘦马，寻梅陇首。有客遮留，左援苏二，右招欧九。问聚星堂上，当年白战，还更许，追踪否。却拥重裘深坐，看飞花乍无还有。老来拈笔，不禁清冻，频呵龟手。想见南山，少年射虎，臂鹰牵狗。暮归来脱帽，销金帐里，饮羊羔酒。"
        },
        {
            "title": "摸鱼儿 赋潮",
            "content": "定何人、鞭蛟笞蜃，尽驱山石填海。海波坌涌三千丈，蓬峤落翻鳌背。天昼晦。似睢水、扬沙汉楚三军溃。东皇翠盖。遣海若摇旌，冯夷击鼓，彷佛一时会。初发处，练白海门如带。须叟雪岭天界。朝生暮落何时了，几度越成吴坏。君莫怪。这莫有、至生呼吸乾坤外。白鸥自在。待日落潮平，游人归尽，飞过富阳濑。"
        },
        {
            "title": "水龙吟 落梅",
            "content": "无端梦醉西湖，杨花扑帐春云热。朝来问讯，墙阴玉树，霏霏香屑。黏竹如斑，点衣如睡，穿帘如蝶。甚儿童惊怪，东风几日，销不尽，苍苔雪。莫恨玉妃浑老，半面妆风流仍绝。多情应有，洛滨解佩，江中捐＊。销得几番，荒烟疏雨，冷云残月。倩何人报与广平，渠不解心如铁。"
        },
        {
            "title": "摸鱼儿 九日会周南翁子溪上",
            "content": "问篱边、黄花开否，瓮头新酒绉未。故人有约酬佳节，一幅锦云先坠。凝暮睇。正溪上、西风飒飒吹凉袂。行人笑指。□大似渊明，吟诗吻燥，忍待白衣至。曾报与，松下巢居居士。应来别墅同醉。三人对月歌还舞，千载重阳奇事，何况是。青云士、京华冉冉催征骑。吾侪耄矣。愿强健年年，茱萸在手，分寄五千里。"
        },
        {
            "title": "踏莎行 春雨连日",
            "content": "夜溜瓶悬，朝阴墨锁。一年桃李糊涂过。欲留晴赏待清明，晴时只恐清明蹉。倚杖孤吟，焚香默坐。春衫莫把春泥＊。凭谁有爪似麻姑，明朝"
        },
        {
            "title": "水龙吟 督军湖观竞渡",
            "content": "平湖暮色冥蒙，雷风唤起双龙舞。吸乾彭蠡，须叟＊作，一川烟雨。汉女霓旌，湘妃翠盖，冯夷鼍鼓。想祝融指挥，涛奔浪卷，来赴世间端午。此地番君旧境，问当年军容何许。垂杨断岸，几回想像，水犀潮弩。风景依然，英雄远矣，悠悠汉楚。笑邦人只记，饭筒缠彩，汨江怀古。"
        },
        {
            "title": "水龙吟 秋水泛舟",
            "content": "陶公三尺渔梭，十年来藓枯尘壁。无端夜半，风雷入梦，晓痕犹湿。起唤兰桡，荻花荡漾，黏天晴碧。望芝云一点，烂银盆里，青螺眼中堪识。独倚枕床清啸，看千帆霎时风力。孤篷稳紧，钓车慢卷，绿杨汀侧。远树如烟，飞鸥如雪，暮愁如织。倩何人小拂朱弦，写入一江秋色。"
        },
        {
            "title": "八声甘洲 禊日禁酤",
            "content": "甚无情一信楝花风，卷尽市帘青。对楼台寂寂，管弦悄悄，烟雨冥冥。屋角提壶笑我，不上五峰亭。此日流觞节，宜醉宜醒。说与渠侬知否，正门讥太白，巷诟刘伶。网丝沉玉＊，苏晕入银瓶。右将军、兰亭诗序，尽风流、千载事须停。西窗下、焚香昼永，一卷茶经。"
        },
        {
            "title": "蝶恋花 阅周南翁",
            "content": "傀儡场中青紫楦。纵有神丹，俗骨无由换。可惜米颠苏内翰。风标何远年何短。此日闲窗开宝玩。想见江船，当日晴虹贯。铁石吴肠还易断。"
        },
        {
            "title": "木兰花慢 清明夜与芳洲话旧",
            "content": "又清明寒食，淡孤馆，郁无＊。正杜宇催春，桐花送冷，门巷萧条。芳洲老仙来下，粲黄冠、翠氅佩琼瑶。两客清谈未了，三更风雨潇潇。青云妙十早相招。同泛浙江潮。看眼阅青徐，气横燕赵，天路逍遥。明年此时何处，定软红道上玉骢骄。万里江南归梦，青灯还忆今宵。"
        },
        {
            "title": "浣溪沙 春闺送别",
            "content": "花满离筵酒满瓶。摘花未语泪先零。杯行教醉莫教醒。今夜酴＊连理枕，明朝柳絮短长亭。一般杜宇两般听。"
        },
        {
            "title": "朝中措 春归",
            "content": "蜂脾蜜满燕成窠。春事已无多。风景付渠啼＊。客情还我烟莎。春来风雨，春归风雨，春竟如何。输与前溪醉叟，红云波上渔歌。"
        },
        {
            "title": "点绛唇 春梦",
            "content": "多事春风，年年绿遍江南草。罗裙色好。莫把相如恼。梦入瑶台，搔背麻姑爪。还惊觉。杜鹃啼早。一夜相思老。"
        },
        {
            "title": "木兰花慢 春兴",
            "content": "问东君识我，应怪我，鬓将华。甚破帽蹇驴，清明无酒，寒食无家。东风绿芜千里，怕登楼、归思渺天涯。烟外一双燕子，雨中半树梨花。日长孤馆小窗纱。新火试团茶。想明月湾头、家家笋蕨，井井桑麻。年华不饶倦客，早青梅如豆柳藏鸦。欲逐梦魂归去，客窗一夜鸣蛙。"
        },
        {
            "title": "沁园春 舟中九日次韵",
            "content": "万里南还，临江一笑，吾道沧洲。算生来骨相，不堪蝉冕，带来分定，只合羊裘。薄酒胜茶，晚餐当肉，六印何如二顷谋。人间事，看蜃楼城郭，蚁穴公侯。舟中此日风流。拚一酌黄花散百忧。甚东篱县令，归田自得，西江工部，恋阙多愁。出处虽殊，襟怀略似，光焰文章万古留。聊记取，待他时话旧，八极神游。"
        },
        {
            "title": "摸鱼儿 扬州",
            "content": "笑风流、少年杜牧，如今双鬓成雪。来寻豆蔻梢头梦，二十四桥明月。人事别。把故国兴亡，欲问无人说。淮云万叠。但雨外疏钟，烟中断角，到晓共鸣咽。芜城外，几树西风落叶。销磨多少豪杰。平山堂上朝中措，天载妙音几绝。歌一阕。怪水部、梅花怪我心如铁。才情未竭。待跨鹤重来，缠腰半解，一奏玉笙彻。"
        },
        {
            "title": "满江红 仪真次韵",
            "content": "兴废荣枯，终不改、江山千古。笑当日、龙争牙战，一丸淮土。世乱分屯维重镇，国亡守死无降旅。到如今、贡赋甲东南，输天府。鸿与燕，千帆度。蝇与蚋，千家聚。有豪雄杜保，风流张绪。白发宁忘挥尘兴，青楼不是留琴处。待明朝、来问孝廉船，乘风去。"
        },
        {
            "title": "江城子 高邮舟中",
            "content": "酒垆饼舍带长沟。过扬州。又高邮。逆浪流澌，寸寸涩行舟。北望神京天共远，何处是，五云楼。昔年此地足戈矛。转城陬。屡回头。甓社湖中，明月竟谁收。欲问少年淮海士，疏苇外，起沙鸥。"
        },
        {
            "title": "霜天晓角 峨眉亭次韵",
            "content": "龙梭四壁。风浪生寻尺。却上危亭孤啸，天无际，水无极。百年缘底急。晚风牛背笛。回首故乡千里，山一发，暮江碧。"
        },
        {
            "title": "水调",
            "content": "昨梦骑白凤，身到玉皇家。晴开阊阖荡荡，白昼舞天葩。堂上圭陈璧委，堂下鹭班鹄侍，整整复斜斜。一笑未曾有，两眼眩光华。朝来见，庭中树，玉槎＊。马头怜我飞絮，行色渺天涯。想见燕山高处，此际飘花如席，万帐拥＊车。谁信百花上，江左有梅花。"
        },
        {
            "title": "满江红 谢番丞荐举",
            "content": "词赋凌云，医不得、家徒四壁。俄又报、槐花风急，一天秋色。老去久忘炊黍梦，兴来偶作乘槎客。问当时、鹗表属何人，松厅墨。人纵有，垂天翼。谁不待，培风力。但吹嘘到处，扶摇咫尺。倚我一枝壶叟杖，为公三弄桓伊笛。约相逢、解佩换蒲萄，长安陌。"
        },
        {
            "title": "水调歌头 江浙贡院",
            "content": "尺一九霄下，华发起江湖。西风吹我衣袂，八月过三吴。十五西湖月色，十八海门潮势，此景世间无。收入砚蜍滴，供我笔头枯。七十幅，五千字，日方晡。贝宫天网下罩，何患有遗珠。用我玉堂金马，不用清泉白石，真宰自乘除。长啸吴山顶，天阔雁行疏。"
        }
    ]
}