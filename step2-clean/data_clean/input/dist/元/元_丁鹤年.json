{
    "dynasty": "元",
    "author": "丁鹤年",
    "intro": "",
    "items": [
        {
            "title": "题林泉野趣图",
            "content": "清江白石带疏林，樊口幽居尚可寻。\r\n梦里草堂无恙在，秋风春雨总关心。"
        },
        {
            "title": "过安庆追悼余文贞公",
            "content": "将军匹马入舒城，击贼频烦训义兵。\r\n孝以保家忠徇国，聚而出战散归耕。\r\n围侔月晕全无隙，捷振天威大有声。\r\n游说飞书徒间谍，输诚伏节愈坚贞。\r\n云梯屡却妖氛豁，露布交驰杀气平。\r\n千里荆扬凭保障，七年淮海赖澄清。\r\n山深猰貐歼还出，江阔鲸鲵斩更横。\r\n外援内储俱断绝，裹疮饮血独支撑。\r\n天昏苦雾埋营垒，日落阴风卷旆旌。\r\n甘与张巡为疠鬼，肯同王衍误苍生。\r\n三千将士皆同死，百二山河亦继倾。\r\n静对风霆思号令，遥从箕尾识精诚。\r\n颂碑不愧词臣色，哀诏偏伤圣主情。\r\n愿为执鞭生不遂，临风三酹重沾缨。"
        },
        {
            "title": "自咏十律",
            "content": "腐儒避地海东偏，凤历颁春下九天。\r\n再拜帝尧新正朔，永怀神禹旧山川。\r\n庙堂久托君臣契，藩阃兼操将相权。\r\n只在忠良勤翊戴，万方行睹至元年。¤"
        },
        {
            "title": "暮春（二首）",
            "content": "杨花榆荚搅晴空，上界春归下界同。\r\n蜂蝶纷纷竟何在，独留杜宇怨残红。"
        },
        {
            "title": "题画",
            "content": "江树青红江草黄，好山不断楚天长。\r\n云中楼观无人住，只有秋声送夕阳。"
        },
        {
            "title": "海巢",
            "content": "海上巢居海若降，三山眼底小如矼。\r\n已攀若木为华表，更立榑桑作翠幢。\r\n蛟室夜光晴烛户，蜃楼秋影冷涵窗。\r\n鹪鹩梦断无因到，唯有同栖鹤一双。"
        },
        {
            "title": "奉次虞侍讲先生见贻韵",
            "content": "玉堂弃皃若浮云，无奈鸡林远购文。\r\n推毂近闻推汉士，避名宁计却秦军。\r\n芝亭花发春醪熟，鸿阁诗成夕磬闻。\r\n一饭未尝忘北阙，鼓琴谁识和南薰。\r\n\r\n【注释】：【注释】：\r\n（太学生戴习录其师鹤年先生诗曰《海巢集》者，请题其\r\n后。鹤年，予友也。其诗忠义慷慨，有《骚》、《雅》之\r\n遗意焉。昔唐之僧有读其友卢仝之诗者曰：“鲸吞海水尽\r\n，露出珊瑚枝。海神知贵不知僧，留与人间光照夜。”吾\r\n读《海巢集》亦云。虎丘澹居老人至仁书。）"
        },
        {
            "title": "寄西湖林一贞先生",
            "content": "锦绣湖山世绝稀，东风不放赏心违。\r\n芙蓉杨柳临清浅，佛刹仙宫绕翠微。\r\n画舫载春天上坐，紫骝驮醉月中归。\r\n高情独有林和靖，门掩晴空看鹤飞。"
        },
        {
            "title": "竹枝词（二首）",
            "content": "水上摘莲青滴滴，泥中采藕白纤纤。\r\n却笑同根不同味，莲心清苦藕芽甜。"
        },
        {
            "title": "岁晏百忧集（二首。以下海滨避乱时作）",
            "content": "岁晏百忧集，独坐弹鸣琴。\r\n琴声久不谐，何以怡我心。\r\n拂衣出门去，荆棘当道深。\r\n还归茅屋底，抱膝《梁父吟》。¤"
        },
        {
            "title": "闻箫",
            "content": "给丧未必无周勃，乞食谁能辨伍员。\r\n昨日英雄今日恨，洞箫忍向乱中闻。"
        },
        {
            "title": "暮春感怀（二首）",
            "content": "杜宇声声唤客愁，故园何处此登楼。\r\n落花飞絮成春梦，剩水残山异昔游。\r\n歌扇多情明月在，舞衣无迹彩云收。\r\n东皇去后韶华尽，老圃寒香别有秋。¤"
        },
        {
            "title": "雪后泛东湖",
            "content": "雪后湖山玉作围，小舟乘兴弄清辉。\r\n贪看月里鸾回舞，不觉风前退飞。\r\n云母屏空春雰寂，水晶宫冷晚霏微。\r\n仙家一笑乾坤老，谁驭瑶池八骏归。"
        },
        {
            "title": "题唐申王三骏图",
            "content": "三骏英英出渥洼，太平刍粟饱天家。\r\n谁知百战平河北，汗血功归狮子花。"
        },
        {
            "title": "故宫人",
            "content": "粉愁香怨不胜情，强整残妆对老兵。\r\n别殿金莲余故步，《后庭玉树》变新声。\r\n眼穿雁字云连塞，梦断羊车月满城。\r\n天上桃开王母去，世人谁识许飞琼。"
        },
        {
            "title": "题茀郎天马图",
            "content": "春明立仗气如山，顾盼俄空十二闲。\r\n一去瑶池消息断，西风吹影落人间。"
        },
        {
            "title": "自咏十律",
            "content": "皇天辅德本无亲，兴复宁论地与民。\r\n纶有一成终祀夏，楚虽三户竟亡秦。\r\n昆虫咸被生成德，草木犹怀化育仁。\r\n洪运未移神器在，周宣汉武果何人。¤"
        },
        {
            "title": "逃禅室述怀十六韵",
            "content": "出处两茫然，低徊每自怜。\r\n本无经国术，仍乏买山钱。\r\n故邑三千里，他乡二十年。\r\n力微归计杳，身远客心悬。\r\n桃李谁家树，禾麻傍舍田。\r\n鹑衣秋屡结，蜗室岁频迁。\r\n逝水终难复，寒灰更不然。\r\n久要成龃龉，多病复沉绵。\r\n俯仰衷情倦，栖迟野性便。\r\n延徐谁下榻，访戴独回船。\r\n耻洒穷途泣，闲修净土缘。\r\n谈玄分上下，味道悉中边。\r\n有相皆虚妄，无才幸苟全。\r\n栖云同白鹿，饮露效玄蝉。\r\n高蹈惭真隐，狂歌愧昔贤。\r\n惟余空念在，山寺日逃禅。"
        },
        {
            "title": "寄定海故将军邵公辅",
            "content": "往事浮云杳莫攀，壮怀未展鬓先斑。\r\n不闻奉使通银汉，空见将军老玉关。\r\n故垒荒凉千骑尽，沧溟浩荡一鸥闲。\r\n风尘随处严诃止，愁杀田间野猎还。"
        },
        {
            "title": "元夕",
            "content": "灯火楼台锦绣筵，谁家箫鼓夜喧阗。\r\n光移星斗天逾近，影倒山河月正圆。\r\n金锁开关明似昼，铜壶传漏迥如年。\r\n五云不奏《霓裳曲》，空使扬州望眼穿。"
        },
        {
            "title": "竹枝词（二首）",
            "content": "竹鸡啼处一声声，山雨来时郎欲行。\r\n蜀天恰似离人眼，十日都无一日晴。"
        },
        {
            "title": "重到西湖",
            "content": "涌金风月昔追欢，一旦狂歌变永叹。\r\n锦绣湖山兵气合，金银楼阁劫灰寒。\r\n雪晴林野梅何在，霜冷苏堤柳自残。\r\n欲买画船寻旧约，荒烟野水浩漫漫。"
        },
        {
            "title": "题东湖青山寺古鼎铭长老钟秀阁",
            "content": "手开楼阁贮群经，面对湖山卫百灵。\r\n玉镜夜寒通沆瀣，翠屏秋净倒空青。\r\n避烟鹤起檐间树，行雨龙归几上瓶。\r\n我亦逃禅云水客，便应萧散共松扃。"
        },
        {
            "title": "次小孤山",
            "content": "峡束千雷怒击撞，危峰屹立压惊泷。\r\n山联庐霍朝三楚，水落荆扬限九江。\r\n镇海重关当第一，擎天孤柱故无双。\r\n佩环月夜知何处，露湿蓬莱玉女窗。"
        },
        {
            "title": "春日海村（三首）",
            "content": "地僻嚣尘远，人稀习俗淳。\r\n花时恒独往，随意踏晴春。\r\n斑竹过头杖，乌纱折角巾。\r\n萧然多古意，何愧葛天民。¤"
        },
        {
            "title": "长江万里图（将归武昌，自赋二首）",
            "content": "长江千万里，何处是侬乡？忽见晴川树，依稀认汉阳"
        },
        {
            "title": "自咏十律",
            "content": "堂堂至正最多材，万国同文寿域开。\r\n漠北诸生登第去，越南计吏进贤来。\r\n凤《韶》九奏黄金殿，鹤驾三朝白玉台。\r\n回首黄尘扬碧海，五云无处觅蓬莱。¤"
        },
        {
            "title": "寄武昌南山白云老人",
            "content": "故人家住南山下，心与白云共潇洒。\r\n芝草遥赓黄绮歌，莲花近入宗雷社。\r\n嗟予江海避风尘，白首归来失所亲。\r\n青眼相看如昔日，只有南山与故人。\r\n\r\n【注释】：【注释】：\r\n（姓卫，字均执。先人时故旧。家居，未尝入城市，闻鹤\r\n年辛苦远还，遣子弟问遗不绝。鹤年足疾日剧，弗克往拜\r\n床下，谨奉拙诗，少致谢忱云。）"
        },
        {
            "title": "赠相者姜奉先（宋忠臣姜才之孙。以下江浙避",
            "content": "德祐忠臣好孙子，烂烂目光岩电紫。\r\n人间富贵等浮云，琐琐何须挂唇齿。\r\n滟滪险，蜀道难，曳裾旁人多厚颜。\r\n留取乾坤双老眼，夕阳牛背看青山。\r\n\r\n【注释】：【原题】：\r\n赠相者姜奉先（宋忠臣姜才之孙。以下江浙避地时作）"
        },
        {
            "title": "异乡清明",
            "content": "十年澒洞家何在，万里清明客未归。\r\n雨僽风僝花乱落，泥融水暖燕交飞。\r\n烟生榆柳推迁速，云锁松楸拜扫违。\r\n旅雁尽回音信断，侧身长望泪频挥。"
        },
        {
            "title": "山居诗二首呈诸道侣",
            "content": "懒散形骸不自持，黄冠聊束鬓边丝。\r\n频来猿鹤浑相识，久混龙蛇竟不知。\r\n养拙最宜情澹泊，全生深藉德支离。\r\n看云本自忘饥渴，况有冰泉与石芝。"
        },
        {
            "title": "客怀",
            "content": "此生何坎壈，终岁客他乡。\r\n病骨经秋早，愁心识夜长。\r\n文章非豹隐，韬略岂鹰扬。\r\n磨灭余方寸，还同百炼刚。"
        },
        {
            "title": "自咏十律",
            "content": "千官何处扈宸游，回首风尘遍九州。\r\n黄竹雪深迷玉辇，苍梧云断见珠丘。\r\n令威不尽去家怨，精卫岂胜填海愁。\r\n大禹胼胝天所眷，肯教纶邑久淹留。¤"
        },
        {
            "title": "钱塘怀古",
            "content": "钱塘佳丽冠南州，故国繁华逐水流。\r\n龙虎已消王霸气，江山空锁古今愁。\r\n吴臣庙冷潮喧夜，宋主陵荒塔倚秋。\r\n最是西湖歌舞地，数声渔笛散凫鸥。"
        },
        {
            "title": "梧桐",
            "content": "井梧彻夜下霜风，锦绣园林瞬息空。\r\n老尽秋容何足惜，凤巢吹堕月明中。"
        },
        {
            "title": "悼湖心寺壁东文上人",
            "content": "祗林一叶陨秋霜，回首沧洲泪两行。\r\n几上残经尘已暗，箧中遗稿墨犹香。\r\n云迷圆泽三生石，月冷维摩十笏房。\r\n想像清容何处记，寒梅的的竹苍苍。"
        },
        {
            "title": "题落花芳草白头翁",
            "content": "草长连朝雨，花残一夜风。\r\n青春留不住，啼杀白头翁。"
        },
        {
            "title": "夜宿染上人溪舍",
            "content": "云去禅关户牖空，清溪碧树有无中。\r\n倒涵天影鱼吞月，逆战秋声犬吠风。\r\n见性本图先作佛，劳形翻愧早成翁。\r\n杜陵老去归无计，来往那辞恼赞公。"
        },
        {
            "title": "逃禅室解嘲",
            "content": "久慕陶公卧北窗，还从马祖吸西江。\r\n扫愁那用千金帚，折慢惟瞻七宝幢。\r\n日晏卷帘延叠嶂，雨晴欹枕听流淙。\r\n周妻何肉俱无累，只有诗魔老未降。"
        },
        {
            "title": "奉寄九灵先生（二首。先生尝为予作传）",
            "content": "挟海怀山谒紫宸，拟将忠孝报君亲。\r\n忽从华表闻辽鹤，却抱遗经泣鲁麟。\r\n丧乱行藏心似铁，蹉跎勋业鬓如银。\r\n万言椽笔今无用，闲向林泉纪逸民。¤"
        },
        {
            "title": "樊口隐居（为武昌李均玉作）",
            "content": "万里云霄敛翼回，挂冠高卧大江隈。\r\n春深门巷先生柳，雪后园林处士梅。\r\n翠拥樊山邀杖屦，绿浮汉水映樽罍。\r\n谁能领取坡仙鹤，月下吹箫共往来。"
        },
        {
            "title": "过九江追悼李子威太守",
            "content": "瓣香遥拜九江城，太守精神日月明。\r\n叔侄并归忠义传，江山不尽古今情。\r\n潮回湓浦声犹怒，云起炉峰气未平。\r\n生死总魁天下士，丈夫端不负科名。"
        },
        {
            "title": "岁晏百忧集（二首。以下海滨避乱时作）",
            "content": "岁晏百忧集，击节发商歌。\r\n商歌未终调，泪下如悬河。\r\n故乡渺何许，北斗南嵯峨。\r\n有家不可归，无家将奈何。"
        },
        {
            "title": "山居诗二首呈诸道侣",
            "content": "日日看山眼倍明，更无一事可关情。\r\n扫开积雪岩前走，领取闲云陇上行。\r\n不共羽人谈太易，懒从衲子话无生。\r\n划然时发苏门啸，遥答风声及水声。¤"
        },
        {
            "title": "长江万里图（将归武昌，自赋二首）",
            "content": "长啸还江国，迟回别海乡。\r\n春潮如有意，相送过浔阳。"
        },
        {
            "title": "题风雨归舟图",
            "content": "昔向沧浪吊独醒，中流风雨正扬舲。\r\n江空风卷潮头白，野旷云迷岘首青。\r\n挂席正思遗珮浦，推篷已过濯缨亭。\r\n襄阳耆旧今安在，抚几长歌对画屏。"
        },
        {
            "title": "寓奉化寺寄菩提寺主",
            "content": "菩提岭外空王寺，丹磴行穿虎豹群。\r\n万壑涛声岩下瀑，千峰雨气屋头云。\r\n海龙送水金瓶贮，天女怀香宝鼎焚。\r\n惭愧无缘尘土客，朝朝钟鼓下方闻。"
        },
        {
            "title": "送人归故园",
            "content": "故园休道已休兵，客里那堪送客行。\r\n老去别怀殊作恶，乱余归计倍关情。\r\n孤村月落群鸡叫，绝塞天清一雁横。\r\n到日所亲如见问，浪游江海负平生。"
        },
        {
            "title": "闻雁",
            "content": "月落江城转四更，旅魂和梦到滦京。\r\n醒来独背寒灯坐，风送长空雁几声。"
        },
        {
            "title": "兵后还武昌（二首）",
            "content": "乱定还家两鬓苍，物情人事总堪伤。\r\n西风古冢游狐兔，落日荒郊卧虎狼。\r\n五柳久非陶令宅，百花今岂杜陵庄。\r\n旧游回首都成梦，独数残更坐夜长。"
        },
        {
            "title": "送四兄往杭后寄",
            "content": "临别强言笑，独归情转哀。\r\n离魂凄欲断，孤抱郁难开。\r\n太守堤边柳，征君宅畔梅。\r\n过逢如见忆，烦寄一枝来。"
        },
        {
            "title": "自咏十律",
            "content": "羲轩道德久荒唐，荡荡宏图起世皇。\r\n天入清都逾广大，日临化国倍舒长。\r\n渥洼万里来骐骥，阿阁千年下凤凰。\r\n圣子神孙承宝祚，长令亿兆乐时康。¤"
        },
        {
            "title": "病衰",
            "content": "病骨秋增痛，衰容日减华。\r\n脸霞怜竹叶，鬓雪妒菱花。\r\n往事嗟何及，归程望转赊。\r\n少年歌舞地，此日属谁家。"
        },
        {
            "title": "题昌国普陀寺（二首。寺在宁波府东南海岛间",
            "content": "昆明劫火忽重然，宇内名山悉变迁。\r\n古刹独存龙伯国，丰碑犹记兔儿年。\r\n三更日浴咸池水，八月潮吞渤海天。\r\n云汉灵槎如可御，便应长往问群仙。\r\n\r\n【注释】：【原题】：\r\n题昌国普陀寺（二首。寺在宁波府东南海岛间，即昌国州\r\n之故墟也）"
        },
        {
            "title": "劳劳",
            "content": "阊阖排云事已休，劳劳犹耻为身谋。\r\n数茎白发未为老，一寸丹心都是愁。\r\n燕代地高山北峙，荆扬天阔水东流。\r\n英雄已去空形胜，剑气中宵射斗牛。"
        },
        {
            "title": "题昌国普陀寺（二首。寺在宁波府东南海岛间",
            "content": "神鳌屹立戴崔嵬，俯瞰沧溟水一杯。\r\n积翠自天开罨画，布金随地起楼台。\r\n祈灵汉使乘槎到，传法梁僧折苇来。\r\n若使祖龙知胜概，岂应驱石访蓬莱。¤\r\n\r\n【注释】：【原题】：\r\n题昌国普陀寺（二首。寺在宁波府东南海岛间，即昌国州\r\n之故墟也）"
        },
        {
            "title": "春日海村（三首）",
            "content": "每恨韶华晚，仍嗟老病催。\r\n闭门花落尽，隐几鸟飞回。\r\n引睡书千卷，消愁酒一杯。\r\n平生志士气，此日已成灰。"
        },
        {
            "title": "题天柱山图",
            "content": "拔翠五云中，擎天不计功。\r\n谁能凌绝顶，看取日升东。"
        },
        {
            "title": "戏赠应修吉",
            "content": "砚溪居士神仙侣，短发萧萧雪满簪。\r\n暖老恨无燕赵玉，养生赖有坎离金。\r\n床头酒熟留僧饮，席上诗成对客吟。\r\n岁晚山空谁是伴，北窗梅月最知心。"
        },
        {
            "title": "寄余姚滑伯仁先生",
            "content": "独木桥边薜荔门，全家移住水云村。\r\n猿声专夜丹山静，蜃气横秋碧海昏。\r\n诗卷自书新甲子，药壶别贮小乾坤。\r\n陶渔耕稼遗风在，差胜桃源长子孙。"
        },
        {
            "title": "自咏十律",
            "content": "长淮横溃祸非轻，坐见中流砥柱倾。\r\n太守九江先效死，诸公四海尚偷生。\r\n风云意气惭豪杰，雨露恩荣负圣明。\r\n一望神州一搔首，天南天北若为情。¤"
        },
        {
            "title": "兀兀",
            "content": "数茎白发镜中新，兀兀穷年愧此身。\r\n万里云霄双倦羽，千寻江汉一穷鳞。\r\n望乡薄暮凭西日，去国中宵礼北辰。\r\n客路渐遥身渐老，此生何以报君亲。"
        },
        {
            "title": "寄余姚宋无逸先生",
            "content": "龙泉城外绝嚣喧，寄傲全胜在漆园。\r\n独对江山怀舜禹，每凭风月问刘樊。\r\n行窝酾酒花围席，野寺题诗竹满轩。\r\n回首昆冈空劫火，深期什袭保玙璠"
        },
        {
            "title": "上明州太守茶子俊（还武昌迁葬告牒而作）",
            "content": "汉江东抱楚山流，先垄犹余土一抔。\r\n庙冷桐乡耆旧逝，田荒栗里子孙愁。\r\n兵戈隔梦三千里，霜露伤心二十秋。\r\n荒隧天寒乌鸟下，空林日落白狐游。\r\n碑焚断石经时变，碗出遗金有夜偷。\r\n过客尚知来下马，仙翁谁复指眠牛。\r\n拟从樊口迁京口，遥别沙头下石头。\r\n高士束刍思致奠，故人惠麦久维舟。\r\n已知多病垂垂老，敢为长贫故故留。\r\n为政幸逢宗正恕，申情当念子平忧。\r\n劬劳罔报生何益，存殁沾恩死必酬。\r\n愿及清明三月节，一盂麦饭洒松楸。"
        },
        {
            "title": "水仙花（二首）",
            "content": "影娥池上晚凉多，罗袜生尘水不波。\r\n一夜碧云凝作梦，醒来无奈月明何。"
        },
        {
            "title": "兵后还武昌（二首）",
            "content": "避乱移家大海隈，楚云湘月首频回。\r\n归期实误王孙草，远信虚凭驿使梅。\r\n天地无情时屡改，江山有待我重来。\r\n白头哀怨知多少，欲赋惭无庾信才。¤"
        },
        {
            "title": "自咏十律",
            "content": "九鼎神州竟陆沉，偷生江海复山林。\r\n频繁谁在隆中顾，憔悴惟余泽畔吟。\r\n啮雪心危天日远，看云泪尽岁时深。\r\n百年家国无穷事，可得忘机老汉阴。"
        },
        {
            "title": "雨中寄杨彦常先生",
            "content": "山中长夏苦淫雨，暂尔出门还不能。\r\n九天驭日力已竭，两地看云愁倍增。\r\n怜君畏途久作客，笑我净土常依僧。\r\n相思倚柱发清笑，旁人不解谷空应。"
        },
        {
            "title": "戏题明皇照夜白图",
            "content": "天上麒麟天下稀，月中几送八姨归。\r\n君王寓目应追悔，误看乘鸾度羽衣。"
        },
        {
            "title": "逃禅室与苏伊举话旧有感",
            "content": "不学扬雄事草《玄》，且随苏晋暂逃禅。\r\n无锥可卓香严地，有柱难擎杞国天。\r\n谩诧丹霞烧木佛，谁怜清露泣铜仙。\r\n茫茫东海皆鱼鳖，何处堪容鲁仲连。"
        },
        {
            "title": "自咏十律",
            "content": "一夜西风到海滨，楼船东出海扬尘。\r\n生惭黄歇三千客，死慕田横五百人。\r\n纪岁自应书甲子，朝元谁共守庚申。\r\n悲歌抚罢龙泉剑，独立苍溟望北辰。¤"
        },
        {
            "title": "别帽",
            "content": "云样飘萧月样团，百年雄丽压南冠。\r\n黄金缀顶攒文羽，白璧垂缨间木难。\r\n刺绣尚期平敌垒，簪花曾梦舞仙坛。\r\n一从吹堕西风里，谁念蒙尘白发寒。"
        },
        {
            "title": "敬书宸翰后",
            "content": "神龙归卧北溟波，愁绝阴山《敕勒歌》。\r\n惟有遗珠光夺日，万年留得照山河。\r\n\r\n【注释】：【注释】：\r\n（此云“宸翰”，盖指庚申君手迹也。）"
        },
        {
            "title": "题万岁山玩月图",
            "content": "金银楼观郁嵯峨，琪树风凉秋渐多。\r\n徙倚危栏倍惆怅，月中犹见旧山河。"
        },
        {
            "title": "长江万里图",
            "content": "右逾越巂左蓬壶，万里提封入壮图。\r\n断石云屯山拥蜀，惊涛雪立海吞吴。\r\n蟠桃有实来青鸟，若木无枝驻赤乌。\r\n秦汉经营人尽去，独留形胜在寰区。"
        },
        {
            "title": "水仙花（二首）",
            "content": "湘云冉冉月依依，翠袖霓裳作队归。\r\n怪底香风吹不断，水晶宫里宴江妃。"
        },
        {
            "title": "自咏十律",
            "content": "金银宫阙五云乡，曾见群仙奉玉皇。\r\n济济夔龙兴礼乐，桓桓方虎靖封疆。\r\n自沦碣石沧溟底，谁索玄珠赤水旁。\r\n独有遗民负悲愤，草间忍死待宣光。¤"
        },
        {
            "title": "戏赠刘云翁",
            "content": "千金不惜买新声，赢得风流老更成。\r\n银瓮葡萄浮腊蚁，金屏窈窕啭春莺。\r\n香凝宴寝频开席，花暗闲房合度笙。\r\n夜燕未终宾客醉，莫将明烛照华缨。"
        },
        {
            "title": "武昌南湖度夏",
            "content": "南浦幽栖地，当门罨画开。\r\n青山入云去，白雨渡湖来。\r\n石润生龙气，川光媚蚌胎。\r\n芙蕖三百顷，何处著炎埃？"
        },
        {
            "title": "题凤浦方氏梧竹轩",
            "content": "鸣鸟曾闻此地过，至今梧竹满丘阿。\r\n政怀剪叶书周史，却恨翻枝入楚歌。\r\n金井月明秋影薄，石坛风细晚凉多。\r\n中郎去后知音少，共负奇才奈老何。\r\n\r\n【注释】：【注释】：\r\n（《存斋诗话》云：“时作者已满卷，此诗一出，皆为敛\r\n衽。”）"
        },
        {
            "title": "奉寄恕中韫禅师",
            "content": "曾向名山识异人，心如木石气如春。\r\n坐禅霜叶秋埋膝，行道天花日绕身。\r\n有钵相传元是幻，无锥可着本非贫。\r\n惟余潭底中秋月，对写龙峰面目真。"
        },
        {
            "title": "奉寄九灵先生（二首。先生尝为予作传）",
            "content": "花柳村村接海滨，携家随处避风尘。\r\n衣冠栗里犹存晋，鸡犬桃源久绝秦。\r\n对坐青山浑不厌，忘机白鸟自相亲。\r\n也知出处关时运，岂但逃名效隐沦。"
        },
        {
            "title": "春日海村（三首）",
            "content": "门巷绝轮蹄，春深绿草齐。\r\n风光不相负，泉石且幽栖。\r\n卷幔通花气，移床避燕泥。\r\n时时得佳句，自向竹间题。¤"
        },
        {
            "title": "自咏十律",
            "content": "六军遥驻墨河濆，故国丘墟讵忍闻。\r\n露冷金铜应独泣，火炎玉石竟俱焚。\r\n虞渊日暮无还景，禹穴秋深有断云。\r\n草泽遗民今白发，凭高无奈思纷纷。¤"
        },
        {
            "title": "题画葡萄（故人毛楚哲作）",
            "content": "西域葡萄事已非，故人挥洒出天机。\r\n碧云凉冷骊龙睡，拾得遗珠月下归。"
        },
        {
            "title": "题太守兄遗稿后",
            "content": "海国期年政化成，肩舆随处看春耕。\r\n正欣鸡犬无惊扰，讵意鲸鲵有斗争。\r\n遥岛月明虚燕寝，故山云冷失佳城。\r\n梦回佳句难重得，肠断池塘草又生。\r\n\r\n【注释】：【注释】：\r\n（太守兄死事之明年，于箧中得遗诗一卷，伏读之次，不\r\n知涕泗之横流也。敬题一诗于后，以纪哀思云。）"
        },
        {
            "title": "暮春（二首）",
            "content": "一夕春归变九垓，千红万紫尽尘埃。\r\n韶光淑气逡巡退，暑雨炎风烂熳来。"
        },
        {
            "title": "暮春感怀（二首）",
            "content": "四十无闻懒慢身，放情丘壑任天真。\r\n悠悠往事杯中物，赫赫时名扇外尘。\r\n短策看云松寺晚，疏帘听雨草堂春。\r\n山花水鸟皆知己，百遍相过不厌频。"
        },
        {
            "title": "奉寄王宣慰兼呈九灵先生",
            "content": "别馆新成足宴游，珊珊环珮总名流。\r\n独推南郭为高士，共识东陵是故侯。\r\n天上莺花三月梦，人间春雨五更愁。\r\n行藏尽付浮云外，烂醉丰年黍稌秋。"
        },
        {
            "title": "题梅花扇面寄五十佥宪",
            "content": "忆向西湖踏早春，万花如玉月如银。\r\n一枝照影临清浅，满面冰霜似故人。"
        },
        {
            "title": "画蝉",
            "content": "饮露身何洁，吟风韵更长。\r\n斜阳千万树，无处避螳螂。"
        },
        {
            "title": "汩汩",
            "content": "汩汩在尘埃，羁怀不暂开。\r\n病将颜玉去，愁送鬓丝来。\r\n招隐惭高蹈，扶颠乏大才。\r\n行藏成两失，回首有余哀。"
        },
        {
            "title": "送蔡用严还四明",
            "content": "四明故旧苦无多，死别生离奈若何。\r\n老泪暗添江汉水，随人去作海东波。"
        }
    ]
}