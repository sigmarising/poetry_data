{
    "dynasty": "元",
    "author": "周砥",
    "intro": "",
    "items": [
        {
            "title": "张公洞",
            "content": "倏忽凿混沌，兹事岂其余。\r\n不知几何年，云古仙人居。\r\n嗟我至此为踌躇，洞天诸宫窅兮黑。\r\n试命烈火烛空虚，森森怪石相对立，如口欲语手欲抾前有\r\n紫翠房，白云惣丹书。\r\n鹰扬燕舞化为石，芝田久矣不复锄。\r\n可怜仙人常恍惚，虽欲相从已超越。\r\n昆仑阆风吁太高，时亦幽潜到岩窟。\r\n青泥烂烂浮土润，绿髓涓涓映山骨。\r\n吾闻仙人不食而长生，何得有此盐米之空名。\r\n岂伊往来真戏耳，簸弄物化令人惊。\r\n颇疑壶公壶，楼阁中峥嵘。\r\n摩尼珠色常青色，千奇百怪谁所营。\r\n须臾眼暗烛欲尽，惟以拄杖相敲铿。\r\n松中漻漻呼我出，耳中微吟白玉笙。\r\n竦身欲上不可登，绠引鱼贯相支撑。\r\n归来此景若梦寐，俯仰宇宙惟清明。"
        },
        {
            "title": "放歌行赠宋君（仲温。辛丑）",
            "content": "今日非昨日，今年非去年。\r\n天地不同老，日月岂停旋。\r\n寸心遥遥颜色改，只似秋蓬与夏莲。\r\n柏梁赋诗不早上，长楸走马未得前。\r\n阊阖九重虎豹守，我欲上诉无因缘。\r\n荆山泣玉徒自苦，夷门抱关谁复贤。\r\n宝剑夫容拂秋月，高歌对酒声哽咽。\r\n当时轻意千古事，幽愤于今向谁雪。\r\n兰台公子天下奇，心胆岂足他人知。\r\n荆卿不答鲁句践，项羽岂顾齐安期。\r\n东吴市上花漠漠，相逢意气倾山岳。\r\n笑说秦关百二重，舒卷风云不盈握。\r\n一生不识平阳奴，况是霍家冯子都。\r\n明珠白璧等粪壤，玉环翠袖皆虫蛆。\r\n甘心廓落事屠钓，矫如游龙不可拘。\r\n宋公子，尔弹琴，我放歌，白昼苦短夜何多。\r\n黄金台，几千尺，翳日浮云奈若何。"
        },
        {
            "title": "过西涧",
            "content": "放鸐白石上，曳履青林间。\r\n近竹门自掩，采樵人未还。\r\n草生西涧雨，云敛南湖山。\r\n游咏以终日，相依道者闲。"
        },
        {
            "title": "对新柳",
            "content": "才弄新春色，已有萦愁意。\r\n欲倚不成眠，待扶还似醉。\r\n疏雨飘枝湿，草雀衔花坠。\r\n脉脉独含情，故园那得至。"
        },
        {
            "title": "拟古",
            "content": "迢迢远别离，相去几万里。\r\n月照鲁阳关，风吹汉江水。\r\n宵梦不可托，路迷复中止。\r\n登山还有屐，涉水亦有舟。\r\n我心如县旌，摇摇独亡休。\r\n常恐瑶华落，春风不能留。\r\n岂君弗识察，故此长悠悠。\r\n安得白鹦鹉，衔书东海头。¤"
        },
        {
            "title": "惟寅徵君踏雨过林馆为留终日因诵近赋绝句三",
            "content": "野花疏竹媚幽姿，翡翠帘前雨散丝。\r\n最爱陈琳诗句好，玉盘春露捧金芝。\r\n\r\n【注释】：【原题】：\r\n惟寅徵君踏雨过林馆为留终日因诵近赋绝句三首辄走笔奉\r\n和"
        },
        {
            "title": "赠叶秀才",
            "content": "日莫登高台，浮云结远阴。\r\n树木何蒙茏，野雀噪繁林。\r\n驱车涉关塞，歧路郁且深。\r\n借问子何之，故乡阻崎嵚。\r\n曷不暂栖息，蓬藿非所任。\r\n隐悯□不发，威迟既前临。\r\n脆管促飞觞，鹍弦奋逸音。\r\n仗剑从此别，秋风满怀襟。\r\n寡立步非窘，薄游志不沉。\r\n策马欲俱去，我无当世心。"
        },
        {
            "title": "元日试墨（二首）",
            "content": "萼绿花开未，春醪已满缸。\r\n不须嗟往事，且复醉幽窗。\r\n采笔云千朵，青霄鹤一双。\r\n平生江海兴，渐觉片心降。"
        },
        {
            "title": "过任昉钓台",
            "content": "雪树参差短，寒山迢递明。\r\n深春钓台没，残照夕岚轻。\r\n万化同斯尽，孤名如水清。\r\n谁悲范仆射，千载见交情。"
        },
        {
            "title": "夜坐怀孝常",
            "content": "待月下石壁，罢琴竹间亭。\r\n坐绝百虫响，旅怀才夜宁。\r\n天高玉露泻，草木流晶荧。\r\n四山湛秋色，万物无隐形。\r\n风蝉抱叶落，雪鹄迎云停。\r\n此时西涧人，柴门久已扃。\r\n谁同展清会，念此风泠泠。\r\n世难避空谷，忧思同醉醒。\r\n偶适不为贵，人生易飘零。\r\n茫茫河汉流，荧惑光众星。\r\n干戈未衰息，前途杳冥冥。\r\n岁晏有结托，东去浮沧溟。"
        },
        {
            "title": "石湖",
            "content": "烟中白鹤独飞还，相伴孤云尽日闲。\r\n落日放船湖水上，一帘秋色看青山。"
        },
        {
            "title": "春寒慰瓶中杏花",
            "content": "银瓶春静竹风来，愁向花前把一杯。\r\n不得幽人相伴住，西园雨里亦须开。"
        },
        {
            "title": "拟古",
            "content": "翡翠栖兰苕，鸳鸯上锦机。\r\n物固各有类，寸心独何依。\r\n春色来几日，海燕忽双飞。\r\n迎风不须入，尘满青楼扉。"
        },
        {
            "title": "读故友徐幼文诗集有怀",
            "content": "欲与评诗恨久违，楚云吴树两依微。\r\n读阑北郭平生稿，秋晚空斋掩落晖。"
        },
        {
            "title": "春日西涧独立",
            "content": "涧房松竹静烟霏，径里苍苔行迹稀。\r\n相与寻君遂初赋，江花欲落换春衣。"
        },
        {
            "title": "风雨一首用高季迪韵",
            "content": "贫富不相值，衰荣固有时。\r\n行哉徒自速，止尼未为迟。\r\n崎岖千万涂，辛苦岂要辞。\r\n风雨群鸡鸣，坏屋起晨炊。\r\n一日不解醉，千古有遗悲。\r\n如何屠钓人，敢为帝者师。"
        },
        {
            "title": "经杜樊川水榭故基",
            "content": "落花风里酒旗摇，水榭无人春寂寥。\r\n何许长亭七十五，野莺烟树绿迢迢。"
        },
        {
            "title": "送赵一阳真士归霅",
            "content": "渺渺晴湖白鹭飞，青山迢递夕岚微。\r\n闲操桂楫云生腋，欲采芙蓉露满衣。\r\n紫翠房深丹灶暖，松杉秋静鹤巢稀。\r\n明年去觅封君达，应驾青牛说息机。"
        },
        {
            "title": "褐墼嚼聪??裕??吣荷?尾圆裕恐魅苏朋刍",
            "content": "星煌煌。\r\n酒阑客过别船去，木叶萧萧下如雨。\r\n船中醉卧忘西，睡觉犹闻梦中语。\r\n此时月落天将曙，隔屋鸡啼欲起舞。\r\n西风满天鸿雁声，瑟瑟菰蒲响秋渚。\r\n\r\n【注释】：【原题】：\r\n褐墼嚼聪??裕??吣荷?尾圆裕恐魅苏朋刍佑瘐??饧С?枭?盅铩４?蔡舻拼笥愠觯??废?角戋>秋波凉。夜如何其夜未央，万壑不起"
        },
        {
            "title": "惟寅徵君踏雨过林馆为留终日因诵近赋绝句三",
            "content": "晚风吹雨过林庐，柿叶飘红手自书。\r\n无限萧条江海意，一尊相对忆鲈鱼。\r\n\r\n【注释】：【原题】：\r\n惟寅徵君踏雨过林馆为留终日因诵近赋绝句三首辄走笔奉\r\n和"
        },
        {
            "title": "送李用和之常熟知州（至正二十年）",
            "content": "落日孤城近海边，川流七道直如弦。\r\n朱幡到邑歌来莫，玉帐论兵思去年。\r\n楚水南回多贾舶，虞山北去少人烟。\r\n从来惠化同甘雨，还使残民得洒然。"
        },
        {
            "title": "绝句五首",
            "content": "东城三百里，南雁一封书。\r\n整待今晨发，秋风吹弊庐。"
        },
        {
            "title": "次韵（二首）",
            "content": "美人开宴酒如泉，满目风光碧似烟。\r\n半岭暮云犹掩冉，一林秋竹自娟。\r\n新诗每荷邀同赋，短棹相将恨未缘。\r\n会面几时还别去，百年人事总堪怜。¤"
        },
        {
            "title": "晏起一首",
            "content": "晏起望南郭，依微见远岑。\r\n疏花消夜雨，啼莺罢秋林。\r\n偶有适道意，本无遗世心。\r\n不能勤四体，聊用写瑶琴。"
        },
        {
            "title": "对春雪一首",
            "content": "琼叶缀玄圃，玉羽翔伊川。\r\n翻霙九霄下，呈芳二月前。\r\n低佪隔帘翠，玲珑入绮钱。\r\n欲消不自驻，已断复成连。\r\n珠帏凝华洁，花池舞影妍。\r\n相思梁园暮，曾赏雒城年。"
        },
        {
            "title": "登西冈望龙池诸峰赠马二山人",
            "content": "登临不陟险，缓步情始畅。\r\n振衣西冈头，矫首一长望。\r\n朝阳匿光彩，宿雾犹隐嶂。\r\n山灵忽不斳，连峰汹波浪。\r\n何许芙蓉青，龙池半天上。\r\n铜官从中起，磅礴气愈壮。\r\n回风过林莽，草木皆振荡。\r\n青锦十万缯，钿车五千两。\r\n山人地志熟，指顾名所向。\r\n穷历吾岂能，高情倚疏放。\r\n平生烟霞志，配此丘壑尚。\r\n思欲逃喧卑，结茅计非旷。\r\n缘知兵革后，已恐淳朴丧。\r\n萧条采芝意，临流重惆怅。"
        },
        {
            "title": "宝粹二上人值两留宿西涧草堂明日赋此以赠",
            "content": "萧条黄叶山中寺，回首松萝满夕曛。\r\n丈锡遽行三十里，一风相送两孤云。\r\n竹堂听雨惊秋晚，木榻留灯语夜分。\r\n在昔山林忧患等，应修白业益精勤。"
        },
        {
            "title": "游龙岩三洞之间",
            "content": "商颜紫芝久不采，淮南丹书竟安在。\r\n仙人劝我三洞游，身如骑龙到东海。\r\n海气茫茫云雾回，白波卷雪连山来。\r\n双童手弄海底日，红光一道金莲开。\r\n瑶草绿可折，琼树花冥冥。\r\n昔人炼丹丹灶在，锦苔绣石光清荧。\r\n雷行半空中，逢逢击天鼓。\r\n玉女鸾笙时下来，前头四足神鱼舞。\r\n醉拂珊瑚鞭玉虎，我欲因之穷洞府。\r\n闻访八公五云里，为说苍生受辛苦。\r\n不然飞出西华巅，太极总仙之洞天。\r\n安得周回更二千，直与龙岩之洞相钩连。\r\n莲花峰上重携手，笑揽霞觞窥八埏。"
        },
        {
            "title": "玉山草堂",
            "content": "忆女草堂何许在，辟疆园里玉山陲。\r\n方床石鼎高情远，细雨茶烟清昼迟。\r\n鸿雁来时曾会面，枇杷开后更题诗。\r\n山中容易年华暮，书史娱人总不知。"
        },
        {
            "title": "题宫人行乐图",
            "content": "金宫游素女，玉笛弄清晖。\r\n月殿龙香度，风帘翠影飞。\r\n云开移彩仗，花落卷春衣。\r\n莫买相如赋，长门事已非。"
        },
        {
            "title": "芝云堂",
            "content": "芝云主人绝萧散，燕坐草堂门不扃。\r\n古鼎隔帘香袅袅，新篁拂几玉亭亭。\r\n十年苦思耽诗卷，三日清斋写道经。\r\n邀我醉眠书画舫，月明吹笛看云汀。"
        },
        {
            "title": "次韵介之梦山中",
            "content": "松花金粉落春晴，白鹤看棋如客行。\r\n疏雨竹窗缘是梦，隔林茶臼只闻声。\r\n繁华久困心何得，澹泊相遭思亦清。\r\n不有鹿门高世志，山中几日道能成。"
        },
        {
            "title": "次韵（二首）",
            "content": "秋波漠漠静朝晖，画舫开筵兴不违。\r\n浊酒清歌香缥缈，青山黄叶路依稀。\r\n夜凉金雁筝声细，雪滑银盘鲈鲙肥。\r\n顾我惭为尘俗累，不能同载月中归。"
        },
        {
            "title": "雨中一首",
            "content": "凄凉怀故旧，寂寞卧丘园。\r\n溪冷风蒲折，林高雨竹喧。\r\n渔人留野渡，田犬吠衡门。\r\n无限清秋意，何从制一言。"
        },
        {
            "title": "观音岩",
            "content": "白鹦鹉小穿云幕，碧海波澄浸石扉。\r\n一片岩前秋月影，凉风吹上藕丝衣。"
        },
        {
            "title": "桃溪泛舟寻士玄",
            "content": "放舟千山里，岚气满晴川。\r\n歌辞理《白雪》，水禽栖绿烟。\r\n苍苍野阴变，萧萧风景妍。\r\n寻僧转回塘，望云极遥天。\r\n万事宁有素，一行欣偶然。"
        },
        {
            "title": "闻笛声送任掾",
            "content": "春水绿波生柳塘，横吹掩抑复悠扬。\r\n今朝送别已惆怅，前时渡江犹断肠。"
        },
        {
            "title": "绝句五首",
            "content": "朝露涂野草，颜色暂辉光。\r\n不知秋节去，朝露变为霜。"
        },
        {
            "title": "绝句五首",
            "content": "朝朝感霜露，昔昔梦乡关。\r\n何以慰亲念，空悲行路难。"
        },
        {
            "title": "题画",
            "content": "水阔天低欲尽头，柳花如雪暗归舟。\r\n平生解识沧洲趣，何处飞来双白鸥。"
        },
        {
            "title": "赋得晚晴送禅师",
            "content": "浮云暮褰霁，空宇湛然清。\r\n复念还山客，迟迟南涧行。\r\n新禽响丛木，残照入孤城。\r\n即此闲来往，方纡尘外情。"
        },
        {
            "title": "读书",
            "content": "读书易为感，时节已徂秋。\r\n行游固可适，岁月不留。\r\n高斋旷而寂，人务罕相酬。\r\n千载事了了，宁不慕前修。\r\n道在无今古，天运每周流。\r\n万理由我具，消摇极冥搜。\r\n为乐不在兹，况复储怨尤。\r\n予本楚狂士，意气迈九州。\r\n偶然似有契，持身寓林丘。\r\n万钟非所辞，一毫非所求。"
        },
        {
            "title": "元日试墨（二首）",
            "content": "金鸭香犹吐，风帘影自飘。\r\n轻冰生墨沼，余雪缀寒条。\r\n茅屋行堪赋，山云坐可招。\r\n且无轩冕意，随分乐渔樵。¤"
        },
        {
            "title": "山西涧过龙岩途中瞻眺",
            "content": "适意穷山水，览物春时候。\r\n兰薄迷烟孕，桐林仰云逗。\r\n却立驻幽躅，前临纵遐覯。\r\n谷鸣振嘤嘤，川响复浏浏。\r\n冲飚激高竹，晴曦艳寒溜。\r\n崖复翠羽戢，石触金鳞皱。\r\n妙合理无遗，心怡兴难究。\r\n逼仄缘石磴，岧峣陟云构。\r\n岂惟庐霍期，揽此岩崿秀。\r\n素履非行险，逸想仍冒诟。\r\n遥遥此中情，庶以谢纷揉。"
        },
        {
            "title": "款歌",
            "content": "秋月团团照药阑，水边帘幕晚多寒。\r\n素娥不上青鸾去，借得银筝花里弹。"
        },
        {
            "title": "食茯苓粥",
            "content": "荷?穿云得茯苓，作麋从此谢膻腥。\r\n齐厨自启添松火，香韵初浮满竹庭。\r\n时忆紫芝歌旧曲，尚寻黄独制颓龄。\r\n今晨暂辍青精饭，与洁方坛味玉经。"
        },
        {
            "title": "孝常西斋守岁读王临川除夜寄舍弟诗爱其词致",
            "content": "残雪半窗春意动，余香一榻夜忘眠。\r\n灯前对酒须今夕，客里题诗尚旧年。\r\n风竹萧萧还自语，寒梅的的竟谁怜。\r\n知君剩有沧浪趣，待约秋风上钓船。\r\n\r\n【注释】：【原题】：\r\n孝常西斋守岁读王临川除夜寄舍弟诗爱其词致清远因用其\r\n韵各赋一首"
        },
        {
            "title": "次韵发齐门",
            "content": "西风洲上荻花明，秋水船头落雁鸣。\r\n谁抱琵琶凉月里，为君弹作断肠声。"
        },
        {
            "title": "惟寅徵君踏雨过林馆为留终日因诵近赋绝句三",
            "content": "秋来长掩竹间扉，过客谁能识道机。\r\n惭愧庐山陈处士，时来共葺薜萝衣。\r\n\r\n【注释】：【原题】：\r\n惟寅徵君踏雨过林馆为留终日因诵近赋绝句三首辄走笔奉\r\n和"
        },
        {
            "title": "望颐山",
            "content": "曾着颐山屐，穿云古洞归。\r\n松浮仙峤日，花落女萝衣。\r\n翠壑晴蜺饮，丹房玉燕飞。\r\n烟尘此时路，长望一歔欷。"
        },
        {
            "title": "绝句五首",
            "content": "操弧力不任，弹琴知者稀。\r\n白驹空谷里，吾道此焉依。"
        },
        {
            "title": "尚朴斋",
            "content": "言甘知有吝，味旨闲其多。\r\n居恒属念虑，抱朴心靡他。\r\n淳风返元化，至体适平和。\r\n意胜惟自然，道存谅不磨。\r\n营营彼浇俗，机巧滋烦苛。\r\n身偕百忧长，奄忽其奈何。"
        },
        {
            "title": "款歌",
            "content": "傍水芙蓉未著霜，看花酌酒坐渔庄。\r\n花边折得芭蕉叶，醉写新词一两行。"
        },
        {
            "title": "新郭",
            "content": "泛舟越来溪水旁，溪边暮色何苍苍。\r\n主人张筵挥羽觞，吴姬唱歌声抑扬。\r\n船尾挑灯大鱼出，船头洗盏秋波凉。\r\n夜如何其夜未央，万壑不起星煌煌。\r\n酒阑客过别船去，木叶萧萧下如雨。\r\n船中醉卧忘西东，睡觉犹闻梦中语。\r\n此时月落天将曙，隔屋鸡啼欲起舞。\r\n西风满天鸿雁声，瑟瑟菰蒲响秋渚。"
        },
        {
            "title": "官军后还西涧草堂",
            "content": "丈夫志四海，立身自有余。\r\n安能事一室，遂欲逃空虚。\r\n嘉遁盖贞吉，圣人不予愚。\r\n况当艰难际，行止岂欲迂。\r\n若为动干戈，爰及此林闾。\r\n风气混六合，理难静一隅。\r\n奔走固不恤，邻里谁安居。\r\n所恤罔悔吝，类为时所驱。\r\n出门已忧劳，入门复欢娱。\r\n一欣朋徒合，再喜景物殊。\r\n绿竹洒秋色，疏花耀前除。\r\n开轩坐林杪，更取琴与书。\r\n西山澹相对，落日号惊乌。\r\n忍闻濮阳血，草木渍模糊。\r\n杀戮本群盗，哀矜为无辜。\r\n三叹观化初，人生亦须臾。"
        },
        {
            "title": "次韵《因泉公归{艹閒}王二秀才》",
            "content": "千岩春静一僧归，相送空林夕景微。\r\n茶具等闲抛石阁，钓竿行已卧苔矶。\r\n草生南浦牵诗梦，沤下轻波识道机。\r\n若见王乔因借问，双凫何日向南飞。"
        },
        {
            "title": "雨后偶题",
            "content": "诗酒尚堪忘世虑，陶然且复咏闲居。\r\n园林几日清秋好，风雨一番黄落初。\r\n翳翳荒村烟景寂，迢迢虚阁暮钟疏。\r\n经时不得故乡信，谁道雁来能寄书。"
        },
        {
            "title": "纵笔一首",
            "content": "数卷《楞伽》一缕香，门前尘土浩茫茫。\r\n何人尚觅安心法，此处真堪选佛场。\r\n寒月流为千嶂雪，晚风惊散一林黄。\r\n可怜结习消除尽，笔舌纷纷故未忘。"
        },
        {
            "title": "送郑同夫归豫章分题诗 分题百花洲",
            "content": "洲上百花明，春流日夜生。\r\n秖看维客棹，无复渡霓旌。\r\n落日山如旧，东风鸟自鸣。\r\n萧条千古意，离别暗伤情。"
        },
        {
            "title": "绝句五首",
            "content": "失身红尘里，世路转愁深。\r\n不汲寒泉井，何由清我心。"
        }
    ]
}