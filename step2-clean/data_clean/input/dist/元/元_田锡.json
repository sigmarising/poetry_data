{
    "dynasty": "元",
    "author": "田锡",
    "intro": "",
    "items": [
        {
            "title": "御沟",
            "content": "春半栎花水初下，一沟润绿元如砑。\r\n夹道官城数里中，静称潺湲明月夜。\r\n千门万户建章宫，金锁横门沟暗通。\r\n三月花飞若零雨，水声何处咽香红。"
        },
        {
            "title": "擬古",
            "content": "萱花不须折，安足忘君忧。\r\n青铜莫频揽，适令惊鬓秋。\r\n谢安壮未仕，定远晚封侯。\r\n功名俱磊落，时来岂自由。"
        },
        {
            "title": "吟情",
            "content": "风月心肠别有情，灵台珠玉气常清。\r\n微吟暗触天机骇，雅道因随物象生。\r\n春是主人饶荡逸，酒为欢伯伴纵横。\r\n莫嫌宫体多淫艳，到底诗狂罪亦轻。"
        },
        {
            "title": "江南曲",
            "content": "金蝉饰绿云，细靨蕊黄新。\r\n南浦解清佩，西谿采白苹。\r\n密竹映深花，湖山日欲曛。\r\n春肠知已断，脉脉两难亲。"
        },
        {
            "title": "促织",
            "content": "西风嫋嫋欲昏黄，草木萧萧绿翅凉。\r\n暗傍远灯催络纬，独经遥夜伴啼螀。\r\n露濡虫网丝潜断，月照澄江练有光。\r\n几处疏砧红叶寺，谁怜弄杼不成章。"
        },
        {
            "title": "晚望因寄宋太素",
            "content": "春深水榭絮纷纷，支策临高日欲曛。\r\n故国已迷巴徼路，断肠空似岭头云。\r\n燕飞芳草随天远，莺啭花隔竹闻。\r\n物景感人情不尽，因成吟咏寄於君。"
        },
        {
            "title": "擬古",
            "content": "棠谿出精金，百炼无余滓。\r\n铸得芙蓉剑，灵辉若秋水。\r\n陸杏断兕犀，阴亦惊神鬼。\r\n照物双影寒，中霄灵气紫。\r\n有时风雨至，欲作龙蛇起。\r\n海酒与陵肉，宝烛延奇士。\r\n酣饮取传观，英图各相视。\r\n吐气成虹蜺，将平不平事。"
        },
        {
            "title": "谢晏公",
            "content": "吟成大雅百篇诗，首首清新鉴者谁。\r\n草卷密封先见赠，药栏斜倚看多时。\r\n意如虎窟难中得，字比云峰险处奇。\r\n珍重十僧声价外，江南屈指即吾师。"
        },
        {
            "title": "擬古",
            "content": "赫赫英豪士，韩侯令子孙。\r\n千金募死士，博浪报君冤。\r\n国耻尚未雪，骥足俄惊奔。\r\n待搏如猛虎，未耀同朝暾。\r\n霸略师黄石，大计当鸿门。\r\n谈笑定安危，功业遂隆尊。\r\n鸾皇不啄粟，麟麟不驾辕。\r\n将从赤松游，高谢汉皇恩。\r\n一旦君臣中，夺宗物论喧。\r\n片词为密勿，四皓如飞翻。"
        },
        {
            "title": "晚雲曲",
            "content": "高唐晚峰欲生雨，空山啼猿风啸虎。\r\n春云数片留南浦，自与鸳鸯共飞舞。"
        },
        {
            "title": "醉题红叶",
            "content": "拾笔闲题红叶时，醉容相向亦相宜。\r\n塞垣风劲应吹尽，江国霜微想半衰。\r\n嫌听满阶鸣夜雨，曾看临水映疏篱。\r\n春光不许长如此，旋放寒梅嫩柳枝。"
        },
        {
            "title": "三月二十八日书怀",
            "content": "惜春将尽自徘徊，巷馆残阳户半开。\r\n芳树更无莺舌语，故巢空菜燕妲来，\r\n音书杜绝家千里，愁愤消磨酒一杯。\r\n地狭长沙何所适，行谣方忆摘杨梅。"
        },
        {
            "title": "塞上曲",
            "content": "秋气生朔陲，塞草犹离离。\r\n大漠西风急，黄榆凉叶飞。\r\n襜褴罢南牧，林胡畏汉威。\r\n藁街将入贡，代马就新羁。\r\n浮云护玉关，斜日在金微。\r\n萧索边声静，太平烽影稀。\r\n素臣称有道，守在於四夷。"
        },
        {
            "title": "和宋太玄腊日",
            "content": "逢腊欣酬吟咏才，已知春色向人来。\r\n口脂润逐银罌赐，面药香随钿合开。\r\n梁苑辞臣堪赋雪，寿阳公主好妆梅。\r\n更怜罢猎归侵夜，重对歌筵红烛台。"
        },
        {
            "title": "登郡楼望严陵钓台",
            "content": "谿上严陵古钓台，倚楼凝望自徘徊。\r\n先生能保孤高节，英主尝师王霸才。\r\n日暮白云迷草莽，岸平春水浸莓苔。\r\n登临不尽微吟兴，花落东风首重回。"
        },
        {
            "title": "览韩渥郑谷诗因呈太素",
            "content": "风骚复古少知音，本色诗人百种心，\r\n顺熟合依元白体，清新堪擬郑韩吟。\r\n搜来健比孤生竹，得处精於百炼金。\r\n唯我与君相唱和，天机自见不劳寻。"
        },
        {
            "title": "句",
            "content": "下车逢岁旱，祷庙望秋成。\r\n火轮转曈曨，赤日弥高明。\r\n稻苗已枯死，麦垅不堪耕。"
        },
        {
            "title": "句",
            "content": "诸峰居蜀右，夕翠染巴东。"
        },
        {
            "title": "代牡丹酬答",
            "content": "舒元舆是赋家流，我有余妍不尽收。\r\n今日谢君贻好句，恨无双佩略相酬。\r\n神仙见谪情虽薄，风雨相轻恨未休。\r\n为报悦人须以礼，不同苏小而惭羞。"
        },
        {
            "title": "惜春词",
            "content": "春色初从江国来，湖边杨柳岭头梅。\r\n梅花飞雪柳垂带，递次相将时节催。\r\n春力欺寒过江北，深谷黄鹂生羽翼。\r\n晓月轻烟禁苑啼，南园桃李已成蹊。\r\n就中何处芳菲好，春波飞絮魏王堤。\r\n我忆去年暮春月，京洛新妆丹凤阙。\r\n天津水绿烟树深，万井笙歌牡丹发。\r\n天子銮舆驾幸时，嵩峰瑞霭笼郊圻。\r\n扈从千官与万骑，翊卫羽林兼佽飞。\r\n六宫随驾罗珠翠，诸王从行陪七贵。\r\n香气成霞金犊车，鸣珂中节虹龙驷。\r\n朱桥细柳端门前，画舫横塘会节园。\r\n朝花贵侠珊瑚席，夜烛娇娥玳瑁筵。\r\n西楼残月深宫漏，明河半沈垂北斗。\r\n纵饮贪欢意未阑，紫陌喧喧人已繁。\r\n玉钩挂帘开雉尾，晓日赭袍朝至尊。\r\n方今寓止临清渭，杜门无与天涯异。\r\n殊忘诗酒狂荡心，但悦琴书高古意。\r\n可惜春芳渐欲归，五陵烟草方离离。\r\n回忆当时洛阳道，歌魂空与残花飞。"
        },
        {
            "title": "酬宋湜贾黄中二学士菊花之什兼呈诸厅学士",
            "content": "靖节先生曾赏菊，东篱遥霜花正开。\r\n翰林主人共赏菊，北门吟咏有余才。\r\n一唱再和才力健，兼金酬以瑛琼瑰。\r\n善歌使人继其志，远寄淮阳知郡吏。\r\n淮阳郡中方燕居，跪读重缄尺素书。\r\n中有五章章八句，复有三章同一处。\r\n五章千叶菊花词，一章副翰学士诗，\r\n一章酬和季左司。人前再读与三复，\r\n人从日边初到时。斂手先问诸学士，\r\n骇目乍闚文字奇。两制别来今已久，\r\n朝寄宛丘权太守。眼底唯嫌簿领繁，\r\n耳冷不闻骚雅言。重阳锡宴不得与，\r\n湛露空思奉至尊。忽捧新诗若为意，\r\n闻诗胜得千金赐。受知益感恩顾深，\r\n吟赏请言清丽致。清如玉树生天风，\r\n丽若露花开锦宫。水精盘中置明月，\r\n绛火珊瑚枝叶红。珍则难酬青玉案，\r\n文律词锋并化工。因事喻怀堪自惜，\r\n神化丹青与刀尺。丹青晕淡刀尺裁，\r\n先春雪中生早梅。春饶桃李及时发，\r\n牡丹占断芳菲来。芍药羞人娇且妒，\r\n玫瑰倚栏笑欲语。帝里春从何处归，\r\n巫山雨散朝云飞。遗红堕翠归天下，\r\n不失年年三月期。天生百卉各有时，\r\n彼何太盛此何迟。兼葭苍苍凝白露，\r\n西风萧萧向秋暮。月华篱落有霜华，\r\n映篱丛薄生黄花。花寒叶冷无蜂蝶，\r\n固无宝马与香车。每因九月当重九，\r\n暂时采撷浮樽酒。金钿浮动万岁杯，\r\n为君庆祝南山寿。菊不能言为作歌，\r\n金壶酒体倾绿波。重台千叶若堪赏，\r\n栽培好近金銮坡。"
        },
        {
            "title": "归去来",
            "content": "归去来。诗不云乎，\r\n王事一埤遗我兮。终日孜孜，\r\n心力疲劳齿发衰。尔今已年五十二，\r\n前去七十几多时。尔性虽拙颇好学，\r\n尔才虽短颇好诗。文学歌诗之外非乐为。\r\n金门玉堂若无分，随分官职胡不归。\r\n苟能遣得婚嫁累，又何基础忧伏腊资。\r\n尔不闻仲尼曰，饭疏食饮水，\r\n曲肱而枕之，乐亦在其中，\r\n浮云富贵非尔宜。表圣表圣，\r\n尔当念兹而在兹，勿使无其实而有其词。\r\n尔若舍灵龟而观朵颐，无乃见尔痴尔痴。"
        },
        {
            "title": "寄宋准学士",
            "content": "鸾舆西幸郊天日，洛水桥南乍识君。\r\n投分埙篪无异曲，定我兰菊有余芬。\r\n别来信阴年将尽，望去台高日又曛。\r\n堪恨支离何所似，波中萍叶岭头云。"
        },
        {
            "title": "擬古",
            "content": "天风吹雨来，黄土为柔埴。\r\n一经女娲手，蹶然含性识。\r\n悲哉商子孙，不能述祖德。\r\n愚朴变浇漓，化之尤费力。"
        },
        {
            "title": "辩惑篇",
            "content": "春树桃与李，美果终得尝。\r\n莫树枳与棘，芒刺还相伤。\r\n君子所树党，在择贤与良。\r\n其党苟非人，为祸亦自殃。\r\n蓄者本铅刀，用欲如干将。\r\n豢者本款段，骋欲侔骕骦。\r\n辨之胡不早，坚冰自履霜。"
        },
        {
            "title": "自勉",
            "content": "飘泊年年颇恨身，梁园未到滞咸秦。\r\n上楼独为青山立，揽鑑初惊白发新。\r\n北叟何曾悲失马，宣尼犹自问迷津。\r\n功名分有终须得，莫强忧愁耗尔神。"
        },
        {
            "title": "寄陈处士",
            "content": "柳暗江亭春正深，黄莺百啭有余音。\r\n自惭分判颁条政，谁信常怀易俗心。\r\n吟次落花浮砚水，静中飞絮满帘阴。\r\n及瓜即是归丹阙，莫惜时来一访寻。"
        },
        {
            "title": "风筝歌",
            "content": "白苹洲暖春风生，画楼槛上争筝鸣。\r\n铿锵节奏急复慢，空中一部天乐声。\r\n三十六宫深窈窕，绣楣藻井光相照。\r\n十三弦上千般声，朝霭微吟暮烟啸。\r\n夜来亲向月中闻，繁音错节何纷纭。\r\n碎如鸾铃与珂佩，巫山队仗迎湘君。\r\n晚来金屋愁微雨，风细筝声不全举。\r\n依稀嫔妾怕人知，啾啾切切私相语。\r\n洪织断续何所拘，凤凰著对飞鸾孤。\r\n梧桐枝边泊未稳，琅玕岛上鸣相呼。\r\n有时方奏俄中绝，宫商斗顿如刀截。\r\n杏花露重鸳鸯寒，空见如霜满庭月。\r\n有时半日全无风，一一暮天楼阁红。\r\n唯闻鸟雀啄弦上，暖珠寒玉何玲珑。\r\n清音朝朝与暮暮，误声不管周郎顾。\r\n只嫌雅郑交奏时，宝铎丁冬暗相妒。"
        },
        {
            "title": "酬陈处士咏雪歌",
            "content": "颍川处士情高古，闲卧烟霞向南浦。\r\n忘却简瓢陋巷贫，耽嗜琴书醉歌舞。\r\n昨日西风生凛冽，江天惨惨阴云结。\r\n云色苍黄千里同，晚来旋旋飞轻雪。\r\n寒条黏缀生梨花，梅飘絮荡相交加。\r\n危楼粉饰轩窗冷，横桥玉碾栏干斜。\r\n高人啸傲吟情动，醉拾江毫呵晓冻。\r\n狂才意度若元白，满笺灵怪如麟凤。\r\n因遣橘僮封寄余，门者称有陈君书。\r\n展开咏雪六十字，水晶盘中明月珠。\r\n字字累累可编贯，句句绵绵意不断。\r\n恨无瑛琼奉报酬，胜得美人锦绣段。\r\n君不闻吾皇在上致太平，地不藏珍天降灵。\r\n时闻刺吏奏河清，又报诸侯贺景星。\r\n君心幸有经纶术，休向江湖隐声迹。\r\n云眠雪啸意虽高，争似金銮侍赭袍。\r\n不必虹纶十二犗，明月为钩钩巨鳌。"
        },
        {
            "title": "擬古",
            "content": "峄阳生孤桐，擢干八尺高。\r\n风雨萌枝叶，鸾皇栖羽毛。\r\n天质自含响，众木非其曹。\r\n斲为绿绮琴，古人贞金刀。\r\n所制有法象，不敢差釐毫。\r\n重详旧谱录，试抚观均调。\r\n其声清以廉，闻者不贪饕。\r\n其音安以乐，令人消郁陶。\r\n弹宫听於君，君德如轩尧。\r\n弹商听於臣，臣道如夔皋。\r\n不觉起蹈舞，形逸同翔翱。\r\n愿以七宝妆，薦之於天朝。\r\n玉轸朱丝弦，辉华近赭袍。\r\n一弹南薰曲，解愠成歌谣。"
        },
        {
            "title": "和安仪凤",
            "content": "水国迎凉暑气消，思清吟啸语雄豪。\r\n远如海树黄云晓，健比秋风白浪高。\r\n酬答愧无明月佩，纵横争及解牛刀。\r\n和诗送别昭亭路，何似金銮夺锦袍。"
        },
        {
            "title": "擬古",
            "content": "中山魏公子，志意邈难俦。\r\n朝吸沆瀣精，远与冥鸿游。\r\n风高江浪恶，云黄海树秋。\r\n青山对独酌，明月在孤舟。\r\n心常悬象魏，迹若参公侯。\r\n纵横致君术，思一伸良筹。"
        },
        {
            "title": "留别句中正学士",
            "content": "玉人欲归留不住，南山出云作朝雨。\r\n雨中却柅使车轮，主人重得延嘉宾。\r\n嘉宾有诗留别我，句句高奇字字新。\r\n新若新花凝宿露，高似秋天晓星布。\r\n奇於云起成峰峦，鲛人沾珠盈玉盘。\r\n浪大月照如金线，金线交加珠可贵。\r\n玦离环合间珠圆，风生玉步声珊珊。\r\n珍奇若此为重赐，斋沐焚香然后看。\r\n三复吟看既忘倦，命笔和来才思缓。\r\n桃李难酬琼玖珍，野老美芹聊贽献。\r\n与君俱是锦江人，今幸星轺来过陈。\r\n乡情交分忍轻别，少留可待早秋辰。\r\n秋光月华伴行色，步步随君归紫宸。"
        },
        {
            "title": "句",
            "content": "高高百里一屈盘，八十四盘青云端。"
        },
        {
            "title": "赠朱玄进士",
            "content": "忆昔长安道，与君初相识。\r\n密云满天来，不见南山色。\r\n美酒斗十千，一醉情欢然。\r\n胸中云梦泽，眼底高阳客。\r\n狂呼月华人，抚弄云和瑟。\r\n挥鞭过渭川，馆第相留连。\r\n朝帘杏花露，暮楼杨柳烟。\r\n流辉今六稔，交情益相審，\r\n忽忽披君文，如截机头锦。\r\n余本生天涯，散金常破家。\r\n东方上书志，高欲凌丹霞。\r\n安能常戚促，雀啄秋田粟。\r\n海路与天遥，鸾皇好相逐。"
        },
        {
            "title": "送安仪凤",
            "content": "宣城相送思依依，正是红莲菡萏时。\r\n行色迎秋清似画，别情因景化为诗。\r\n人离湖水南边岸，蝉听槐花北向枝。\r\n天子文明是何地，丹霄岐路莫生疑。"
        },
        {
            "title": "渭北春尽日作因思蜀洛旧游寄太素",
            "content": "九十日春知枉度，樽衣无赖独咨嗟。\r\n空城北走诸陵道，古苑南连百里沙。\r\n翠忆玉津官舍竹，繁思金马故城花。\r\n去年方与君游洛，况味争如不在家。"
        },
        {
            "title": "寄蒲城宋白小著",
            "content": "春日闲销一局棋，春愁还得数篇诗。\r\n高吟大醉何人问，英略雄图久已知。\r\n破产虽无容足所，丈夫岂合心家为。\r\n时来富贵终须有，懒学梁鸿赋五噫。"
        },
        {
            "title": "渭北即事书呈太素",
            "content": "渭北居来似塞垣，三逢尧历度寒暄。\r\n家贫老幼思归国，性僻交朋少及门。\r\n天暖忆游沙苑寺，雪中会过洛河村。\r\n流年又日重阳节，赏菊论诗酒一樽。"
        },
        {
            "title": "华清宫词",
            "content": "绣岭葱茏浮瑞气，云楼霭阙明珠翠。\r\n禁城缘岭连九天，一片笙歌如鼎沸。\r\n我恐紫麟丹凤洲，移於近甸资宸游。\r\n东将太华为城雉，北以渭川为御沟。\r\n又疑西王开月圃，白云仙都紫云府。\r\n碧瑶新宫初搆成，借与明皇自为主。\r\n开元之末天宝初，天下太平方晏如。\r\n万几多暇频游宴，青门道上驰銮舆。\r\n长乐岐头霸陵岸，新丰市井骊山畔。\r\n百里烟波锦绣明，宝马香车若珠贯。\r\n宫中汤泉瑟瑟文，潺湲长以兰麝薰。\r\n白玉莲花蹙飞浪，珠堂绣殿温如春。\r\n贵妃承恩貌倾国，三千宫女朝霞饰。\r\n谢家有女名阿蛮，歌舞织柔柳无力。\r\n频唤入宫恩宠厚，金粟臂钚颁赐得。\r\n秋来岭上霜月明，光照组练金吾兵。\r\n槐烟柳露咽宫漏，玉笛一轰岩壑惊。\r\n春来岭下春波绿，夜听琵琶将理曲。\r\n幽因轻拢慢撚声，鸾皇引雏啄珠玉。\r\n尝记乘舆避暑时，御衣轻似红蕖丝。\r\n翠辇将游石渠寺，探得姚崇乘小驷。\r\n往来绿树影中行，清凉适称逍遥意。\r\n荔支颜色燕脂红，生於南海烟瘴中。\r\n南海地遥一万里，使臣日贡华清宫。\r\n六宫每从鸾舆到，遗珠落翠长安道。\r\n百司既奉玉乘归，汤宫横锁黄金扉。\r\n门戈陛戟皆绣衣，朝钟暮鼓含清辉，\r\n参差天上朝元阁，往往紫烟飞皓鹤。\r\n至今碧落星宿繁，犹似当时挂珠箔。"
        },
        {
            "title": "早秋言怀",
            "content": "清秋江国有余暄，谢朓遗风称雅言。\r\n帘下水亭人吏静，窗分竹阁簿书繁。\r\n坐来幽蝶双飞过，吟次高梧一叶翻。\r\n自笑无能蒞公事，将何才术报君恩。"
        },
        {
            "title": "苦寒行",
            "content": "昨日北风高，霏霏满天雪。\r\n千里六出花，六日飞不歇。\r\n深山深一丈，树木冻欲折。\r\n平地盈数尺，布肆不成列。\r\n覆物生辉光，照人清皎洁。\r\n紫塞群玉峰，沧溟白银阙。\r\n篁竹为琅玕，松风蒒玉屑。\r\n官吏来参贺，物情亦感悦。\r\n瘴疠已消除，丰穰及时节。\r\n长吏因疾恚，请假来一月。\r\n病眼为寒昏，风头因冷发。\r\n汤药厌服饵，酒肉愁罢辍。\r\n夹幕映重帘，炉茵与衾褐。\r\n禄粟不忧饥，帑俸无乏绝。\r\n江海主恩深，素餐心激切。\r\n儿童温且饱，当风泝凛冽。\r\n朝索暖寒酒，暮须汤饼设。\r\n不知有饥寒，灯火夜暖热。\r\n越人轻活计，舂税供膏血。\r\n及至风雪时，日给多空竭。\r\n樵苏与网捕，负薪冰路滑。\r\n口噤无言语，股{左木右栗}衣疏葛。\r\n藜藿不充饥，冻饿多不活。\r\n惭惶褚夸恩，彷徨空殒越。\r\n因作苦寒行，聊与儿童说。"
        },
        {
            "title": "鬻冰咏",
            "content": "赫日生炎晖，鬻冰方及时。\r\n邀利有得色，冰消俄若遗。\r\n两失俱无猜，虽悔安可追。\r\n仁惠当務远，勿使失其宜。"
        },
        {
            "title": "擬古",
            "content": "广陵秋节半，旗鼓迓灵涛。\r\n鱿沈云海远，风激雪山高。\r\n壮哉水滨人，游为水中豪。\r\n弄涛若平地，轻命如鸿毛。\r\n古称公无渡，终渡堪悲号。\r\n凭深良足畏，知险可先逃。\r\n甘言毒人药，巧笑刳肠刀。\r\n狎玩终罹祸，险甚於滔滔。"
        },
        {
            "title": "擬古",
            "content": "楚畹种芳兰，发生逢早春。\r\n萌芽初蕺蕺，枝叶俄莘莘。\r\n幽丛秋既老，芳气冬弥薰。\r\n馨香当还风，晻蔼来袭人。\r\n百草莫相妬，从之为尔邻。\r\n深林莫盖藏，芬然亦自伸。"
        },
        {
            "title": "望西林寺",
            "content": "忆昔嘉州岁已周，西林僧舍未曾游。\r\n可怜遥见如图画，竹箐南边露寺楼。"
        },
        {
            "title": "御试二仪合德诗",
            "content": "圣主承祧兑泽深，乾坤玄化合尧心。\r\n黄舆比厚施生植，白日齐明远照临。\r\n周变至仁符积载，滂流睿渥若春霖。\r\n游鳞在藻方谐性，犷俗乘桴自献琛。\r\n和悦感人生瑞霭，穆清流咏在薰琴。\r\n小臣幸与观光试，敢效祈招颂德音。"
        },
        {
            "title": "江南曲",
            "content": "吴艳若芙蓉，乘舟弄湖水。\r\n照影不知休，云鬟坠簪珥。\r\n含笑忽回头，见人差欲死。\r\n归去入花谿，棹溅鸳鸯起。"
        },
        {
            "title": "寄题象耳寺",
            "content": "二十年前会忆游，彭亡渡口泊孤舟。\r\n一程林下登山路，百尺谿边汲水楼。\r\n磬韵似烟和烛袅，松声如雨入窗流。\r\n别来往事都成梦，誰寄篇章问恵休。"
        },
        {
            "title": "幽居",
            "content": "寂寂闲居客至稀，静中滋味意何归。\r\n因探易象知深旨，自喜吟高得化机。\r\n桑露乍寒蚕欲老，草烟才暖蝶交飞。\r\n樊川物景终南翠，遂性空思杜紫微。"
        },
        {
            "title": "哓莺",
            "content": "春宵已阑更点急，烟柳蒙蒙露花溼。\r\n画堂深邃楼阁寒，碧纱窗中月华入。\r\n早莺百啭催朝阳，簧言绮语何铿锵。\r\n云飞雨散梦初破，闻时满枕梨花香。\r\n声宛转，十三弦高指拨软。\r\n宫喉徵舌多改变，圆於珠，\r\n细於线。韵玲珑，\r\n湘纪调瑟烟霭中。珠缨宝玦遽相触，\r\n东风细响修篁丛。或织柔兮同彩缕，\r\n绣得际，菊花毛衣金作袂。\r\n一片苏张俊辩心，长与春皇巧游说。"
        },
        {
            "title": "赠别琅邪评事兼寄两制旧交",
            "content": "醴泉少府王评事，秀气神清好奇异。\r\n读书击剑善弹琴，仲容信是青云器。\r\n我从蜀国来咸秦，长安久客多风尘。\r\n因此移居清渭北，与君在彼初相识。\r\n相识经今二十年，支离契阔长相忆。\r\n去年罢直西掖垣，君亦醴泉方解官。\r\n关中路遥宛丘道，不远千里来相看。\r\n我忝淮阳知郡事，郡斋喜闻嘉客至。\r\n槐花黄时初到来，菊花开时言欲回。\r\n主人苦留留不住，为君采菊登高台。\r\n高台临古道，北走邯郸道。\r\n还京秋已老。白日远长安，\r\n西归出关天已寒。\r\n神仙作尉道虽在，骨肉为累心且宽。\r\n与君俱年五十一，老去时光转堪惜。\r\n况今秋暮冬欲残，七十唯余十八年。\r\n未知十八年之间，悲欢得丧与险艰。\r\n到得七十即为幸，此外浮生何足言。\r\n明日正逢重九日，未忍与君张祖席。\r\n樽前新菊含露滋，茱萸丹实星离离。\r\n茱萸撷芳菊延寿，寿酒满满莫固辞。\r\n淮阳郡吏若早替，帝乡即有相见期。\r\n两制交朋若相问，为我勤勤多谢之。"
        },
        {
            "title": "桐谿行",
            "content": "东郊驿树连理枝，西庙丛篁十丈围。\r\n堪将轻素命人画，赉为方物归京师。\r\n公署石楠圆似盖，画楼北面当厅桧。\r\n桐谿怪石胜太湖，贱如泥土无人爱。\r\n天生尔材地且卑，空山老朽人不知。\r\n人不知，睦州右史作歌词。"
        },
        {
            "title": "送韩援赴阙",
            "content": "逢君南浦落花时，送君南浦草离离。\r\n离魂自与白云断，两桨去时乘夕晖。\r\n昔时汉家称八使，登车便有澄清意。\r\n吾皇宵旰念黎民，歌咏皇华遣使臣。\r\n昭文馆殿选学士，巡抚使名名号新。\r\n二人分得淮南道，人自日边来既早。\r\n敷宣朝旨达君恩，淮阳父老私有言。\r\n言逢太平歌且舞，利病达聪皆悉闻。\r\n我昔南宫与西掖，后来谪宦为迁客。\r\n庆泽量移往单州，长淮涂次泊孤舟。\r\n昌黎工部未相识，一见怡然如旧游。\r\n诗酒论交各相许，何如李白杜工部。\r\n海上往来将月余，烟波寄诗兼寄书。\r\n书里情深若江汉，诗中意重若琼琚。\r\n今说归京忍轻别，别夜波光荡明月。\r\n若到朝迁话鄙夫，为说子牟心恋阙。\r\n阙下交游忆者谁，翰林苏毕韩损之。\r\n凭君与达相思意，梦向金銮欵北扉。"
        },
        {
            "title": "擬古",
            "content": "游子中夜心，功名忽嗟暮。\r\n黑貂空上书，甘泉方献赋。\r\n白日惊壮齿，青云有英顾。\r\n收采苟不时，珊瑚亦生蠹。"
        },
        {
            "title": "思归引",
            "content": "河朔受诏书，移官向湖外。\r\n初问禁法茶，次问丁身税。\r\n税口徵四百，茶利高十倍。\r\n老死及充军，县籍方消退。\r\n采摘不入官，公家定科罪。\r\n何以升平时，遗民犹未泰。\r\n何以在位者，兴利不除害。\r\n我愿罢秩归，天颜请转对。\r\n一言如沃心，恩波必滂霈。"
        },
        {
            "title": "擬古",
            "content": "直言如霜刃，卒发伤人意。\r\n痛贯丹诚中，无与金疮理。\r\n缄恨若瘢痕，终身难弃置。\r\n伺隙果报时，遂陷无情地。\r\n虽悔安可追，弗反同奔驷。\r\n君子慎枢机，言之岂容易。"
        },
        {
            "title": "江南曲",
            "content": "金陵王气消，六朝隳霸业。\r\n白云千古恨，空江照楼堞。\r\n虎丘罗蔓草，姑苏委枫叶。\r\n怀贤思伍员，灵涛浩难涉。"
        },
        {
            "title": "离怀",
            "content": "离怀如醉复如痴，脉脉无言不展眉。\r\n秋草空牵幽意在，征轩疑有断魂随。\r\n残星更漏门开处，斜月帘栊酒醒时。\r\n此恨谁能解消遣，因题红叶偶成诗。"
        },
        {
            "title": "塞下曲",
            "content": "黄河泻白浪，到海一万里。\r\n榆关风土恶，夜来霜入水。\r\n河源冻彻底，冰面平如砥。\r\n边将好邀功，夜率鏖兵起。\r\n马度疾於风，车驰不濡轨。\r\n尽破匈奴营，别筑汉家垒。\r\n扩土过阴山，穷荒为北鄙。\r\n天威震逆漠，戎心畏廉李。\r\n所以龙马驹，长贡明天子。\r\n边夫苟非才，怨亦从兹始。"
        },
        {
            "title": "寄韩丕进士",
            "content": "嵩室乱峰三十六，嵩阳今复住何峰。\r\n已因诗好声名出，却为情高仕进慵。\r\n白鸟白云秋色树，水南水北月明钟。\r\n逍遥自得闲吟兴，谁识夫君是卧龙。"
        },
        {
            "title": "读翰林集",
            "content": "太白谪仙人，换酒鹔鹴裘。\r\n扁舟弄云海，声动南诸侯。\r\n诸侯尽郊迎，葆吹罗道周。\r\n哆目若饿虎，逸翰飞灵虬。\r\n落日青山亭，浮云黄鹤楼。\r\n浩浩歌谣兴，滔滔江汉流。\r\n下交魏王屋，长揖韩荆州。\r\n千载有英气，兰君安可俦。"
        },
        {
            "title": "和太素春书",
            "content": "风幡轻细翠悠飏，楼阁轻寒水满塘。\r\n柳絮微烟吟思足，梨花淡月睡魂香。\r\n江山似画怜湘浦。魚笋尝新忆华阳。\r\n早是春阴已无赖，可堪中酒恶情肠。"
        },
        {
            "title": "寄梁周翰补阙杨徽之宋白二拾遗",
            "content": "飘零踪迹尚堪悲，唯向三贤最受知。\r\n少俊有名输贾谊，宦游多难比张仪。\r\n诗中老格何人爱，酒后佯狂识者嗤。\r\n北省郎官应见峭，明时犹尚进身迟。"
        },
        {
            "title": "擬古",
            "content": "曲逆汉功臣，少年尝窘厄。\r\n巷馆虽席门，轩车尽嘉客。\r\n事魏言不从，说楚谋无获。\r\n来归隆准公，罄伸图霸策。\r\n绛灌竞生妬，讒非相见迫。\r\n封金欲拂衣，将举鸾皇翮。\r\n豁达英主心，信遇终无隔。\r\n小节不掩名，勋庸自辉赫。"
        },
        {
            "title": "花雨比下秦中",
            "content": "雨里飞花片片红，雨微花乱转溟蒙。\r\n川原何处连天草，帘幕无人半日风。\r\n寂莫刘桢新病后，凄迷庄与苦吟中。\r\n可堪更是黄昏景，燕冷莺寒恨想同。"
        },
        {
            "title": "进瑞雪歌",
            "content": "圣德昭彰动天地，岁岁丰穰为上瑞。\r\n明年有闰节气迟，冬深有雪方及时。\r\n三农但喜及时雪，天心帝力岂得知。\r\n臣忝颁条居近辅，劝课农桑理舆赋。\r\n宛丘之下为封部，宣布皇恩槐襦袴。\r\n王泽流而有颂声，因而拜手献歌行。\r\n歌云岁云暮兮日云暮，白云初向斜阳度。\r\n斜阳韬掩云舒布，惨惨阴风生北户。\r\n风来带得霏霏花，花轻片片如琼葩。\r\n冻黏寒缀纷交加，陌上逡巡铺玉沙。\r\n琪树瑶台相间出，落梅堕絮初堆积。\r\n映箔横沾翡翠纹，拂窗斜度瑠璃隙。\r\n飘飘千里度龙山，袤丈萧关与玉关。\r\n海上银台对金阙，水精帘栊鉴明月，\r\n万年枝上夜辉光，上林先似梨花发。\r\n黎元有望既满望，手足舞之而蹈之。\r\n因思去岁在京师，国家将议改元时。\r\n时雪未呈盈尺瑞，百神奔走应祷祈。\r\n海风吹起澄江练，织女金刀碎裁剪。\r\n剪作天花撒翠微，茫茫六合生凶辉。\r\n明月宫中玉臼杵，霜兔捣药云母飞。\r\n风筛乍似琅玕宝，翔鸾飞下啄瑶墀。\r\n金门廊庑龙尾道，贺雪造民趁朝早。\r\n吾皇为喜表丰年，六出飞花不令扫。\r\n枢相侍臣初奉宣，宣赴中书赐御筵。\r\n光禄移厨供玉馔，上樽赐酒中官劝，\r\n宣令不醉不得归，席上仍令各赋诗。\r\n诗成封进同奏谢，御制歌行竞传写。\r\n拜舞欢呼感圣明，千年遭遇作门生。\r\n微臣忝幸在两制，得以歌诗乐太平。\r\n而令出典淮阳郡，组绶辉华佩金印。\r\n才微任重副忧勤，履薄临深守廉慎。\r\n圣人德泽如阳春，阳春及物无不均，\r\n微臣怀抱如葵藿，葵藿向阳堪喻身。\r\n今因瑞雪献歌咏，西垣再愿演丝纶。"
        },
        {
            "title": "即事",
            "content": "残花飞尽留芳草，索寞孤怀话未能。\r\n天气暄寒犹未定，春衫脱着自无凭。\r\n荔枝结子思南越，湖水宜茶忆竟陵。\r\n看是清和时又过，林亭何处度炎蒸。"
        },
        {
            "title": "暮冬阌乡遇萧霸赴任",
            "content": "岭外路遥君赴任，陕西年尽我归家。\r\n长亭际会情无限，一夕分飞恨又赊。\r\n夜话无灯松火继，晓行乘月乱山斜。\r\n七千时驿谁相伴，雪里寒梅正放花。"
        },
        {
            "title": "送僧归天宁万年禅院",
            "content": "帝里来朝谒，林泉却忆归。\r\n得诗从史阁，扫石向岩扉。\r\n云伴离丹阙，猿窥换紫衣。\r\n天台寿昌寺，山水有光辉。"
        },
        {
            "title": "览太素新编",
            "content": "蜀国香笺似彩霞，装成近集入京华。\r\n千篇诗好精灵哭，百轴文雄侠少夸。\r\n繁富禹皇新职贡，妍明春帝晓莺花。\r\n彤庭何处安排好，李谪仙才称草麻。"
        },
        {
            "title": "忆梅花",
            "content": "三年不见远江梅，长到梅时把酒杯。\r\n似共故人千里别，空思近腊数枝开。\r\n心随晓月经乡渚，梦与春云傍钓台。\r\n金蕊琼花风雪景，凭谁图书入关来。"
        },
        {
            "title": "投杼词",
            "content": "孝为百行本，至性由天资。\r\n曾参善事母，母氏贤且慈。\r\n馨膳惟馈进，承意唯欢怡。\r\n高堂既自乐，织室闲鸣机。\r\n飞语忽来告，明识潜深思。\r\n盖念事吾孝，安得杀人为。\r\n亟闻宁不信，投杼遂生疑。\r\n乃知君臣际，反以交朋推。\r\n道德难结固，恩情有合离。\r\n毁誉苟不入，谗间无以施。\r\n景慕魏文侯，满箧留谤词。\r\n乐羊在中山，委遇终不衰。"
        },
        {
            "title": "句",
            "content": "自知不是明时用，烂额焦头力谩多。"
        },
        {
            "title": "结交篇",
            "content": "为簪莫用玉，玉脆长忧折。\r\n连环须以金，金坚永无缺。\r\n陈余尚倜傥，张耳重交结。\r\n事势俄参商，干戈自屠灭。\r\n意断如玦离，情忘若弦绝。\r\n始志何绸缪，终雠何勇决。\r\n我愿然诺心，不得轻相悦。"
        },
        {
            "title": "登叠嶂楼",
            "content": "郡在江湖烟树间，谢公遗踵好跻攀。\r\n诗中胜景堪吟啸，池上清风足往还。\r\n疑思但怜云映水，回头不觉日衔山。\r\n登临屡起归欤兴，看是槐花满故关。"
        },
        {
            "title": "府解后有诏旨权停贡举因成长句寄太素兼简韩",
            "content": "一名倜傥动皇州，寄应王门作解头。\r\n将领风骚推李杜，较量英勇让曹刘。\r\n春闱有诏俄中辍，秋赋随时亦暂休。\r\n金殿制科思取应，远飞章句间嘉谋。\r\n\r\n【注释】：【原题】：\r\n府解后有诏旨权停贡举因成长句寄太素兼简韩丕茂才"
        },
        {
            "title": "和太素早春书事忆游京国",
            "content": "新年吟咏喜经旬，金粟山边渭水滨。\r\n微雪尚妨天气暖，衰林先让鸟声春。\r\n牵情但恨梅花谢，醒酒空思桂蠹辛。\r\n深感相将游汴水，梦中杨柳已迷人。"
        },
        {
            "title": "冬夕书事",
            "content": "堪嗤栖屑客长安，风雪加添近腊寒。\r\n冻笔呵来书字淡，孤灯挑尽向窗残。\r\n十年苦思诗千首，一夕回肠事万端。\r\n家住天涯归未得，岭梅江蓼自辛酸。"
        },
        {
            "title": "擬古",
            "content": "祢衡鹦鹉词，挥翰无停缀。\r\n狂甚於接舆，才不容当世。\r\n身居桴鼓下，心在云天际。\r\n黄祖悁忿来，殒之如虎噬。"
        },
        {
            "title": "和朱玄进士对雪",
            "content": "风回玉宇拂窗栏，欲晚层城料峭寒。\r\n含月有光吟不尽，著烟无迹画方难。\r\n江春南国兼梅落，塞腊西山向竹残。\r\n何处多情偏入赏，狂随舞袖绕杯盘。"
        },
        {
            "title": "寄陈处士",
            "content": "簿书军吏日相随，心在諠哗旨趣卑。\r\n明月夜吟无意绪，白云秋约笑羁縻。\r\n宛陵古寺经游少，叠嶂名楼眺望迟。\r\n堪重高人陈处士，不来寻访已多时。"
        },
        {
            "title": "雉媒",
            "content": "东风麦垄青，白日桑阴清。\r\n一雉欲媒众，众雉无猜情。\r\n五步一饮啄，十步一飞鸣。\r\n暗中触骇机，镞发如流星。\r\n洞彻羽毛质，低摧锦绣翎。\r\n却宛若召客，子常非好兵。\r\n谗言既交搆，祸难即随生。\r\n齐王听游说，韩信急功名。\r\n三军虽罢戍，一命遽遭烹。"
        },
        {
            "title": "残冬书事呈宋太玄",
            "content": "归来何物可消忧，县寺萧条懒强游。\r\n酒价未償重贳取，雪诗休厌且交酬。\r\n兼怜春近如迎客，莫惜年残似急流。\r\n天子承祧重文物，花时早约入皇州。"
        },
        {
            "title": "对酒",
            "content": "去年秋值罢文闱，今岁无憀自陕归。\r\n雪月好吟还唱和，风云未至且依违。\r\n江南梅早多红带，渭北山寒少翠微。\r\n犹赖一樽消遣恨，不堪枨触口躁时机。"
        },
        {
            "title": "代书呈苏易简学士希宠和见寄以便题之于郡斋",
            "content": "金殿尝闻金口言，词臣官职是神仙。\r\n三年偶忝西垣职，致身似得文章力。\r\n感激思酬圣主恩，危言所以难缄默。\r\n出入金门与玉堂，屡因狂直拜封章。\r\n御戎救旱无上策，言词不足动君王。\r\n改官出职归郎署，粉闱正秩惭叨据。\r\n仍命淮阳颁诏条，元正不得与趋朝。\r\n中书舍人捧宝策，加美微称尊帝尧。\r\n大明殿里上寿酒，翰林学士先群寮。\r\n独有淮阳知郡吏，为曲郡符蒙借紫。\r\n閤门引谢正衙辞，撰日忽忽办行李。\r\n都门柳色早春天，繁台寺中排祖筵。\r\n离杯满劝不惜醉，醉别上马魂黯然。\r\n客心易感须如是，回思故国三千里。\r\n子云相如俱蜀人，我今五十君青春。\r\n春秋鼎盛正清贵，我年渐似下坡轮。\r\n下车犹未逾期月，官舍初经禁烟节。\r\n残阳乍听吹角声，台榭梨花簇香雪。\r\n独酌不难何所为，孤怀无绪怀己知。\r\n十八学士相念否，应笑骨凡格且卑。\r\n地仙敢言谪仙宦，海槎却有上天时。\r\n陈州去京地不远，莫惜音书来慰勉。\r\n若得工夫可作歌，歌中言语不厌多。\r\n毕三情旨颇似我，向二宋四及李大。\r\n请与副阁王舍人，呈似此歌希唱和。\r\n\r\n【注释】：【原题】：\r\n代书呈苏易简学士希宠和见寄以便题之于郡斋也"
        },
        {
            "title": "夏日即事",
            "content": "王师犹未下全吴，何日封章贺献俘。\r\n正是郁蒸生瘴{上疒下虐}，可堪水潦满江湖。\r\n威宣铁轴千艘盛，势撼金陵一垒孤。\r\n羁客无能为筹略，闲消白日覆棋图。"
        },
        {
            "title": "圣主平戎歌",
            "content": "玉关秋早霜飞速，代马新羁逞南牧。\r\n胡人背信闚汉边，刻箭为书召戎族。\r\n渔阳烽火照甘泉，疆吏飞笺至御前。\r\n睿谋英武何神速，銮舆自欲平三边。\r\n百万羽林随驾出，杀气皇威先破敌。\r\n贼臣丧胆遽奔逃，漳水波清因驻跸。\r\n宫锦战袍花斗新，绣鞯珠络金麒麟。\r\n天颜威武不可犯，垂鞭按辔视群臣。\r\n金吾队仗如鳞萃，环卫旌旗径千里。\r\n汉皇曾上单于台，壮心磊落侔风雷。\r\n比量英武不足数，圣文神武双全才。\r\n势可驱山塞沧海，紫气逶迤龙凤盖。\r\n金花簇歛若星罗，宝钿乘舆翼云旆。\r\n涂山禹帝戮防风，涿鹿{嗤去口}尤死战锋。\r\n锋鋩俱染玄黄血，争如不阵而成功。\r\n示暇皇欢有余意，御笔题诗饶绮思。\r\n翰林承旨先受宣，西掖词臣及近侍。\r\n诏命交酬继和来，君臣道合何如是。\r\n和气感天天地宁，日融瑞景笼八紘。\r\n风生旗旆翻龙凤，霜严鼓角喧雷霆。\r\n海神来受军门职，太上祷兵尊帝德。\r\n牢笼万国顿天网，天网恢恢恩信广。\r\n胡儿溃散何比之，大明升空逃魍魉。\r\n漳川地阔霜草平，合围会猎布天兵。\r\n六师雄勇一百万，六班侍卫交纵横。\r\n铁衣间耀金锁甲，鼓旗杂错枪刀鸣。\r\n霓旌似系单于颈，猎骑如破匈奴营。\r\n鵰鹗狰狞搦狐兔，花聪跃龙骄在御。\r\n弓圆明月金镞飞，妖狐中镞骇天机。\r\n兵师会合如波注，山呼万岁震边陲。\r\n东海为樽盛美酒，斟酌酒浆掺北斗。\r\n鸾刀割肉若邱陵，军声汹如狮子吼。\r\n三公拜舞百辟随，鸣珂飞鞚星离离。\r\n云舒二十有四纛，传宣罢猎整鱼丽。\r\n胜气威声压千古，堪笑骊山称讲武。\r\n直馆微臣乐扈随，太平盛事今亲睹。\r\n会看金泥封禅仪，拜章别献新歌诗。\r\n歌诗何以容易进，为受文明天子知。"
        },
        {
            "title": "擬古",
            "content": "玉树拭不灭，柳带柔堪结。\r\n惠然贞妇心，皎若天山雪。\r\n罗幕生春风，珠帘鉴秋月。\r\n沧波燕又归，尺书胡断绝。"
        },
        {
            "title": "千金答漂母行",
            "content": "止水明沈沈，鉴貌未鉴心。\r\n丹凤舞跄跄，知声未知音。\r\n楚王欲图霸，不识韩淮阴。\r\n淮阴漂母家，独得千黄金。"
        },
        {
            "title": "擬古",
            "content": "汉鼎鸿毛轻，诸侯争弄兵。\r\n吴魏已先定，玄德思功名。\r\n据鞍髀肉消，感激泪沾缨。\r\n南阳有奇士，三顾精诚倾。\r\n龙变得风雨，指麾霸王成。\r\n日月若长在，永永悬英声。"
        },
        {
            "title": "寄宋白拾遗",
            "content": "醉中别大梁，西归渭水阳。\r\n飘然何所似，浮云辞帝乡。\r\n归来惊岁归晏，怅然增浩叹。\r\n景短倏云暝，夜寒难至旦。\r\n拂酒雪花飞，早梅思南枝。\r\n碧落周星纪，青阳换岁时。\r\n双鱼忽得书，云已外华籍。\r\n金骨俄轻举，玉霄仍近密。\r\n小谏官职清，大才文翰逸。\r\n献纳有嘉谋，英豪伸壮图。\r\n万乘是知己，三公骇奇士。\r\n严吾侍从臣，元白才名子。\r\n挥毫烂彩霞，逸性飞湍水。\r\n不日縯丝纶，鳌宫承帝旨。\r\n伊余重交结，白日贯精诚。\r\n黄金一诺重，鸿毛万事轻。\r\n微尘弹余冠，清泉涤吾缨。\r\n思佩朝天籙，相将升太清。"
        },
        {
            "title": "擬古",
            "content": "余闻灵凤胶，可以续断弦。\r\n又闻返魂香，招魂以其烟。\r\n因念三季时，人为世态迁。\r\n迁之不自觉，纯信成险艰。\r\n中含妒与忌，外即怡温颜。\r\n覆人如覆舟，先示其甘言。\r\n中夜蹈虎尾，雾海生波澜。\r\n投彼机会时，倾亡果忽然。\r\n愿得灵凤胶，续之於仁贤。\r\n愿得返魂香，返其淳化源。"
        },
        {
            "title": "多情",
            "content": "多情如病苦难医，头绪多於折藕丝。\r\n送客落花行马处，望乡残月倚楼时。\r\n忆来几入春深梦，感极翻成酒后悲。\r\n大抵为君言不尽，彩笺闲咏合欢诗。"
        },
        {
            "title": "樽前吟呈宋白小著",
            "content": "三年多谢主人翁，杯酒相宽礼数丰。\r\n唯惜时光如走马，懒询天道似张弓。\r\n秋深街巷槐花雨，夜静厅堂苇箔风。\r\n尽是无憀肠断处，都将分付醉乡中。"
        },
        {
            "title": "寄樊郎中",
            "content": "近遣司宾小吏时，寄书兼寄十篇诗。\r\n自惭不是阳春曲，谁敢徼求作者知。\r\n叠嶂晚登空远望，昭停别合倍相思。\r\n夜来远有微吟兴，风动新荷月满池。"
        },
        {
            "title": "春雨",
            "content": "天寒云彩变春辉，霡霂来如晓雾飞。\r\n著物先饶芳草湿，盈空旋翳碧山微。\r\n莺村树密吹应遍，鸳瓦檐高滴尚稀。\r\n丞相追班方入贺，沙堤柳色正依依。"
        },
        {
            "title": "酬桐庐知县刁衎歌",
            "content": "诏守江西新定郡，二年抚俗谁相问。\r\n白浪青山绕郡城，卧理烟霞称嘉遯。\r\n帝乡迢迢天一涯，子牟恋阙人不知。\r\n慷慨情怀何企慕，宋璟政事杜牧诗。\r\n六县万家人辑睦，鱼鹽利人茶货足。\r\n公家事简案牍稀，芳草疏篱映空狱。\r\n杨柳湖边观钓鱼，芙蓉池上静看书。\r\n优游天爵浩然性，贵如三入承明庐。\r\n靖节先生来访我，欣然延入皇堂从。\r\n斂襟欲坐先发言，捧出尺书双袖间。\r\n七轴好词同跪授，儒雅礼丰情意厚。\r\n主人识鉴非延陵，金石何烦荣固陋。\r\n且置琼瑶未暇看，高谈如绮有余欢。\r\n黄鹂百啭天欲暮，客去斜阳已半轩。\r\n焚香道院无人到，风花拂几收真诰。\r\n却取文编一一看，南朝体制多渊奥。\r\n两轴七字五字诗，珠贯累累乐府词。\r\n古於禅月画罗汉，丽於范蠡进西施。\r\n议论精微穷理窟，赋咏升高能体物。\r\n一篇序送周子通，飘飘思若翻冥鸿。\r\n自有沧浪高尚志，因人命笔生词锋。\r\n尝闻水国清辉殿，曾事吴王侍文宴。\r\n田园未膀归去来，严子台边知一县。\r\n古人穷则善一身，达则惠泽如阳春。\r\n一邑生灵如受赐，何须兼济方为贵。\r\n金门吏隐能安身，何必弃官为逸人。\r\n桐庐山水幸堪赏，歌诗酬唱且相亲。"
        },
        {
            "title": "过东坡坟",
            "content": "富贵一场春夜梦，文章万斛冷云泉。\r\n英魂返却眉山秀，依旧春风草木天。"
        },
        {
            "title": "擬古",
            "content": "碧落登真诀，太霄蕊简书。\r\n安得松乔子，仙阶一授余。\r\n载揽彩虹绥，去登紫云车。\r\n飘然远氛俗，志逸如龙摅。"
        }
    ]
}