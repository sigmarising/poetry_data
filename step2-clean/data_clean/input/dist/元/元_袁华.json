{
    "dynasty": "元",
    "author": "袁华",
    "intro": "",
    "items": [
        {
            "title": "纪行歌送陈广文",
            "content": "陈广文，短而精悍才且俊，垂老远之新喻任。\r\n中流扬舲张大帆，窄帽霜华照秋鬓。\r\n我别楚乡今十年，梦想江山动游兴。\r\n忆昨经览初，看山数去程。\r\n泊舟娄江口，坐待南风兴。\r\n长年三老椎大鼓，酾酒割牲祈降灵。\r\n须臾挂席入扬子，东望淮沙海门紫。\r\n鲸鱼吹浪波冥冥，不觉狼山去如驶。\r\n舟行三日数百里，忽见金焦屹相峙。\r\n铁瓮城颓壁垒荒，百战英雄嗟已矣。\r\n晓行朱金沙，暮泊石头城。\r\n不闻商女歌《玉树》，黄芦苦竹生秋声。\r\n复溯长风沙，还经敷浅原。\r\n落帆彭蠡渚，遥见香炉烟。\r\n却忆仪真不数日，行尽长江十三驿。\r\n番湖雨晴冰鉴开，白石青林映行色。\r\n始离墟落见城市，高阁巍巍对山起。\r\n摩娑铁柱吊旌阳，俯仰清风怀孺子。\r\n三洲木落秋雨霜，閤皂玉笥青天双。\r\n烟花万井照丹碧，石城百丈围清江。\r\n范夫子，清江生。\r\n视草登紫阁，看花游玉京。\r\n子今往彼，我歌纪行。\r\n范公虽仙典刑在，山川草木皆知名。\r\n醉歌击珊瑚，君毋忧问途。\r\n安得成宽辈，写作长江图。"
        },
        {
            "title": "寿宁庵夜宿",
            "content": "偶成绰山游，西风吹落日。\r\n大田登禾黍，高林收枣栗。\r\n仰羡松柏姿，俯惭蒲柳质。\r\n石县王果崖，花雨维摩室。\r\n白雪浮茗瓯，缥囊散书帙。\r\n抚事困诛求，拯时乏经术。\r\n纷争若蝼蚁，相持如蚌鹬。\r\n可怜鸱吓鼠，何异裈处虱。\r\n郊居便樵苏，野服忘巾栉。\r\n独乐五亩园，素封千树橘。\r\n被酌坐逃禅，铭墓亲操笔。\r\n梦幻前后身，道悟中边蜜。\r\n剧谈更抵掌，展席成促膝。\r\n煌煌斗回杓，耿耿月离毕。\r\n水声远澎湃，竹影互蒙密。\r\n清坐不知疲，东方启明出。"
        },
        {
            "title": "广陵杂兴（三首）",
            "content": "十年不到广陵城，依旧琼芳弄晚晴。\r\n绣被土砖于阗寺，宝装刀剑镇南营。\r\n楼飘箫鼓云中响，地接烟花日外明。\r\n小杜风流今寂寞，谁携红袖按新声？长江天险隔南徐，千\r\n古英雄恨有余。\r\n《玉树》歌残龙虎地，锦帆船下斗牛墟。\r\n柳迷竹浦寒鸦聚，水漫雷塘野老渔。\r\n欲吊文章贤太守，山堂零落昔年书。\r\n参差吹作凤皇鸣，廿四桥头璧月明。\r\n不把琼芳祠后土，还持彩笔赋芜城。\r\n小楼窈窕低金缕，别馆蒲桃下玉罂。\r\n醉写乌丝遗所爱，风流仿佛记三生。"
        },
        {
            "title": "口占诗",
            "content": "春塘杨柳未飞绵，已有清阴覆画船。\r\n好倩吴姬歌《水调》，不辞有罚酒杯传。"
        },
        {
            "title": "口占诗",
            "content": "漠漠轻风雨乍收，方塘水生不胶舟。\r\n慈乌将子避人去，返照正在柳梢头。"
        },
        {
            "title": "无题拟李商隐（四首）",
            "content": "裙曳湘罗动曲尘，雀叉小佩玉麒麟。\r\n紫箫偷按云中曲，彩笔慵传镜里真。\r\n蝶粉腻花金作缕，雁沙回雪翠为茵。\r\n若兰锦字多华丽，未减风流赋洛神。"
        },
        {
            "title": "口占诗",
            "content": "细雨初晴暖尚微，小亭帘幕护春晖。\r\n曲尘波动鱼初上，金缕条长燕未归。"
        },
        {
            "title": "春草池绿波亭",
            "content": "为爱玉山好，放舟玉山去。\r\n绿波亭边春入池，况据玉山最佳处。\r\n时当二月春正美，曲尘摇波草如绮。\r\n雨惊残梦未鸣蛙，风漾飞花见游鲤。\r\n大谢文章迥绝尘，江淹词赋亦清新。\r\n得句池塘怀别远，伤情南浦送行人。\r\n何如此亭乐赏适，石脚插入鱼龙宅。\r\n临流行酒水浮阶，俯槛鸣琴光照席。\r\n君不见山川极目楚囚悲，北望神州泪满衣。\r\n又不见昆明一夜飞劫灰，汉代衣冠委草莱。\r\n但愿无事长相见，春草池头日日来。"
        },
        {
            "title": "客海津送郭秀才南回（三首）",
            "content": "海雾昏昏水拍天，马牛遗矢满平川。\r\n翻思五月江南道，万木清阴叫杜鹃。"
        },
        {
            "title": "无题拟李商隐（四首）",
            "content": "玉树参差障羽幢，旧愁如水漫春江。\r\n葳蕤锁合收银钥，窈窕楼空闭绮窗。\r\n軃凤横钗终作对，舞鸾窥镜始成双。\r\n绣屏倦倚看红豆，满眼相思意未降。¤"
        },
        {
            "title": "无题拟李商隐（四首）",
            "content": "环佩珊珊下汉皋，琼楼风度郁轮袍。\r\n琴心寄调传孤凤，华意留情属小桃。\r\n金粟柱移筝上雁，玉莲杯举掌中醪。\r\n乘鸾一去无消息，肠断神山梦寐劳。¤"
        },
        {
            "title": "送李扩还吴",
            "content": "仓颉史籀世既远，斯冰徐张称善书。\r\n有元绝华部与赵，俗工纷纷讹鲁鱼。\r\n铁锥画沙钗折股，会稽峄山化黄土。\r\n尚幸新泉丹井存，更有吴兴能复古。\r\n鸿都石经劫火焚，枣木翻刻随飞尘。\r\n三碑矹硉许昌里，字画犹为人见珍。\r\n青城先生虞阁老，远继中郎名誉早。\r\n后来更数萧与杨，一代规模尽完好。\r\n云间李生尤绝奇，凡将尉律幼所师。\r\n商盘周诰秦汉石，临摹扫秃千毛锥。\r\n偶来相见娄江沚，自云铁厓铁限亲曾履。\r\n东家金多招不起，门外求书日成市。\r\n慈亲倚门来告归，既酌以酒仍赠诗。\r\n嗟子潦倒丘壑里，迟子铭功书鼎彝。"
        },
        {
            "title": "忆昨（二首）",
            "content": "涌金门外昔曾游，落日凄凉燕子楼。\r\n红粉不随黄土化，清歌还为彩云留。\r\n愁褰帘幕鸡声晓，梦隔湖江雁影秋。\r\n泪落神山一抔土，忍将麦饭洒松楸。"
        },
        {
            "title": "客海津送郭秀才南回（三首）",
            "content": "百丈牵船上御河，客中送子奈愁何。\r\n柁楼晚饭鲂鱼美，细雨微风水不波。"
        },
        {
            "title": "完颜巾歌",
            "content": "完颜巾，金粟道人所制，寄铁厓先生。\r\n先生赋长歌以谢，率余同作。\r\n混同江流长白东，完颜虎踞金源雄。\r\n身如长松马如阜，蹴踏黄龙城阙空。\r\n鸳鸯泺上鴐鹅雪，春水秋山事游猎。\r\n黄河清后圣人生，一代衣冠烟雾灭。\r\n璊玉龙环四带巾，柘袍吐鹘装麒麟。\r\n锦房芍药大于斗，骅骝坐拥真天人。\r\n传自中原文献家，全胜白氎小乌纱。\r\n金粟道人鬓已秃，挟以双环归铁厓。\r\n铁厓先生貌如玉，绣缕盘花簇朱襮。\r\n鹧鸪小管沸筝琶，春流银瓮葡萄绿。\r\n日日倒载高阳池，落花飘飖风满衣。\r\n九峰女儿拍手笑，月中踏歌歌大堤。\r\n先生醉笔蛟龙走，报以长歌意殊厚。\r\n脱巾花底一掀髯，笑倩柳枝来漉酒。\r\n\r\n【注释】：【注释】：\r\n（按《金史》，上京路，即海古之地，金之旧土。国言“\r\n金”曰“按出虎”，以按出虎水源于此，故名金源。太祖\r\n军宁江，驻高阜，撒改仰见太祖体如乔松，所乘马如冈阜\r\n。）"
        },
        {
            "title": "柳塘春",
            "content": "鸭绿波摇舰，鹅黄柳覆堤。\r\n飞花如白雪，流出武陵溪。"
        },
        {
            "title": "渔庄    （白野达兼善隶颜，柯九思记）",
            "content": "公子不好猎，小庄濠上居。\r\n长船载大炬，清夜看叉鱼。"
        },
        {
            "title": "无题拟李商隐（四首）",
            "content": "燕语铜楼淑景移，镜台香冷玉蟠螭。\r\n书传王母三青鸟，针度天孙五彩丝。\r\n江浦见莲须觅藕，石枰寻子未围棋。\r\n独怜鹦鹉知人意，故傍银筝索荔枝。¤"
        },
        {
            "title": "客海津送郭秀才南回（三首）",
            "content": "草低沙软见牛羊，烟雾苍茫落日黄。\r\n燕女如花不相识，笑倾马潼劝人尝。"
        },
        {
            "title": "夜坐",
            "content": "泽国秋高木叶稀，穷途倦客尚絺衣。\r\n梦携儿女情如昨，兴托丝萝念已非。\r\n何处蛩螀催纺绩，谁家灯火候柴扉。\r\n可怜骨肉凋零尽，矫首西风把泪挥。"
        },
        {
            "title": "拜石坛诗",
            "content": "眉山三苏宋儒宗，长公矫矫人中龙。\r\n南迁儋耳西赤壁，文章光焰超洪濛。\r\n快哉之亭雪初霁，领客登览山川雄。\r\n自云平生不解饮，胡乃一举觥船空。\r\n和诗宽限见真率，凿崖题石摩苍穹。\r\n功名富贵一丘土，断碑残素传无穷。\r\n吁嗟异物神所卫，玉山合璧俄相逢。\r\n奎章博士丹丘翁，江南放逐惊秋风。\r\n见之即下米芾拜，二颠痴绝将无同。\r\n筑坛山中加爱护，树以松桂连椅桐。\r\n雨窗云户湿寒翠，朝阑暮槛开青红。\r\n白野御史龙头客，青年献赋蓬莱宫。\r\n戏将秃颖写匾，断钗折股流星虹。\r\n只今风尘暗河岳，王侯第宅皆蒿蓬。\r\n牙签玉轴映竹素，好事独传吴顾雍。\r\n娄东朱珪铁作画，字字玉屈蟠蝌虫。\r\n嗟哉昔人今已矣，惨澹故国风烟中。\r\n如何二子复嗜古，策勋儒墨收奇功。\r\n我来再拜重太息，苍苍古雪吹长松。\r\n登坛绝叫浮大白，酒酣目送孤飞鸿。"
        },
        {
            "title": "口占诗",
            "content": "横雨狂风二月馀，柳塘犹未动春锄。\r\n花明兰渚宜垂钓，月暗芸窗好读书。"
        },
        {
            "title": "忆昨（二首）",
            "content": "交友如云海内多，岂因谤讪竟蹉跎。\r\n未思张翰莼鲈帟，俄动田横《薤露》歌。\r\n万卷空留遗一子，千金用尽买双娥。\r\n柳州东畔无情月，还照芙蓉蘸碧波。¤"
        },
        {
            "title": "水调歌头 宴顾仲瑛金影亭赋桂 玉山名胜集",
            "content": "山横眉黛浅，云拥髻鬟愁。天香笑携满袖，曾向广寒游。素腕光摇宝钏，金缕声停象板，歌罢不胜秋。十指露春笋，佯整玉搔头。记钱塘，朝载酒，夜藏钩。青衫断肠司马，消减旧风流。三百六桥春色，二十四番花信，重会在苏州。水调按新曲，明月照高楼。"
        }
    ]
}