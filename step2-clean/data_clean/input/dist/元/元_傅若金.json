{
    "dynasty": "元",
    "author": "傅若金",
    "intro": "",
    "items": [
        {
            "title": "题张齐公祠",
            "content": "将军结发事先朝，百战山河血未销。\r\n总说霁云能慷慨，兼闻去病最嫖姚。\r\n烟尘剑戟迷秋峒，风雨旌旗落莫潮。\r\n自古英雄须庙食，精灵何待《楚辞》招！"
        },
        {
            "title": "回雁峰",
            "content": "江上青峰宿雨开，江头归使日南来。\r\n登高欲访平安字，二月衡阳雁已回。"
        },
        {
            "title": "登楼",
            "content": "楼上西风吹画屏，楼前秋思满都亭。\r\n金河水去涓涓碧，琼岛云来冉冉青。\r\n近见萧何成第宅，旧闻汲黯在朝廷。\r\n明时进用多英杰，迂腐深惭守一经。"
        },
        {
            "title": "题栖碧山为淦龚舜咨赋",
            "content": "山人爱山如李白，幽栖还在碧云深。\r\n松杉绕屋清宵响，雷雨悬崖白昼阴。\r\n石上每同仙客坐，花间犹恐世人寻。\r\n京华日日多尘土，终拟投簪话夙心。\r\n\r\n【注释】：【注释】：\r\n揭文安公云：予欲赋栖碧久矣。兴无由起。一日，临江傅与砺来，开卷同赋之。予诗未成，与砺已就。非不可更作，念无可以过与砺也，遂易结语而已。"
        },
        {
            "title": "送张秀才北上时将赴海",
            "content": "身逐征帆赴海涯，道逢行李问京华。\r\n涓人解致燕王马，卜史工占蜀客槎。\r\n冠盖早朝星在树，管弦春宴月当花。\r\n盛时繁丽应如昨，把酒闻莺肯忆家。"
        },
        {
            "title": "正月十七日丽正门观迎接口号",
            "content": "南徼旌旗万里回，中天城阙九重开。\r\n龙门仗簇青云起，鹤禁香通紫气来。\r\n父老多流去日泪，公卿不乏济时材。\r\n已闻奉玺归金室，早听趋朝进玉杯。"
        },
        {
            "title": "送云闲师游淛",
            "content": "杖锡违萧水，风帆向武林。\r\n海红秋树远，江黑莫钟深。\r\n云起通香气，潮来合梵音。\r\n亦知无住著，随处得安心。"
        },
        {
            "title": "奉送达兼善御史赴河南宪佥十二韵",
            "content": "圣治尊儒术，贤才翼帝躬。\r\n立朝防触豸，行路避乘骢。\r\n复道河南去，先愁冀北空。\r\n激扬元自任，出处岂谋同？地绝看持节，天长惜转蓬。\r\n绣衣今日把，尺素几时通？别酒花开里，征帆木落中。\r\n蓟门县夜月，梁苑度秋风。\r\n古县藤萝碧，霜林果蓏红。\r\n咨询行每遍，闲暇赋能工。\r\n白日明高岳，黄河绕故宫。\r\n登临兴何限，题寄北飞鸿。"
        },
        {
            "title": "岳阳中秋值安南贡使因怀旧游",
            "content": "洞庭秋气满龙堆，为客偏惊节序催。\r\n铁笛乍闻云外过，琼楼应傍月中开。\r\n越裳重译三年至，溟海浮槎八月来。\r\n忽忆旧游今万里，天涯长见雁飞回。"
        },
        {
            "title": "洞庭连天楼",
            "content": "崔嵬古庙压危沙，缥缈飞楼入断霞。\r\n南极千峰迷楚越，西江众水混渝巴。\r\n鲛人夜出风低草，龙女春还雨湿花。\r\n北倚阑干望京国，故人何处认星槎？"
        },
        {
            "title": "题宜春钟清卿清露轩",
            "content": "秋气集太虚，夕光溥高树。\r\n时闻阴液坠，暗识商飚度。\r\n旎旎星动林，英英月霏雾。\r\n凉扃息尘想，幽琴寄元悟。\r\n寂历松上声，逍遥丘中趣。\r\n钧天澹斜景，银汉蔼微素。\r\n古调今所稀，大音谁能喻？仙人饮沆瀣，寿命金石固。\r\n千岁不可期，空歌徒延慕。\r\n\r\n【注释】：【注释】：\r\n清卿能琴。"
        },
        {
            "title": "登岳阳楼",
            "content": "驰传自青天，凭高忆往年。\r\n阑干映水迥，埤堄与云连。\r\n江合沅湘大，山侵楚蜀偏。\r\n蜃郎通别井，龙女宅重渊。\r\n日月鸿蒙里，风沙浩荡前。\r\n骊珠秋后冷，犀火夜深燃。\r\n张乐犹疑奏，乘槎欲并仙。\r\n登临停去骑，宠饯惜离筵。\r\n地气南交接，天文北极县。\r\n赋惭王粲作，诗拟杜陵传。\r\n渺渺衡阳雁，迢迢浪泊鸢。\r\n早春回汉节，应得泛湖船。"
        },
        {
            "title": "邯郸行",
            "content": "邯郸城头下白日，邯郸市上风萧瑟。\r\n故垒空余鸟雀悲，荒垣只见狐狸出。\r\n何王坟墓对山阿，尚忆诸侯征战多。\r\n赵客归来重毛遂，秦军老去畏廉颇。\r\n黄尘白草宫前道，鬼火如灯夜相照。\r\n公子秋来不见过，美人月下那闻笑。\r\n当时冠盖激浮云，挝钟考鼓宴青春。\r\n只今惟有邮亭树，还送年年行路人。"
        },
        {
            "title": "衡湘驿",
            "content": "烽火连诸郡，旌旗转百蛮。\r\n野莺先客至，江雁及春还。\r\n吴楚青天迥，潇湘白日闲。\r\n登临慰怀抱，况复近乡关。"
        },
        {
            "title": "送唐子华嘉兴照磨",
            "content": "闻君秋思满南潮，行李今晨发帝都。\r\n幕府初乘从事马，江城还忆步兵鲈。\r\n树浮白日山侵越，潮蹴青天海入吴。\r\n闲暇冯高动诗兴，须成一醉扫新图。\r\n\r\n【注释】：【注释】：\r\n子华名棣，吴兴人，善画。"
        },
        {
            "title": "金陵晚眺",
            "content": "金陵古形胜，晚望思迢遥。\r\n白日余孤塔，青山见六朝。\r\n燕迷花底巷，鸦散柳阴桥。\r\n城下秦淮水，年年自落潮。"
        },
        {
            "title": "和赵德隆秋夕雨",
            "content": "落景翳重城，阴凝起初夕。\r\n萧条飞雨至，散漫轻飚激。\r\n洒幌静弥多，喧檐暴复息。\r\n清商乱急管，遥怨生离席。\r\n游子恒念乡，气凄感时易。\r\n既兴《北风》叹，亦抱《南山》戚。\r\n晨鸡不废度，征雁无宁翼。\r\n向道乖夙期，寸阴违所惜。\r\n咏歌良可兴，幽怀坐填积。"
        },
        {
            "title": "书南宁驿",
            "content": "岁晚驱驰忆帝京，北风回首重关情。\r\n中天日月回金阙，南极星辰绕玉衡。\r\n父老尚烦司马檄，蛮夷须用伏波兵。\r\n也知文德能柔远，传道新恩欲罢征。"
        },
        {
            "title": "上蔡",
            "content": "上蔡城头黄叶多，闻鸡看剑起长歌。\r\n徒怜丞相东门犬，犹忆将军半夜鹅。\r\n树底衣裳沾雾雨，马前灯火动星河。\r\n凉风满路吹行驿，那似金门听玉珂。"
        },
        {
            "title": "沛公亭",
            "content": "遥山寂寂对危亭，坏础欹沙柳自青。\r\n四海久非刘社稷，千秋犹有汉精灵。\r\n丰西水散烟沉浦，砀北云来雨入庭。\r\n坐想酒酣思猛士，歌风台下晚冥冥。"
        },
        {
            "title": "闻张吏部督海运归咏怀奉简",
            "content": "日边双节下沧溟，云际千艘赴驿亭。\r\n直为邦畿须转粟，也因江海念流萍。\r\n玉京永夜瞻卿月，银汉清秋识使星。\r\n待尽西风始相见，客愁如酒一时醒。"
        },
        {
            "title": "兴安县",
            "content": "乱峰如剑不知名，篁竹萧萧送驿程。\r\n转粟未休漓水役，负戈犹发夜郎兵。\r\n百蛮日落朱旗暗，九岭风来画角清。\r\n空使腐儒多感慨，西南群盗几时平？"
        },
        {
            "title": "忆内",
            "content": "湘皋烟草碧纷纷，\r\n泪洒东风忆细君。\r\n浪说嫦娥能入月，\r\n虚传神女解为云。\r\n花阴昼坐闲金剪，\r\n竹里春游冷翠裙。\r\n留得旧时残锦在，\r\n伤心不忍读回文。"
        }
    ]
}