{
    "dynasty": "魏晋",
    "author": "石崇",
    "intro": "",
    "items": [
        {
            "title": "赠欧阳建诗",
            "content": "文藻譬春华。\r\n飘飖若鸿飞。"
        },
        {
            "title": "答曹嘉诗",
            "content": "昔常接羽仪。\r\n俱游青云中。\r\n敦道训胄子。\r\n儒化涣以融。\r\n同声无异响。\r\n故使恩爱隆。\r\n岂惟敦初好。\r\n欵分在令终。\r\n孔不陋九夷。\r\n老氏适西戎。\r\n逍遥沧海隅。\r\n可以保王躬。\r\n世事非所务。\r\n周公不足梦。\r\n玄寂令神王。\r\n是以守至冲。"
        },
        {
            "title": "思归叹",
            "content": "登城隅兮临长江。\r\n极望无涯兮思填胸。\r\n鱼瀺灂兮鸟缤翻。\r\n泽雉游凫兮戏中园。\r\n秋风厉兮鸿鴈征。\r\n蟋蟀嘈嘈兮晨夜鸣。\r\n落叶飘兮枯枝竦。\r\n百草零落兮覆畦垄。\r\n时光逝兮年易尽。\r\n感彼岁暮兮怅自愍。\r\n廓羁旅兮滞野都。\r\n愿御北风兮忽归徂。\r\n惟金石兮幽且清。\r\n林郁茂兮芳卉盈。\r\n玄泉流兮萦丘阜。\r\n阁馆萧寥兮荫丛柳。\r\n吹长笛兮弹五弦。\r\n高歌凌云兮乐余年。\r\n舒篇卷兮与圣谈。\r\n释冕投绂兮希聃。\r\n超逍遥兮绝尘埃。\r\n福亦不至兮祸不来。"
        },
        {
            "title": "思归引",
            "content": "思归引。\r\n归河阳。\r\n假余翼鸿鹤高飞翔。\r\n经芒阜。\r\n济河梁。\r\n望我旧馆心悦康。\r\n清渠激。\r\n鱼彷徨。\r\n鴈惊泝波羣相将。\r\n终日周览乐无方。\r\n登云阁。\r\n列姬姜。\r\n拊丝竹。\r\n叩宫商。\r\n宴华池。\r\n酌玉觞。"
        },
        {
            "title": "王昭君辞",
            "content": "我本汉家子。\r\n将适单于庭。\r\n辞决未及终。\r\n前驱已抗旌。\r\n仆御涕流离。\r\n辕马为悲鸣。\r\n哀郁伤五内。\r\n泣泪沾朱缨。\r\n行行日已远。\r\n乃造匈奴城。\r\n延我于穹庐。\r\n加我阏氏名。\r\n殊类非所安。\r\n虽贵非所荣。\r\n父子见凌辱。\r\n对之惭且惊。\r\n杀身良未易。\r\n默默以茍生。\r\n茍生亦何聊。\r\n积思常愤盈。\r\n愿假飞鸿翼。\r\n弃之以遐征。\r\n飞鸿不我顾。\r\n伫立以屏营。\r\n昔为匣中玉。\r\n今为粪土英。\r\n朝华不足欢。\r\n甘为秋草幷。\r\n传语后世人。\r\n远嫁难为情。"
        },
        {
            "title": "楚妃叹",
            "content": "荡荡大楚。\r\n跨土万里。\r\n北据方城。\r\n南接交趾。\r\n西抚巴汉。\r\n东被海涘。\r\n五侯九伯。\r\n是疆是理。\r\n矫矫庄王。\r\n渊渟岳峙。\r\n冕旒垂精。\r\n充纩塞耳。\r\n韬光戢曜。\r\n潜默恭己。\r\n内委樊姬。\r\n外任孙子。\r\n猗猗樊姬。\r\n体道履信。\r\n既绌虞丘。\r\n九女是进。\r\n杜绝邪佞。\r\n广启令胤。\r\n割欢抑宠。\r\n居之不吝。\r\n不吝实难。\r\n可谓知几。\r\n化自近始。\r\n着于闺闱。\r\n光佐霸业。\r\n迈德扬威。\r\n羣后列辟。\r\n式瞻洪规。\r\n譬彼江海。\r\n百川咸归。\r\n万邦作歌。\r\n身没名飞。"
        },
        {
            "title": "大雅吟",
            "content": "堂堂太祖。\r\n渊弘其量。\r\n仁格宇宙。\r\n义风遐畅。\r\n启土万里。\r\n志在翼亮。\r\n三分有二。\r\n周文是尚。\r\n于穆武王。\r\n奕世载聪。\r\n钦明冲默。\r\n文思允恭。\r\n武则不猛。\r\n化则时雍。\r\n庭有仪凤。\r\n郊有游龙。\r\n启路千里。\r\n万国率从。\r\n荡清吴会。\r\n六合乃同。\r\n百姓仰德。\r\n良史书功。\r\n超越三代。\r\n唐虞比踪。"
        },
        {
            "title": "赠枣腆诗",
            "content": "久官无成绩。\r\n栖迟于徐方。\r\n寂寂守空城。\r\n悠悠思故乡。\r\n恂恂二三贤。\r\n身远屈龙光。\r\n携手沂泗间。\r\n遂登舞雩堂。\r\n文藻譬春华。\r\n谈话犹兰芳。\r\n消忧以觞醴。\r\n娱耳以名娼。\r\n博弈逞妙思。\r\n弓矢威边疆。"
        },
        {
            "title": "答枣腆诗",
            "content": "言念将别。\r\n睹物伤情。\r\n赠尔话言。\r\n要在遗名。\r\n惟此遗名。\r\n可以全生。"
        }
    ]
}