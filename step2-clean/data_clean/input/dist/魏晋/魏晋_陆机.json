{
    "dynasty": "魏晋",
    "author": "陆机",
    "intro": "陆机（261－303）字士衡，今上海松江人。其诗长于拟古，但也有少量感受新鲜的作品。有《陆士衡集》。\r\n创作上，诗、文、赋皆擅长，以诗为主，今存107首。多为乐府诗、拟古诗，敷衍旧题，摹拟前人，缺乏个人情感的抒写和社会现实的深刻表现，间有寄兴颇深之作，如《长安有狭邪行》、《长歌行》。还有少量纪行诗，情真言质，如《赴洛道中作》2首，是其五言诗的代表。形式上，辞藻富丽，英华膏泽，语言典雅，锐意追求词句的整对；大量运用排比句式，独具雍容华贵之美。钟嵘称之“才高词赡，举体华美”（《诗品》）。然多失之剪裁，时见斧凿之痕。总体上代表了太康诗歌的主要倾向，被誉为“太康之英”。赋今存27篇，大多篇幅短小，文笔轻倩。《文赋》是文学史上最早采用“赋”的文体而写成的文学理论专著，也是中国文学理论发展史上第一篇系统的创作论，其中不少见解颇有价值，对后世的文学创作和理论发展产生了重大影响。另存文127篇，内容较为充实，时见峭健博大之章，句式整饬，声律谐美，典故繁密，为骈文之滥觞。《晋书·陆机传》载其所作诗文合300余篇，原集佚。今之通行本为明刻本《陆士衡集》。张溥辑有《陆平原集》。1982年中华书局《陆机集10卷本》收录最详。",
    "items": [
        {
            "title": "饮酒乐",
            "content": "蒲萄四时芳醇，瑠璃千钟旧宾。\r\n夜饮舞迟销烛，朝醒弦促催人。"
        },
        {
            "title": "诗",
            "content": "石龟尚怀海。\r\n我宁忘故乡。"
        },
        {
            "title": "诗",
            "content": "佳谷垂金颖。"
        },
        {
            "title": "诗",
            "content": "惆怅怀平素。\r\n岂乐于兹同。\r\n岂宴栖末景。\r\n游豫蹑余踪。"
        },
        {
            "title": "诗",
            "content": "物情竞纷纭。\r\n至理自宜贯。\r\n达观傥不融。\r\n居然见真{赝贝=月}。"
        },
        {
            "title": "诗",
            "content": "轨迹未及安。\r\n长辔忽已整。\r\n道遐觉日短。\r\n忧深使心褊。"
        },
        {
            "title": "诗",
            "content": "老蚕晚绩缩。\r\n老女晚嫁辱。\r\n曾不如老鼠。\r\n翻飞成蝙蝠。"
        },
        {
            "title": "诗",
            "content": "澄神玄漠流。\r\n栖心太素域。\r\n弭节欣高视。\r\n俟我大梦觉。"
        },
        {
            "title": "诗",
            "content": "太素卜令宅。\r\n希微启奥基。\r\n玄冲纂懿文。\r\n虚无承先师。"
        },
        {
            "title": "东宫诗",
            "content": "软颜收红蕊。玄鬓吐素华。\r\n冉冉逝将老。咄咄奈老何。"
        },
        {
            "title": "三月三日诗",
            "content": "迟迟暮春日。天气柔且嘉。\r\n元吉隆初巳。濯秽游黄河。"
        },
        {
            "title": "为顾彦先作诗",
            "content": "肃肃素秋节。湛湛浓露凝。\r\n太阳夙夜降。少阴忽已升。"
        },
        {
            "title": "尸乡亭诗",
            "content": "东游观巩洛。逍遥丘墓间。\r\n秋草漫长柯。寒木入云烟。\r\n发轸有夙宴。息驾无愚贤。"
        },
        {
            "title": "招隐诗二首",
            "content": "驾言寻飞遁。山路郁盘桓。\r\n芳兰振蕙叶。玉泉涌微澜。\r\n嘉卉献时服。灵术进朝飡。\r\n寻山求逸民。穹谷幽且遐。\r\n清泉荡玉渚。文鱼跃中波。"
        },
        {
            "title": "赠纪士诗",
            "content": "琼环俟丰价。窈窕不自鬻。\r\n有美峨眉子。惠音清且淑。\r\n修姱协姝丽。华颜婉如玉。"
        },
        {
            "title": "赠顾彦先诗",
            "content": "清夜不能寐。悲风入我轩。\r\n立影对孤躯。哀声应苦言。"
        },
        {
            "title": "赠斥丘令冯文罴诗",
            "content": "夙驾出东城。送子临江曲。\r\n密席接同志。羽觞飞酃渌。\r\n登楼望峻陂。时逝一何速。\r\n与子别所期。耀灵缘扶木。"
        },
        {
            "title": "园葵诗",
            "content": "翩翩晚凋葵。孤生寄北蕃。\r\n被蒙覆露惠。微躯后时残。\r\n庇足周一智。生理各万端。\r\n不若闻道易。但伤知命难。"
        },
        {
            "title": "园葵诗",
            "content": "种葵北园中。葵生郁萋萋。\r\n朝荣东北倾。夕颖西南晞。\r\n零露垂鲜泽。朗月耀其辉。\r\n时逝柔风戢。岁暮商猋飞。\r\n曾云无温夜。严霜有凝威。\r\n幸蒙高墉德。玄景荫素蕤。\r\n丰条并春盛。落叶后秋衰。\r\n庆彼晚凋福。忘此孤生悲。"
        },
        {
            "title": "遨游出西城诗",
            "content": "遨游出西城。按辔循都邑。\r\n逝物随节改。时风肃且熠。\r\n迁化有常然。盛衰自相袭。\r\n靡靡年时改。冉冉老已及。\r\n行矣勉良图。使尔修名立。"
        },
        {
            "title": "招隐诗",
            "content": "明发心不夷。振衣聊踯躅。\r\n踯躅欲安之。幽人在浚谷。\r\n朝采南涧藻。夕息西山足。\r\n轻条象云构。密叶成翠幄。\r\n激楚伫兰林。回芳薄秀木。\r\n山溜何泠泠。飞泉漱鸣玉。\r\n哀音附灵波。颓响赴曾曲。\r\n至乐非有假。安事浇淳朴。\r\n富贵久难图。税驾从所欲。"
        },
        {
            "title": "拟明月皎夜光诗",
            "content": "岁暮凉风发。昊天肃明明。\r\n招摇西北指。天汉东南倾。\r\n朗月照闲房。蟋蟀吟户庭。\r\n翻翻归雁集。嘒嘒寒蝉鸣。\r\n畴昔同晏友。翰飞戾高冥。\r\n服美改声听。居愉遗旧情。\r\n织女无机杼。大梁不架楹。"
        },
        {
            "title": "拟庭中有奇树诗",
            "content": "欢友兰时往。迢迢匿音徽。\r\n虞渊引绝景。四节逝若飞。\r\n芳草久已茂。佳人竟不归。\r\n踯躅遵林渚。惠风入我怀。\r\n感物恋所欢。采此欲贻谁。"
        },
        {
            "title": "拟西北有高楼诗",
            "content": "高楼一何峻。迢迢峻而安。\r\n绮窗出尘冥。飞陛蹑云端。\r\n佳人抚琴瑟。纤手清且闲。\r\n芳气随风结。哀响馥若兰。\r\n玉容谁能顾。倾城在一弹。\r\n伫立望日昃。踯躅再三叹。\r\n不怨伫立久。但愿歌者欢。\r\n思驾归鸿羽。比翼双飞翰。"
        },
        {
            "title": "拟东城一何高诗",
            "content": "西山何其峻。层曲郁崔嵬。\r\n零露弥天坠。蕙叶凭林衰。\r\n寒暑相因袭。时逝忽如颓。\r\n三闾结飞辔。大耋嗟落晖。\r\n曷为牵世务。中心若有违。\r\n京洛多妖丽。玉颜侔琼蕤。\r\n闲夜抚鸣琴。惠音清且悲。\r\n长歌赴促节。哀响逐高徽。\r\n一唱万夫叹。再唱梁尘飞。\r\n思为河曲鸟。双游沣水湄。"
        },
        {
            "title": "拟青青陵上柏诗",
            "content": "冉冉高陵苹。习习随风翰。\r\n人生当几时。譬彼浊水澜。\r\n戚戚多滞念。置酒宴所欢。\r\n方驾振飞辔。远游入长安。\r\n名都一何绮。城阙郁盘桓。\r\n飞馈缨虹带。层台冒云冠。\r\n高门罗北阙。甲第椒与兰。\r\n侠客控绝景。都人骖玉轩。\r\n遨游放情愿。慷慨为谁叹。"
        },
        {
            "title": "拟兰若生春阳诗",
            "content": "嘉树生朝阳。凝霜封其条。\r\n执心守时信。岁寒终不凋。\r\n美人何其旷。灼灼在云霄。\r\n隆想弥年月。长啸入风飙。\r\n引领望天末。譬彼向阳翘。"
        },
        {
            "title": "拟明月何皎皎诗",
            "content": "安寝北堂上。明月入我牖。\r\n照之有余辉。揽之不盈手。\r\n凉风绕曲房。寒蝉鸣高柳。\r\n踟蹰感节物。我行永已久。\r\n游宦会无成。离思难常守。"
        },
        {
            "title": "春咏",
            "content": "节运同可悲。莫若春气甚。\r\n和风未及燠。遗凉清且凛。"
        },
        {
            "title": "拟涉江采芙蓉诗",
            "content": "上山采琼蕊。穹谷饶芳兰。\r\n采采不盈掬。悠悠怀所欢。\r\n故乡一何旷。山川阻且难。\r\n沈思钟万里。踯躅独吟叹。"
        },
        {
            "title": "拟迢迢牵牛星诗",
            "content": "昭昭清汉晖。粲粲光天步。\r\n牵牛西北回。织女东南顾。\r\n华容一何冶。挥手如振素。\r\n怨彼河无梁。悲此年岁暮。\r\n跂彼无良缘。睆焉不得度。\r\n引领望大川。双涕如霑露。"
        },
        {
            "title": "拟今日良宴会诗",
            "content": "闲夜命欢友。置酒迎风馆。\r\n齐僮梁甫吟。秦娥张女弹。\r\n哀音绕栋宇。遗响入云汉。\r\n四座咸同志。羽觞不可算。\r\n高谈一何绮。蔚若朝霞烂。\r\n人生无几何。为乐常苦晏。\r\n譬彼伺晨鸟。扬声当及旦。\r\n曷为恒忧苦。守此贫与贱。"
        },
        {
            "title": "拟行行重行行诗",
            "content": "悠悠行迈远。戚戚忧思深。\r\n此思亦何思。思君徽与音。\r\n音徽日夜离。缅邈若飞沈。\r\n王鲔怀河岫。晨风思北林。\r\n游子眇天末。还期不可寻。\r\n惊飙褰反信。归云难寄音。\r\n伫立想万里。沈忧萃我心。\r\n揽衣有余带。循形不盈衿。\r\n去去遗情累。安处抚清琴。"
        },
        {
            "title": "拟青青河畔草诗",
            "content": "靡靡江蓠草。熠熠生何侧。\r\n皎皎彼姝女。阿那当轩织。\r\n粲粲妖容姿。灼灼美颜色。\r\n良人游不归。偏栖独支翼。\r\n空房来悲风。中夜起叹息。"
        },
        {
            "title": "吴王郎中时从梁陈作诗",
            "content": "在昔蒙嘉运。矫迹入崇贤。\r\n假翼鸣凤条。濯足升龙渊。\r\n玄冕无丑士。冶服使我妍。\r\n轻剑拂鞶厉。长缨丽且鲜。\r\n谁谓伏事浅。契阔踰三年。\r\n薄言肃后命。改服就藩臣。\r\n夙驾寻清轨。远游越梁陈。\r\n感物多远念。慷慨怀古人。"
        },
        {
            "title": "东宫作诗",
            "content": "羁旅远游宦。托身承华侧。\r\n抚剑遵銅辇。振缨尽祗肃。\r\n岁月一何易。寒暑忽已革。\r\n载离多悲心。感物情凄恻。\r\n慷慨遗安豫。永叹废寝食。\r\n思乐乐难诱。曰归归未克。\r\n忧苦欲何为。缠绵胸与臆。\r\n仰瞻凌霄鸟。羡尔归飞翼。"
        },
        {
            "title": "赴洛道中作诗",
            "content": "远游越山川。山川修且广。\r\n振策陟崇丘。安辔遵平莽。\r\n夕息抱影寐。朝徂衔思往。\r\n顿辔倚高岩。侧听悲风响。\r\n清露坠素辉。明月一何朗。\r\n抚枕不能寐。振衣独长想。"
        },
        {
            "title": "赴洛道中作诗",
            "content": "总辔登长路。呜咽辞密亲。\r\n借问子何之。世网婴我身。\r\n永叹遵北渚。遗思结南津。\r\n行行遂已远。野途旷无人。\r\n山泽纷纡余。林薄杳阡眠。\r\n虎啸深谷底。鸡鸣高树巅。\r\n哀风中夜流。孤兽更我前。\r\n悲情触物感。沈思郁缠绵。\r\n伫立望故乡。顾影凄自怜。"
        },
        {
            "title": "赴太子洗马时作诗",
            "content": "希世无高符。营道无烈心。\r\n靖端肃有命。假檝越江潭。\r\n亲友赠予迈。挥泪广川阴。\r\n抚膺解携手。永叹结遗音。\r\n无迹有所匿。寂寞声必沈。\r\n肆目眇不及。缅然若双潜。\r\n南望泣玄渚。北迈涉长林。\r\n谷风拂修薄。油云翳高岑。\r\n亹亹孤兽骋。嘤嘤思鸟吟。\r\n感物恋堂室。离思一何深。\r\n伫立慨我叹。寤寐涕盈衿。\r\n惜无怀归志。辛苦谁为心。"
        },
        {
            "title": "祖道毕雍孙刘边仲潘正叔诗",
            "content": "皇储延髦俊。多士出幽遐。\r\n过蒙时来运。与子游承华。\r\n执笏崇贤内。振缨层城阿。\r\n毕刘赞文武。潘生莅邦家。\r\n感别怀远人。愿言叹以嗟。"
        },
        {
            "title": "为陆思远妇作诗",
            "content": "二合兆嘉偶。女子礼有行。\r\n洁己入德门。终远母与兄。\r\n如何耽时宠。游宦忘归宁。\r\n虽为三载妇。顾景媿虚名。\r\n岁暮饶悲风。洞房凉且清。\r\n拊枕循薄质。非君谁见荣。\r\n离君多悲心。寤寐劳人情。\r\n敢忘桃李陋。侧想瑶与琼。"
        },
        {
            "title": "为顾彦先赠妇诗二首其二",
            "content": "东南有思妇。长叹充幽闼。\r\n借问叹何为。佳人渺天末。\r\n游宦久不归。山川修且阔。\r\n形影参商乖。音息旷不达。\r\n离合非有常。譬彼弦与筈。\r\n愿保金石躯。慰妾长饥渴。"
        },
        {
            "title": "为顾彦先赠妇诗二首其一",
            "content": "辞家远行游。悠悠三千里。\r\n京洛多风尘。素衣化为缁。\r\n循身悼忧苦。感念同怀子。\r\n隆思乱心曲。沈欢滞不起。\r\n欢沈难克兴。心乱谁为理。\r\n愿假归鸿翼。翻飞浙江汜。"
        },
        {
            "title": "赠从兄车骑诗",
            "content": "孤兽思故薮。离鸟悲旧林。\r\n翩翩游宦子。辛苦谁为心。\r\n仿佛谷水阳。婉娈昆山阴。\r\n营魄怀兹土。精爽若飞沈。\r\n寤寐靡安豫。愿言思所钦。\r\n感彼归途艰。使我怨慕深。\r\n安得忘归草。言树背与襟。\r\n斯言岂虚作。思鸟有悲音。"
        },
        {
            "title": "答张士然诗",
            "content": "洁身跻秘阁。秘馈峻且玄。\r\n终朝理文案。薄暮不遑眠。\r\n驾言巡明祀。致敬在祈年。\r\n逍遥春王圃。踯躅千畆田。\r\n回渠绕曲陌。通波扶直阡。\r\n嘉谷垂重颖。芳树发华颠。\r\n余固水乡士。摠辔临清渊。\r\n戚戚多远念。行行遂成篇。"
        },
        {
            "title": "赠顾交趾公真诗",
            "content": "顾侯体明德。清风肃已迈。\r\n发迹翼藩后。改授抚南裔。\r\n伐鼓五岭表。扬旌万里外。\r\n远绩不辞小。立德不在大。\r\n高山安足凌。巨海犹萦带。\r\n惆怅瞻飞驾。引领望归旆。"
        },
        {
            "title": "为周夫人赠车骑诗",
            "content": "碎碎纤细练。为君作鞲繻。\r\n君行岂有顾。忆君是妾夫。\r\n昔者得君书。闻君在高平。\r\n今时得君书。闻君在京城。\r\n京城华丽所。璀璨多异人。\r\n男儿多远志。岂知妾念君。\r\n昔者与君别。岁律薄将暮。\r\n日月一何速。素秋坠湛露。\r\n湛露何冉冉。思君随岁晚。\r\n对食不能飡。临觞不能饭。"
        },
        {
            "title": "赠尚书郎顾彦先诗二首其一",
            "content": "大火贞朱光。积阳熙自南。\r\n望舒离金虎。屏翳吐重阴。\r\n凄风迕时序。苦雨遂成霖。\r\n朝游忘轻羽。夕息忆重衾。\r\n感物百忧生。缠绵自相寻。\r\n与子隔箫墙。箫墙阻且深。\r\n形影旷不接。所托声与音。\r\n音声日夜阔。何用慰吾心。"
        },
        {
            "title": "赠弟士龙诗",
            "content": "行矣怨路长。惄焉伤别促。\r\n指途悲有余。临觞欢不足。\r\n我若西流水。子为东峙岳。\r\n慷慨逝言感。徘徊居情育。\r\n安得携手俱。契阔成騑服。"
        },
        {
            "title": "于承明作与弟士龙诗",
            "content": "牵世婴时网。驾言远徂征。\r\n饮饯岂异族。亲戚弟与兄。\r\n婉娈居人思。纡郁游子情。\r\n明发遗安寐。晤言涕交缨。\r\n分途长林侧。挥袂万始亭。\r\n伫眄要遐景。倾耳玩余声。\r\n南归憩永安。北迈顿承明。\r\n永安有昨轨。承明子弃予。\r\n俯仰悲林薄。慷慨含辛楚。\r\n怀往欢绝端。悼来忧成绪。\r\n感别惨舒翮。思归乐遵渚。"
        },
        {
            "title": "诗",
            "content": "瓮余残酒。膝有横琴。"
        },
        {
            "title": "诗",
            "content": "恢恢天网。飞沈是收。\r\n受兹下臣。腾光清霄。"
        },
        {
            "title": "赠潘岳诗",
            "content": "佥曰吾生。明德惟允。"
        },
        {
            "title": "祖道清正",
            "content": "□□□题。允藩克正。\r\n惟是喉舌。光翼明圣。"
        },
        {
            "title": "讲汉书诗",
            "content": "税驾金华。讲学秘馆。\r\n有集惟髦。芳风雅宴。"
        },
        {
            "title": "元康四年从皇太子祖会东堂诗",
            "content": "巍巍皇代。奄宅九围。\r\n帝在在洛。克配紫微。\r\n八风应律。日月重晖。\r\n普历丘宇。时罔不绥。"
        },
        {
            "title": "祖会太极东堂诗",
            "content": "帝谓御事。及尔同欢。\r\n我自嘉礼。以寿永观。\r\n思乐华殿。祗承圣颜。"
        },
        {
            "title": "答潘尼诗",
            "content": "于穆同心。如琼如琳。\r\n我东曰徂。来饯其琛。\r\n彼美潘生。实综我心。\r\n探子玉怀。畴尔惠音。"
        },
        {
            "title": "赠潘尼诗",
            "content": "水会于海。云翔于天。\r\n道之所混。孰后孰先。\r\n及子虽殊。同升太玄。\r\n舍彼玄冕。袭此云冠。\r\n遗情市朝。永志丘园。\r\n静犹幽谷。动若挥兰。"
        },
        {
            "title": "皇太子赐燕诗",
            "content": "茂德有赫。思媚上帝。\r\n配天光宅。诞育皇储。\r\n仪刑在昔。徽言时宣。\r\n福禄来格。劳谦降贵。\r\n肆敬下臣。肇彼先驱。"
        },
        {
            "title": "与弟清河云诗十章",
            "content": "一章\r\n于穆予宗。禀精东岳。\r\n诞育祖考。造我南国。\r\n南国克靖。实繇洪绩。\r\n惟帝念功。载繁其锡。\r\n其锡惟何。玄冕衮衣。\r\n金石假乐。旄钺授威。\r\n匪威是信。称丕远德。\r\n奕世台衡。扶帝紫极。\r\n二章\r\n笃生二昆。克明克俊。\r\n遵涂结辙。承风袭问。\r\n帝曰钦哉。纂戎列祚。\r\n双组式带。绶章载路。\r\n即命荆楚。对扬休顾。\r\n肇敏厥绩。武功聿举。\r\n烟煴芳素。绸缪江浒。\r\n昊天不吊。胡宁弃予。\r\n三章\r\n嗟予人斯。胡德之微。\r\n阙彼遗轨。则此顽违。\r\n王事靡盬。旍旆屡振。\r\n委籍奋戈。统厥征人。\r\n祁祁征人。载肃载闲。\r\n骙骙戎马。有骃有翰。\r\n昔予翼考。惟斯伊抚。\r\n今予小子。缪寻末绪。\r\n四章\r\n有命自天。崇替靡常。\r\n王师乘运。席卷江湘。\r\n虽备官守。位从武臣。\r\n守局下列。譬彼飞尘。\r\n洪波电击。与众同湮。\r\n颠踣西夏。收迹旧京。\r\n俯惭堂搆。仰懵先灵。\r\n孰云忍媿。寄之我情。\r\n五章\r\n伊我俊弟。咨尔士龙。\r\n怀袭瑰玮。播殖清风。\r\n非德莫懃。非道莫弘。\r\n垂翼东畿。耀颖名邦。\r\n绵绵洪统。非尔孰崇。\r\n依依同生。恩笃情结。\r\n义存并济。胡乐之悦。\r\n愿尔偕老。携手黄发。\r\n六章\r\n昔我西征。扼腕川湄。\r\n掩涕即路。挥袂长辞。\r\n六龙促节。逝不我待。\r\n自往迄兹。旷年八祀。\r\n悠悠我思。非尔焉在。\r\n昔并垂发。今也将老。\r\n衔哀茹慼。契阔充饱。\r\n嗟我人斯。胡恤之早。\r\n七章\r\n天步多艰。性命难誓。\r\n常惧陨毙。孤魂殊裔。\r\n存不阜物。没不增壤。\r\n生若朝风。死犹绝景。\r\n视彼蜉蝣。方之乔客。\r\n眷此黄垆。譬之毙宅。\r\n匪身是吝。亮会伊惜。\r\n其惜伊何。言纡其思。\r\n其思伊何。悲彼旷载。\r\n八章\r\n出车戒涂。言告言归。\r\n蓐食警驾。夙兴宵驰。\r\n濛雨之阴。炤月之煇。\r\n陵陵峻阪。川越洪漪。\r\n爰届爰止。步彼高堂。\r\n失尔朔迈。良愿中荒。\r\n我心永怀。匪悦匪康。\r\n九章\r\n昔我斯逝。兄弟孔备。\r\n今予来思。我凋我瘁。\r\n昔我斯逝。族有余荣。\r\n今我来"
        },
        {
            "title": "答贾谧诗十一章",
            "content": "一章\r\n伊昔有皇。肇济黎蒸。\r\n先天创物。景命是膺。\r\n降及群后。迭毁迭兴。\r\n邈矣终古。崇替有徵。\r\n二章\r\n在汉之季。皇纲幅裂。\r\n大辰匿晖。金虎曜质。\r\n雄臣驰鹜。义夫赴节。\r\n释位挥戈。言谋王室。\r\n三章\r\n王室之乱。靡邦不泯。\r\n如彼坠景。曾不可振。\r\n乃眷三哲。俾乂斯民。\r\n启土虽难。改物承天。\r\n四章\r\n爰兹有魏。即宫天邑。\r\n吴实龙飞。刘亦岳立。\r\n干戈载扬。俎豆载戢。\r\n民劳师兴。国玩凯入。\r\n五章\r\n天厌霸德。黄祚告衅。\r\n狱讼违魏。讴歌适晋。\r\n陈留归蕃。我皇登禅。\r\n庸岷稽颡。三江改献。\r\n六章\r\n赫矣隆晋。奄宅率土。\r\n对扬天人。有秩斯祜。\r\n惟公太宰。光翼二祖。\r\n诞育洪胄。纂戎于鲁。\r\n七章\r\n东朝既建。淑问峨峨。\r\n我求明德。济同以和。\r\n鲁公戾止。衮服委蛇。\r\n思媚皇储。高步承华。\r\n八章\r\n昔我逮兹。时惟下僚。\r\n及子栖迟。同林异条。\r\n年殊志比。服舛义稠。\r\n游跨三春。情固二秋。\r\n九章\r\n祗承皇命。出纳无违。\r\n往践蕃朝。来步紫微。\r\n升降秘阁。我服载晖。\r\n孰云匪惧。仰肃明威。\r\n十章\r\n分索则易。携手实难。\r\n念昔良游。兹焉永叹。\r\n公之云感。贻此音翰。\r\n蔚彼高藻。如玉如兰。\r\n十一章\r\n惟汉有木。曾不踰境。\r\n惟南有金。万邦作咏。\r\n民之胥好。捐狂厉圣。\r\n仪刑在昔。予闻子命。"
        },
        {
            "title": "赠冯文罴迁斥丘令八章",
            "content": "一章\r\n于皇圣世。时文惟晋。\r\n受命自天。奄有黎献。\r\n阊阖既辟。承华再建。\r\n明明在上。有集惟彦。\r\n二章\r\n奕奕冯生。哲问允迪。\r\n天保定子。靡德不铄。\r\n迈心玄旷。矫志崇邈。\r\n遵彼承华。其容灼灼。\r\n三章\r\n嗟我人斯。戢翼江潭。\r\n有命集止。翻飞自南。\r\n出自幽谷。及尔同林。\r\n双情交映。遗物识心。\r\n四章\r\n人亦有言。交道实难。\r\n有頍者弁。千载一弹。\r\n今我与子。旷世齐欢。\r\n利断金石。气惠秋兰。\r\n五章\r\n群黎未绥。帝用勤止。\r\n我求明德。肆于百里。\r\n佥曰尔谐。俾民是纪。\r\n乃眷北徂。对扬帝祉。\r\n六章\r\n畴昔之游。好合缠绵。\r\n借曰未给。亦既三年。\r\n居陪华幄。出从朱轮。\r\n方骥齐镳。比迹同尘。\r\n七章\r\n之子既命。四牡项领。\r\n遵涂远蹈。腾轨高骋。\r\n庆云扶质。清风承景。\r\n嗟我怀人。其迈惟永。\r\n八章\r\n否泰有殊。穷达有违。\r\n及子春华。从尔秋晖。\r\n逝将去我。陟彼朔陲。\r\n非子之念。心孰为悲。"
        },
        {
            "title": "皇太子宴玄圃宣猷堂有令赋诗",
            "content": "三正迭绍。洪圣启运。\r\n自昔哲王。先天而顺。\r\n群辟崇替。降及近古。\r\n黄晖既渝。素灵承祜。\r\n乃眷斯顾。祚之宅土。\r\n三后始基。世武丕承。\r\n协风旁骇。天晷仰澄。\r\n淳曜六合。皇庆攸兴。\r\n自彼河汾。奄齐七政。\r\n时文惟晋。世笃其圣。\r\n钦翼昊天。对扬成命。\r\n九区克咸。讴歌以咏。\r\n皇上纂隆。经教弘道。\r\n于化既丰。在工载考。\r\n俯釐庶绩。仰荒大造。\r\n仪刑祖宗。妥绥天保。\r\n笃生我后。克明克秀。\r\n体辉重光。承规景数。\r\n茂德渊冲。天姿玉裕。\r\n蕞尔小臣。邈彼荒遐。\r\n弛厥负担。振缨承华。\r\n匪顾伊始。惟命之嘉。"
        },
        {
            "title": "赠武昌太守夏少明诗六章",
            "content": "一章\r\n穆穆君子。明德允迪。\r\n拊翼负海。翻飞上国。\r\n天子命之。曾是在服。\r\n西踰崤冈。北临河曲。\r\n二章\r\n尔政既均。尔化既淳。\r\n旧污孔修。德以振人。\r\n雍雍鸣鹤。亦闻于天。\r\n释厥缁衣。爰集崇贤。\r\n三章\r\n羽丁既奋。令问不已。\r\n庆云烟煴。鸿渐载起。\r\n峨峨紫闼。侯戾侯止。\r\n彤管有炜。纳言崇祉。\r\n四章\r\n既考尔工。将胙尔庸。\r\n大君有命。俾守于东。\r\n允文允武。威灵以隆。\r\n之子于迈。介夫在戎。\r\n五章\r\n悠悠武昌。在江之隈。\r\n吴未丧师。为蕃为畿。\r\n惟此惠君。人胥攸希。\r\n弈弈重光。照尔绣衣。\r\n六章\r\n人道靡常。高会难期。\r\n之子于远。曷云归哉。\r\n心乎爱矣。永言怀之。\r\n瞻彼江介。惟用作诗。"
        },
        {
            "title": "赠顾令文为宜春令诗",
            "content": "蔼蔼芳林。有集惟岳。\r\n亹亹明哲。在彼鸿族。\r\n沦心浑无。游精大朴。\r\n播我徽猷。□彼振玉。\r\n彼玉之振。光于厥潜。\r\n大明贞观。重泉匪深。\r\n我有好爵。相尔在阴。\r\n翻飞名都。宰物于南。\r\n礼弊则伪。朴散在华。\r\n人之秉夷。则是惠和。\r\n变风兴教。非德伊何。\r\n我友敬矣。俾人作歌。\r\n交道虽博。好亦勤止。\r\n比志同契。惟予与子。\r\n三川既旷。江亦永矣。\r\n悠悠我思。托迈千里。\r\n吉甫之役。清风既沈。\r\n非子之艳。诗谁云寻。\r\n我来自东。贻其好音。\r\n岂有桃李。恧子琼琛。\r\n将子无矧。属之翰林。\r\n娈彼静女。此惟我心。"
        },
        {
            "title": "放歌行",
            "content": "容华夙夜零。无故自消歇。"
        },
        {
            "title": "百年歌",
            "content": "百岁时。盈数已登肌肉单。\r\n四支百节还相患。目若浊镜口垂涎。\r\n呼吸嚬蹙反侧难。茵褥滋味不复安。"
        },
        {
            "title": "百年歌",
            "content": "九十时。日告耽瘁月告衰。\r\n形体虽是志意非。言多谬误心多悲。\r\n子孙朝拜或问谁。指景玩日虑安危。\r\n感念平生泪交挥。"
        },
        {
            "title": "赠冯文罴诗",
            "content": "昔与二三子。游息承华南。\r\n拊翼同枝条。翻飞各异寻。\r\n苟无凌风翮。徘徊守故林。\r\n慷慨谁为感。愿言怀所钦。\r\n发轸清洛汭。驱马大河阴。\r\n伫立望朔涂。悠悠迥且深。\r\n分索古所悲。志士多苦心。\r\n悲情临川结。苦言随风吟。\r\n愧无杂佩赠。良讯代兼金。\r\n夫子茂远猷。颖诚寄惠音。"
        },
        {
            "title": "百年歌",
            "content": "七十时。精爽狻损膂力愆。\r\n清水明镜不欲观。临乐对酒转无欢。\r\n揽形修发独长叹。"
        },
        {
            "title": "百年歌",
            "content": "五十时。荷旄仗节镇邦家。\r\n鼓钟嘈囋赵女歌。罗衣綷粲金翠华。\r\n言笑雅舞相经过。清酒将炙奈乐何。\r\n酒将炙奈乐何。"
        },
        {
            "title": "百年歌",
            "content": "四十时。体力克壮志方刚。\r\n跨州越郡还帝乡。出入承明拥大珰。\r\n清酒将炙奈乐何。清酒将炙奈乐何。"
        },
        {
            "title": "百年歌",
            "content": "三十时。行成名立有令闻。\r\n力可扛鼎志干云。食如漏巵气如熏。\r\n辞家观国综典文。高冠素带焕翩纷。\r\n酒将炙奈乐何。清酒将炙奈乐何。"
        },
        {
            "title": "百年歌",
            "content": "二十时。肤体彩泽人理成。\r\n美目淑貌灼有荣。被服冠带丽且清。\r\n光车骏马游都城。高谈雅步何盈盈。\r\n酒将炙奈乐何。清酒将炙奈乐何。"
        },
        {
            "title": "百年歌",
            "content": "六十时。年亦耆艾业亦隆。\r\n骖驾四牡入紫宫。轩冕婀那翠云中。\r\n子孙昌盛家道丰。清酒将炙奈乐何。\r\n清酒将炙奈乐何。"
        },
        {
            "title": "百年歌",
            "content": "一十时。颜如蕣华晔有晖。\r\n体如飘风行如飞。娈彼孺子相追随。\r\n终朝出游薄暮归。六情逸豫心无违。\r\n酒将炙奈乐何。清酒将炙奈乐何。"
        },
        {
            "title": "月重轮行",
            "content": "人生一时。月重轮。\r\n盛年安可持。月重轮。\r\n吉凶倚伏。百年莫我与期。\r\n临川曷悲悼。兹去不从肩。\r\n月重轮。功名不勗之。\r\n善哉。古人扬声。\r\n敷闻九服。身名流何穆。\r\n既自才难。既嘉运。\r\n亦易愆。俛仰行老。\r\n存没将何所观。志士慷慨独长叹。\r\n独长叹。"
        },
        {
            "title": "日重光行",
            "content": "日重光。奈何天回薄。\r\n日重光。冉冉其游如飞征。\r\n日重光。今我日华华之盛。\r\n日重光。倐忽过。\r\n亦安停。日重光。\r\n盛往衰。亦必来。\r\n日重光。譬如四时。\r\n固恒相催。日重光。\r\n惟命有分可营。日重光。\r\n但惆怅才志。日重光。\r\n身没之后无遗名。"
        },
        {
            "title": "顺东西门行",
            "content": "出西门。望天庭。\r\n阳谷既虚崦嵫盈。感朝露。\r\n悲人生。逝者若斯安得停。\r\n桑枢戒。蟋蟀鸣。\r\n我今不乐岁聿征。迨未暮。\r\n及时平。置酒高堂宴友生。\r\n激朗笛。弹哀筝。\r\n取乐今日尽欢情。"
        },
        {
            "title": "鞠歌行",
            "content": "朝云升。应龙攀。\r\n乘风远游腾云端。鼓钟歇。\r\n岂自欢。急弦高张思和弹。\r\n时希值。年夙愆。\r\n循己虽易人知难。王阳登。\r\n贡公欢。罕生既没国子叹。\r\n嗟千载。岂虚言。"
        },
        {
            "title": "燕歌行",
            "content": "四时代序逝不追。寒风习习落叶飞。\r\n蟋蟀在堂露盈墀。念君远游常苦悲。\r\n君何缅然久不归。贱妾悠悠心无违。\r\n白日既没明灯辉。夜禽赴林匹鸟栖。\r\n双鸠关关宿何湄。忧来感物涕不晞。\r\n非君之念思为谁。别日何早会何迟。"
        },
        {
            "title": "赠尚书郎顾彦先诗二首其二",
            "content": "朝游游层城。夕息旋直庐。\r\n迅雷中霄激。惊电光夜舒。\r\n玄云拖朱阁。振风薄绮疏。\r\n丰注溢修霤。潢潦浸阶除。\r\n停阴结不解。通衢化为渠。\r\n沈稼湮梁颍。流民泝荆徐。\r\n眷言怀桑梓。无乃将为鱼。"
        },
        {
            "title": "上留田行",
            "content": "嗟行人之蔼蔼。骏马陟原风驰。\r\n轻舟泛川雷迈。寒往暑来相寻。\r\n零雪霏霏集宇。悲风徘徊入襟。\r\n岁华冉冉方除。我思缠绵未纾。\r\n感时悼逝凄如。"
        },
        {
            "title": "董桃行",
            "content": "和风习习薄林。柔条布叶垂阴。\r\n鸣鸠拂羽相寻。仓庚喈喈弄音。\r\n感时悼逝伤心。日月相追周旋。\r\n万里倐忽几年。人皆冉冉西迁。\r\n盛时一往不还。慷慨乖念凄然。\r\n昔为少年无忧。常恡秉烛夜游。\r\n翩翩霄征何求。于今知此有由。\r\n但为老去年遒。盛固有衰不疑。\r\n长夜冥冥无期。何不驱驰及时。\r\n聊乐永日自怡。赍此遗情何之。\r\n人生居世为安。岂若及时为欢。\r\n世道多故万端。忧虑纷错交颜。\r\n老行及之长叹。"
        },
        {
            "title": "前缓声歌",
            "content": "游仙聚灵族。高会层城阿。\r\n长风万里举。庆云郁嵯峨。\r\n宓妃兴洛浦。王韩起太华。\r\n北徵瑶台女。南要商川娥。\r\n肃肃霄驾动。翩翩翠盖罗。\r\n羽旗栖琼鸾。玉衡吐鸣和。\r\n太容挥高弦。洪崖发清歌。\r\n献酬既已周。轻举乘紫霞。\r\n揔辔扶桑枝。濯足汤谷波。\r\n清辉溢天门。垂庆惠皇家。"
        },
        {
            "title": "吴趋行",
            "content": "楚妃且勿叹。齐娥且莫讴。\r\n四座并清听。听我歌吴趋。\r\n吴趋自有始。请从阊门起。\r\n阊门何峨峨。飞馈跨通波。\r\n重栾承游极。回轩启曲阿。\r\n蔼蔼庆云被。泠泠鲜风过。\r\n山泽多藏育。土风清且嘉。\r\n泰伯导仁风。仲雍扬其波。\r\n穆穆延陵子。灼灼光诸华。\r\n王迹隤阳九。帝功兴四遐。\r\n大皇自富春。矫手顿世罗。\r\n邦彦应运兴。粲若春林葩。\r\n属城咸有士。吴邑最为多。\r\n八族未足侈。四姓实名家。\r\n文德熙淳懿。武功侔山河。\r\n礼让何济济。流化自滂沱。\r\n淑美难穷纪。商搉为此歌。"
        },
        {
            "title": "齐讴行",
            "content": "营丘负海曲。沃野爽且平。\r\n洪川控河济。崇山入高冥。\r\n东被姑尤侧。南界聊摄城。\r\n海物错万类。陆产尚千名。\r\n孟诸吞楚梦。百二侔秦京。\r\n惟师恢东表。桓后定周倾。\r\n天道有迭代。人道无久盈。\r\n鄙哉牛山叹。未及至人情。\r\n爽鸠苟已徂。吾子安得停。\r\n行行将复去。长存非所营。"
        },
        {
            "title": "悲哉行",
            "content": "游客芳春林。春芳伤客心。\r\n和风飞清响。鲜云垂薄阴。\r\n蕙草饶淑气。时鸟多好音。\r\n翩翩鸣鸠羽。喈喈仓庚吟。\r\n幽兰盈通谷。长秀被高岑。\r\n女萝亦有托。蔓葛亦有寻。\r\n伤哉客游士。忧思一何深。\r\n目感随气草。耳悲咏时禽。\r\n寤寐多远念。缅然若飞沈。\r\n愿托归风响。寄言遗所钦。"
        },
        {
            "title": "壮哉行",
            "content": "萋萋春草生。王孙犹有情。\r\n差池燕始飞。夭袅桃始荣。\r\n灼灼桃悦色。飞飞燕弄声。\r\n檐上云结阴。涧下风吹清。\r\n幽树虽改观。终始在初生。\r\n松茑欢蔓延。樛葛欣累萦。\r\n眇然游宦子。悟言来未并。\r\n鼻感改朔气。心伤变节荣。\r\n侘傺岂徒然。澶漫绝音形。\r\n风来不可托。鸟去岂为听。"
        },
        {
            "title": "百年歌",
            "content": "八十时。明已损目聪去耳。\r\n前言往行不复纪。辞官致禄归桑梓。\r\n安车驷马入旧里。乐事告终忧事始。"
        },
        {
            "title": "君子有所思行",
            "content": "命驾登北山。延伫望城郭。\r\n廛里一何盛。街巷纷漠漠。\r\n甲第崇高闼。洞房结阿馈。\r\n曲池何湛湛。清川带华薄。\r\n邃宇列绮窗。兰室接罗幕。\r\n淑貌色斯升。哀音承颜作。\r\n人生诚行迈。容华随年落。\r\n善哉膏粱士。营生奥且博。\r\n宴安消灵根。酖毒不可恪。\r\n无以肉食资。取笑葵与藿。"
        },
        {
            "title": "驾言出北阙行",
            "content": "驾言出北阙。踯躅遵山陵。\r\n长松何郁郁。丘墓互相承。\r\n念昔徂殁子。悠悠不可胜。\r\n安寝重冥庐。天壤莫能兴。\r\n人生何所促。忽如朝露凝。\r\n辛苦百年间。戚戚如履冰。\r\n仁智亦何补。迁化有明徵。\r\n求仙鲜克仙。太虚不可凌。\r\n良会罄美服。对酒宴同声。"
        },
        {
            "title": "班婕妤",
            "content": "婕妤去辞宠。淹留终不见。\r\n寄情在玉阶。托意惟团扇。\r\n春苔暗阶除。秋草芜高殿。\r\n黄昏履綦绝。愁来空雨面。"
        },
        {
            "title": "东武吟行",
            "content": "投迹短世间。高步长生闱。\r\n濯发冒云冠。浣身被羽衣。\r\n饥从韩众餐。寒就佚女栖。"
        },
        {
            "title": "梁甫吟",
            "content": "玉衡既已骖。羲和若飞淩。\r\n四运循环转。寒暑自相承。\r\n冉冉年时暮。迢迢天路徵。\r\n招摇东北指。大火西南升。\r\n悲风无绝响。玄云互相仍。\r\n丰冰凭川结。零露弥天凝。\r\n年命时相逝。庆云鲜克乘。\r\n履信多愆期。思顺焉足凭。\r\n慷慨临川响。非此孰为兴。\r\n哀吟梁甫巅。慷慨独拊膺。"
        },
        {
            "title": "太山吟",
            "content": "太山一何高。迢迢造天庭。\r\n峻极周已远。曾云郁冥冥。\r\n梁甫亦有馆。蒿里亦有亭。\r\n幽涂延万鬼。神房集百灵。\r\n长吟太山侧。慷慨激楚声。"
        },
        {
            "title": "櫂歌行",
            "content": "迟迟暮春日。天气柔且嘉。\r\n元吉降初巳。濯秽游黄河。\r\n龙舟浮鹢首。羽旗垂藻葩。\r\n乘风宣飞景。逍遥戏中波。\r\n名讴激清唱。榜人纵櫂歌。\r\n投纶沈洪川。飞缴入紫霞。"
        },
        {
            "title": "门有车马客行",
            "content": "门有车马客。驾言发故乡。\r\n念君久不归。濡迹涉江湘。\r\n投袂赴门涂。揽衣不及裳。\r\n拊膺携客泣。掩泪叙温凉。\r\n借问邦族间。恻怆论存亡。\r\n亲友多零落。旧齿皆凋丧。\r\n市朝互迁易。城阙或丘荒。\r\n坟垄日月多。松柏郁芒芒。\r\n天道信崇替。人生安得长。\r\n慷慨惟平生。俛仰独悲伤。"
        },
        {
            "title": "饮马长城窟行",
            "content": "驱马陟阴山。山高马不前。\r\n往问阴山候。劲虏在燕然。\r\n戎车无停轨。旌旆屡徂迁。\r\n仰凭积雪岩。俯涉坚冰川。\r\n冬来秋未反。去家邈以绵。\r\n猃狁亮未夷。征人岂徒旋。\r\n末德争先鸣。凶器无两全。\r\n师克薄赏行。军没微躯捐。\r\n将遵甘陈迹。收功单于旃。\r\n振旅劳归士。受爵藁街传。"
        },
        {
            "title": "折扬柳行",
            "content": "邈矣垂天景。壮哉奋地雷。\r\n丰隆岂久响。华光但西隤。\r\n日落似有竟。时逝恒若催。\r\n仰悲朗月运。坐观琁盖回。\r\n盛门无再入。衰房莫苦开。\r\n人生固已短。出处鲜为谐。\r\n慷慨惟昔人。兴此千载怀。\r\n升龙悲绝处。葛藟变条枚。\r\n寤寐岂虚叹。曾是感与叹。\r\n弭意无足欢。愿言有余哀。"
        },
        {
            "title": "塘上行",
            "content": "江蓠生幽渚。微芳不足宣。\r\n被蒙风雨会。移居华池边。\r\n发藻玉台下。垂影沧浪渊。\r\n霑润既已渥。结根奥且坚。\r\n四节逝不处。繁华难久鲜。\r\n淑气与时殒。余芳随风捐。\r\n天道有迁易。人理无常全。\r\n男欢智倾愚。女爱衰避妍。\r\n不惜微躯退。但惧苍蝇前。\r\n愿君广末光。照妾薄暮年。"
        },
        {
            "title": "长安有狭邪行",
            "content": "伊洛有歧路。歧路交朱轮。\r\n轻盖承华景。腾步蹑飞尘。\r\n鸣玉岂朴儒。凭轼皆俊民。\r\n烈心厉劲秋。丽服鲜芳春。\r\n余本倦游客。豪彦多旧亲。\r\n倾盖承芳讯。欲鸣当及晨。\r\n守一不足矜。歧路良可遵。\r\n规行无旷迹。矩步岂逮人。\r\n投足绪已尔。四时不必循。\r\n将遂殊涂轨。要子同归津。"
        },
        {
            "title": "豫章行",
            "content": "汛舟清川渚。遥望高山阴。\r\n川陆殊涂轨。懿亲将远寻。\r\n三荆欢同株。四鸟悲异林。\r\n乐会良自古。悼别岂独今。\r\n寄世将几何。日昃无停阴。\r\n前路既已多。后涂随年侵。\r\n促促薄暮景。亹亹鲜克禁。\r\n曷为复以兹。曾是怀苦心。\r\n远节婴物浅。近情能不深。\r\n行矣保嘉福。景绝继以音。"
        },
        {
            "title": "苦寒行",
            "content": "北游幽朔城。凉野多险难。\r\n俯入穷谷底。仰陟高山盘。\r\n凝冰结重磵。积雪被长峦。\r\n阴雪兴岩侧。悲风鸣树端。\r\n不睹白日景。但闻寒鸟喧。\r\n猛虎凭林啸。玄猿临岸叹。\r\n夕宿乔木下。惨怆恒鲜欢。\r\n渴饮坚冰浆。饥待零露餐。\r\n离思固已久。寤寐莫与言。\r\n剧哉行役人。慊慊恒苦寒。"
        },
        {
            "title": "从军行",
            "content": "苦哉远征人。飘飘穷四遐。\r\n南陟五岭巅。北戍长城阿。\r\n深谷邈无底。崇山郁嵯峨。\r\n奋臂攀乔木。振迹涉流沙。\r\n隆暑固已惨。凉风严且苛。\r\n夏条集鲜澡。寒冰结冲波。\r\n胡马如云屯。越旗亦星罗。\r\n飞锋无绝影。鸣镝自相和。\r\n朝食不免胄。夕息常负戈。\r\n苦哉远征人。抚心悲如何。"
        },
        {
            "title": "君子行",
            "content": "天道夷且简。人道险而难。\r\n休咎相乘蹑。翻覆若波澜。\r\n去疾苦不远。疑似实生患。\r\n近火固宜热。履冰岂恶寒。\r\n掇蜂灭天道。拾尘惑孔颜。\r\n逐臣尚何有。弃友焉足叹。\r\n福钟恒有兆。祸集非无端。\r\n天损未易辞。人益犹可欢。\r\n朗鉴岂远假。取之在倾冠。\r\n近情苦自信。君子防未然。"
        },
        {
            "title": "长歌行",
            "content": "逝矣经天日。悲哉带地川。\r\n寸阴无停晷。尺波岂徒旋。\r\n年往迅劲矢。时来亮急弦。\r\n远期鲜克及。盈数固希全。\r\n容华夙夜零。体泽坐自捐。\r\n兹物苟难停。吾寿安得延。\r\n俛仰逝将过。倐忽几何间。\r\n慷慨亦焉诉。天道良自然。\r\n但恨功名薄。竹帛无所宣。\r\n迨及岁未暮。长歌乘我闲。"
        },
        {
            "title": "挽歌辞",
            "content": "在昔良可悲。魂往一何慼。\r\n念我平生时。人道多拘役。\r\n五常侵轨仪。夕气牵徽墨。\r\n随和乏良聘。枝(左马右关)或鸩毒。"
        },
        {
            "title": "王侯挽歌辞",
            "content": "孤魂虽有识。良接难为符。\r\n操心玄芒内。注血治鬼区。"
        },
        {
            "title": "庶人挽歌辞",
            "content": "陶犬不知吠。瓦鸡焉能。\r\n安寝重丘下。仰闻板筑声。\r\n埏埴为涂车。束薪作蒭灵。"
        },
        {
            "title": "庶人挽歌辞",
            "content": "死生各异方。昭非神色袭。\r\n贵贱礼有差。外相盛已集。\r\n魂衣何盈盈。旟旐何习习。\r\n父母拊棺号。兄弟扶筵泣。\r\n灵轜动轇(左车右蒭)。龙首矫崔嵬。\r\n挽歌挟轂唱。嘈嘈一何悲。\r\n浮云中容与。飘风不能回。\r\n渊鱼仰失梁。征鸟俯坠飞。\r\n念彼平生时。延宾陟此帏。\r\n宾阶有邻迹。我降无登辉。"
        },
        {
            "title": "挽歌诗",
            "content": "悲风徽行轨。倾云结流霭。\r\n振策指灵丘。驾言从此逝。\r\n重阜何崔嵬。玄庐窜其间。\r\n磅礴立四极。穹隆放苍天。\r\n侧听阴沟涌。卧观天井悬。\r\n圹宵何寥廓。大暮安可晨。\r\n人往有返岁。我行无归年。\r\n昔居四民宅。今托万鬼邻。\r\n昔为七尺躯。今成灰与尘。\r\n金玉素所佩。鸿毛今不振。\r\n丰肌飨蝼蚁。妍姿永夷泯。\r\n寿堂延魑魅。虚无自相宾。\r\n蝼蚁尔何怨。魑魅我何亲。\r\n拊心痛荼毒。永叹莫为陈。"
        },
        {
            "title": "挽歌诗",
            "content": "流离亲友思。惆怅神不泰。\r\n素骖伫轜轩。玄驷骛飞盖。\r\n哀鸣兴殡宫。回迟悲野外。\r\n魂舆寂无响。但见冠与带。\r\n备物象平生。长旌谁为旆。"
        },
        {
            "title": "挽歌诗",
            "content": "卜择考休贞。嘉命咸在兹。\r\n夙驾警徒御。结辔顿重基。\r\n龙(左巾右荒)被广柳。前驱矫轻旗。\r\n殡宫何嘈嘈。哀响沸中闱。\r\n中闱且勿讙。听我薤露诗。\r\n死生各异伦。祖载当有时。\r\n舍爵两楹位。启殡进灵轜。\r\n饮饯觞莫举。出宿归无期。\r\n帷衽旷遗影。栋宇与子辞。\r\n周亲咸奔凑。友朋自远来。\r\n翼翼飞轻轩。骎骎策素骐。\r\n按辔遵长薄。送子长夜台。\r\n呼子子不闻。泣子子不知。\r\n叹息重榇侧。念我畴昔时。\r\n三秋犹足收。万世安可思。\r\n殉没身易亡。救子非所能。\r\n含言言哽咽。挥涕涕流离。"
        },
        {
            "title": "日出东南隅行",
            "content": "扶桑升朝晖。照此高台端。\r\n高台多妖丽。濬房出清颜。\r\n淑貌耀皎日。惠心清且闲。\r\n美目扬玉泽。蛾眉象翠翰。\r\n鲜肤一何润。秀色若可餐。\r\n窈窕多容仪。婉媚巧笑言。\r\n暮春春服成。粲粲绮与纨。\r\n金雀垂藻翘。琼佩结瑶璠。\r\n方驾扬清尘。濯足洛水澜。\r\n蔼蔼风云会。佳人一何繁。\r\n南崖充罗幕。北渚盈軿轩。\r\n清川含藻景。高岸被华丹。\r\n馥馥芳袖挥。泠泠纤指弹。\r\n悲歌吐清响。雅舞播幽兰。\r\n丹唇含九秋。妍迹陵七盘。\r\n赴曲迅惊鸿。蹈节如集鸾。\r\n绮态随颜变。沈姿无定源。\r\n俯仰纷阿那。顾步咸可欢。\r\n遗芳结飞飙。浮景映清湍。\r\n冶容不足咏。春游良可叹。"
        },
        {
            "title": "陇西行",
            "content": "我静如镜。民动如烟。\r\n事以形兆。应以象悬。\r\n岂曰无才。世鲜兴贤。"
        },
        {
            "title": "秋胡行",
            "content": "道虽一致。涂有万端。\r\n吉凶纷蔼。休咎之源。\r\n人鲜知命。命未易观。\r\n生亦何惜。功名所勤。"
        },
        {
            "title": "短歌行",
            "content": "置酒高堂。悲歌临觞。\r\n人寿几何。逝如朝霜。\r\n时无重至。华不再阳。\r\n苹以春晖。兰以秋芳。\r\n来日苦短。去日苦长。\r\n今我不乐。蟋蟀在房。\r\n乐以会兴。悲以别章。\r\n岂曰无感。忧为子忘。\r\n我酒既旨。我肴既臧。\r\n短歌有咏。长夜无荒。"
        },
        {
            "title": "拟明月何皎皎",
            "content": "安寝北堂上，明月入我牖。\r\n照之有余辉，揽之不盈手。\r\n凉风绕曲房，寒蝉鸣高柳。\r\n踟蹰感节物，我行永已久。\r\n游宦会无成，离思难常守。"
        },
        {
            "title": "猛虎行",
            "content": "渴不饮盗泉水，热不息恶木阴。\r\n恶木岂无枝？志士多苦心。\r\n整驾肃时命，杖策将远寻。\r\n饥食猛虎窟，寒栖野雀林。\r\n日归功未建，时往岁载阴。\r\n崇云临岸骇，鸣条随风吟。\r\n静言幽谷底，长啸高山岑。\r\n急弦无懦响，亮节难为音。\r\n人生诚未易，曷云开此衿？\r\n眷我耿介怀，俯仰愧古今。"
        },
        {
            "title": "赴洛道中作",
            "content": "远游越山川，山川修且长。\r\n振策陟崇丘，案辔遵平莽。\r\n夕息抱影寐，朝徂衔思往。\r\n顿辔倚嵩岩，侧听悲风响。\r\n清露坠素辉，明月一何朗。\r\n抚枕不能寐，振衣独长想。"
        }
    ]
}