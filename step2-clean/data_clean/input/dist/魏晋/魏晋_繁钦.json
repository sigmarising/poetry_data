{
    "dynasty": "魏晋",
    "author": "繁钦",
    "intro": "繁钦(?-218)字休伯，东汉颖川（今河南禹县）人。曾任丞相曹操主簿，以善写诗、赋、文章知名于世。",
    "items": [
        {
            "title": "七言诗",
            "content": "阴云起兮白雪飘。"
        },
        {
            "title": "杂诗",
            "content": "世俗有险易。\r\n时运有盛衰。\r\n老氏和其光。\r\n蘧瑗贵可怀。"
        },
        {
            "title": "生茨诗",
            "content": "有茨生兰圃。\r\n布叶翳芙蕖。\r\n寄根膏壤隈。\r\n春泽以养躯。\r\n太阳曝真色。\r\n翔风发其旉。\r\n甘液润其中。\r\n华实与气俱。\r\n族类日夜滋。\r\n被我中堂隅。"
        },
        {
            "title": "咏蕙诗",
            "content": "蕙草生山北。\r\n托身失所依。\r\n植根阴崖侧。\r\n夙夜惧危颓。\r\n寒泉浸我根。\r\n凄风常徘徊。\r\n三光照八极。\r\n独不蒙余晖。\r\n葩叶永雕瘁。\r\n凝露不暇晞。\r\n百卉皆含荣。\r\n己独失时姿。\r\n比我英芳发。\r\n鶗鴂鸣已衰。"
        },
        {
            "title": "远戍劝戒诗",
            "content": "肃将王事。\r\n集此扬土。\r\n凡我同盟。\r\n既文既武。\r\n郁郁桓桓。\r\n有规有矩。\r\n务在和光。\r\n同尘共垢。\r\n各竟其心。\r\n为国蕃辅。\r\n誾誾行行。\r\n非法不语。\r\n可否相济。\r\n阙则云补。"
        },
        {
            "title": "赠梅公明诗",
            "content": "瞻我北园。\r\n有条者桑。\r\n遘此春景。\r\n既茂且长。\r\n氤氲吐叶。\r\n柔润有光。\r\n黄条蔓衍。\r\n青鸟来翔。\r\n日月其迈。\r\n时不可忘。\r\n公子瞻旃。\r\n勋名乃彰。"
        },
        {
            "title": "定情诗",
            "content": "我出东门游，邂逅承清尘。\r\n思君即幽房，侍寝执衣巾。\r\n时无桑中契，迫此路侧人。\r\n我既媚君姿，君亦悦我颜。\r\n何以致拳拳？绾臂双金环。\r\n何以道殷勤？约指一双银。\r\n何以致区区？耳中双明珠。\r\n何以致叩叩？香囊系肘后。\r\n何以致契阔？绕腕双跳脱。\r\n何以结恩情？美玉缀罗缨。\r\n何以结中心？素缕连双针。\r\n何以结相于？金薄画搔头。\r\n何以慰别离？耳后玳瑁钗。\r\n何以答欢忻？纨素三条裙。\r\n何以结愁悲？白绢双中衣。\r\n与我期何所？乃期东山隅。\r\n日旰兮不来，谷风吹我襦。\r\n远望无所见，涕泣起踟蹰。\r\n与我期何所？乃期山南阳。\r\n日中兮不来，飘风吹我裳。\r\n逍遥莫谁睹，望君愁我肠。\r\n与我期何所？乃期西山侧。\r\n日夕兮不来，踯躅长叹息。\r\n远望凉风至，俯仰正衣服。\r\n与我期何所？乃期山北岑。\r\n日暮兮不来，凄风吹我襟。\r\n望君不能坐，悲苦愁我心。\r\n爱身以何为，惜我华色时。\r\n中情既款款，然后克密期。\r\n褰衣蹑茂草，谓君不我欺。\r\n厕此丑陋质，徙倚无所之。\r\n自伤失所欲，泪下如连丝。"
        },
        {
            "title": "槐树诗",
            "content": "嘉树吐翠叶。\r\n列在双阙涯。\r\n旑旎随风动。\r\n柔色纷陆离。"
        }
    ]
}