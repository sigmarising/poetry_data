{
    "dynasty": "魏晋",
    "author": "陆云",
    "intro": "",
    "items": [
        {
            "title": "征西大将军京陵王公会射堂皇太子见命作此诗",
            "content": "芒芒太极。\r\n玄化烟煴。\r\n颓形成器。\r\n凌象垂文。\r\n大钧造物。\r\n庶类羣分。\r\n先识经始。\r\n实综彝伦。"
        },
        {
            "title": "诗",
            "content": "逍遥近南畔。\r\n长啸作悲叹。"
        },
        {
            "title": "芙蓉诗",
            "content": "一\r\n盈盈荷上露。\r\n灼灼如明珠。\r\n二\r\n寝共织成被。\r\n絮以同攻绵。\r\n三\r\n夏摇比翼扇。\r\n冬坐比肩毡。"
        },
        {
            "title": "诗",
            "content": "绿房含青实。\r\n金条悬白璆。\r\n俯仰随风倾。\r\n炜炜照清流。"
        },
        {
            "title": "为顾彦先赠妇往返诗四首",
            "content": "一\r\n我在三川阳。\r\n子居五湖阴。\r\n山海一何旷。\r\n譬彼飞与沉。\r\n目想清惠姿。\r\n耳存淑媚音。\r\n独寐多远念。\r\n寤言抚空衿。\r\n彼美同怀子。\r\n非尔谁为心。\r\n二\r\n悠悠君行迈。\r\n茕茕妾独止。\r\n山河安可踰。\r\n永路隔万里。\r\n京师多妖冶。\r\n粲粲都人子。\r\n雅步袅纤腰。\r\n巧笑发皓齿。\r\n佳丽良可美。\r\n衰贱焉足纪。\r\n远蒙眷顾言。\r\n衔恩非望始。\r\n三\r\n翩翩飞蓬征。\r\n郁郁寒木荣。\r\n游止固殊性。\r\n浮沉岂一情。\r\n隆爱结在昔。\r\n信誓贯三灵。\r\n秉心金石固。\r\n岂从时俗倾。\r\n美目逝不顾。\r\n纤腰徒盈盈。\r\n何用结中欵。\r\n仰指北辰星。\r\n四\r\n浮海难为水。\r\n游林难为观。\r\n容色贵及时。\r\n朝华忌日晏。\r\n皎皎彼姝子。\r\n灼灼怀春粲。\r\n西城善稚舞。\r\n总章饶清弹。\r\n鸣簧发丹唇。\r\n朱弦绕素腕。\r\n轻裾犹电挥。\r\n双袂如霞散。\r\n华容溢藻幄。\r\n哀响入云汉。\r\n知音世所希。\r\n非君谁能赞。\r\n弃置北辰星。\r\n问此玄龙焕。\r\n时暮复何言。\r\n华落理必贱。"
        },
        {
            "title": "答张士然诗",
            "content": "行迈越长川。\r\n飘飖冒风尘。\r\n通波激枉渚。\r\n悲风薄丘榛。\r\n修路无穷迹。\r\n井邑自相循。\r\n百城各异俗。\r\n千室非良邻。\r\n欢旧难假合。\r\n风土岂虚亲。\r\n感念桑梓域。\r\n髣髴眼中人。\r\n靡靡日夜远。\r\n眷眷怀苦辛。"
        },
        {
            "title": "答兄平原诗",
            "content": "悠悠涂可极。\r\n别促怨会长。\r\n衔思恋行迈。\r\n兴言在临觞。\r\n南津有绝济。\r\n北渚无河梁。\r\n神往同逝感。\r\n形留悲参商。\r\n衡轨若殊迹。\r\n牵牛非服箱。"
        },
        {
            "title": "赠孙显世诗",
            "content": "制动以静。\r\n秘景在隆。\r\n云根可栖。\r\n乐此隈岑。"
        },
        {
            "title": "失题",
            "content": "有美一人。\r\n芳问芬葩。\r\n嗟我钦羡。\r\n梦想光华。\r\n亦既至止。\r\n上下欣嘉。\r\n德馥秋兰。\r\n容茂春罗。\r\n淑似令娣。\r\n惟予陋何。\r\n虽有良友。\r\n朽木难加。\r\n爱乐朋规。\r\n赠以斯歌。\r\n皆能载之。\r\n其美孔多。\r\n嗟痛薄祜。\r\n并罹哀苦。\r\n堂构既崩。\r\n过庭莫覩。\r\n我悴西邻。\r\n子沉东土。\r\n契阔艰辛。\r\n谁与晤语。\r\n身滞情往。\r\n神游影处。\r\n发梦宵寐。\r\n以慰延伫。"
        },
        {
            "title": "失题",
            "content": "美哉良友。\r\n禀德坤灵。\r\n明照远鉴。\r\n幽微妍精。\r\n超迹皇英。\r\n质如瑶琼。\r\n赠我翰林。\r\n示我丹诚。\r\n道同契合。\r\n体异心幷。\r\n自顷西徂。\r\n合于五楼。\r\n迟想欢嬿。\r\n观我良畴。\r\n亦既至止。\r\n愿言莫由。\r\n室迩入鬲。\r\n中情则忧。\r\n抱恨东游。\r\n神往形留。\r\n何以合志。\r\n寄之此诗。\r\n何以写思。\r\n记之斯辞。\r\n我心爱矣。\r\n歌以赠之。\r\n无秘尔音。\r\n不我是贻。"
        },
        {
            "title": "失题",
            "content": "一\r\n悠悠县象。\r\n昭回太素。\r\n清浊迭兴。\r\n升降启度。\r\n遗和既爽。\r\n季春告暮。\r\n朱明来思。\r\n青阳受煦。\r\n二\r\n日征月盈。\r\n天道变通。\r\n太初陶物。\r\n造化为功。\r\n四月怀夏。\r\n南征观方。\r\n凯风有集。\r\n飘飖南窻。\r\n思乐万物。\r\n观异知同。\r\n三\r\n有渰萋萋。\r\n甘雨未播。\r\n黍稷方华。\r\n中田多稼。\r\n庭槐振藻。\r\n园桃阿那。\r\n薄言观物。\r\n在堂知化。\r\n四\r\n蓬户惟情。\r\n玩物一室。\r\n明发有怀。\r\n念昔先哲。\r\n通梦幽人。\r\n彷佛遗烈。\r\n清晖在天。\r\n孰与永日。\r\n五\r\n乃启遗籍。\r\n思予大观。\r\n幽居傲物。\r\n顾景怡颜。\r\n况惟解舞。\r\n衡门重关。\r\n思媚古人。\r\n有怀良盘。\r\n沉曦含辉。\r\n芳烈如兰。\r\n六\r\n厥初生民。\r\n有物有类。\r\n自古有称。\r\n大宝以位。\r\n征徒式好。\r\n俊奔攸遂。\r\n启予有闻。\r\n诲尔达贵。\r\n七\r\n达贵伊何。\r\n天爵无荣。\r\n浑沦大昧。\r\n混其浊清。\r\n毁方遯象。\r\n遗顽履贞。\r\n道实藏器。\r\n景以昭形。\r\n八\r\n芒芒陋世。\r\n奚兢奚错。\r\n牧彼纷华。\r\n委之冲漠。\r\n漂志垂天。\r\n矫心冯阁。\r\n通好庄聃。\r\n仪刑有作。\r\n安得达人。\r\n顾予命薄。"
        },
        {
            "title": "答孙显世诗",
            "content": "一\r\n邈矣上祖。\r\n垂休万叶。\r\n广问弘被。\r\n崇轨峻蹑。\r\n高山克荒。\r\n大川利涉。\r\n繁兹惟祜。\r\n风连云接。\r\n二\r\n大人有作。\r\n二后利见。\r\n九功敷奏。\r\n七德殷荐。\r\n鼎实重饪。\r\n芳烈再扇。\r\n奕叶弘道。\r\n天禄来宴。\r\n三\r\n道弘振古。\r\n祚来替今。\r\n如彼在川。\r\n亦有浮沉。\r\n大韶既系。\r\n响比我音。\r\n岂曰荒止。\r\n涂弗克寻。\r\n四\r\n昌风改物。\r\n岂水易澜。\r\n百川总纪。\r\n四海合源。\r\n在彼焉取。\r\n聿来莫观。\r\n曾是褊心。\r\n敢忘丘园。\r\n五\r\n员晖偏照。\r\n玄泽谬盈。\r\n发彼承华。\r\n顿此增城。\r\n托景灵云。\r\n倦游户庭。\r\n匪曰能之。\r\n实忝长婴。\r\n六\r\n焕矣金虎。\r\n袭我皇猷。\r\n孰云匪吝。\r\n仰媿苍流。\r\n往蹇来反。\r\n弭迹一丘。\r\n娈彼东朝。\r\n言即尔谋。\r\n七\r\n振振孙子。\r\n洪族之纪。\r\n志拟龙潜。\r\n德配麟趾。\r\n弘义朖节。\r\n克明峻轨。\r\n遵彼中皋。\r\n于穆不已。\r\n八\r\n于穆不已。\r\n大都是阶。\r\n之子于命。\r\n人应如颓。\r\n厚德时迈。\r\n协风允谐。\r\n惠此海湄。\r\n俾也可怀。\r\n九\r\n乃眷丘林。\r\n乐哉河曲。\r\n解绂投簪。\r\n披褐怀玉。\r\n遗情春台。\r\n托荫寒木。\r\n言念伊人。\r\n温其在谷。\r\n十\r\n道俟人行。\r\n辞以义辑。\r\n和容过表。\r\n余未云执。\r\n惠音高播。\r\n清风骏集。\r\n怀德形抚。\r\n临篇景立。"
        },
        {
            "title": "赠郑曼季诗四首 南衡",
            "content": "一\r\n南衡惟岳。\r\n峻极昊苍。\r\n瞻彼江湘。\r\n惟水泱泱。\r\n清和有合。\r\n俊乂以藏。\r\n天保定尔。\r\n茂以琼光。\r\n景秀蒙汜。\r\n颖逸扶桑。\r\n我之怀矣。\r\n休音峻扬。\r\n二\r\n穆穆休音。\r\n有来肃雍。\r\n沉波涌奥。\r\n渊芳馥风。\r\n傃虚养恬。\r\n照日遗踪。\r\n考盘遵渚。\r\n思乐潜龙。\r\n我之怀矣。\r\n寘尔华宫。\r\n三\r\n和璧在山。\r\n荆林玉润。\r\n之子于潜。\r\n清辉远振。\r\n克称輶德。\r\n作宝有晋。\r\n和声在林。\r\n羽仪未变。\r\n我之怀矣。\r\n有客来信。\r\n四\r\n风云有作。\r\n应通山渊。\r\n清琴启弹。\r\n宫商乘弦。\r\n类族知感。\r\n有命自天。\r\n夷叔希世。\r\n犹谓比肩。\r\n矧我与子。\r\n姤会斯年。\r\n我之怀矣。\r\n其好缠绵。\r\n五\r\n古人有言。\r\n诗以宣心。\r\n我之怀矣。\r\n在彼北林。\r\n北林何有。\r\n于焕斯文。\r\n琼瑰非宝。\r\n尺牍成珍。\r\n丰华非妙。\r\n得意惟神。\r\n河鲂登俎。\r\n遭逢清川。"
        },
        {
            "title": "赠郑曼季诗四首 鸣鹤",
            "content": "一\r\n鸣鹤在阴。\r\n戢其左翼。\r\n肃雍和鸣。\r\n在川之域。\r\n假乐君子。\r\n祚尔明德。\r\n思乐重虚。\r\n归于其极。\r\n嗟我怀人。\r\n惟馨黍稷。\r\n二\r\n鸣鹤在阴。\r\n其鸣喈喈。\r\n垂翼兰沼。\r\n濯清芳池。\r\n假乐君子。\r\n其茂猗猗。\r\n底之瑰宝。\r\n有粲琼瓌。\r\n乃振褧裳。\r\n袭尔好衣。\r\n嗟我怀人。\r\n启襟以晞。\r\n三\r\n鸣鹤在阴。\r\n其仪蔼蔼。\r\n谓天盖高。\r\n和音于迈。\r\n假乐君子。\r\n笃膺俊乂。\r\n穆风潜烈。\r\n兴云戢荟。\r\n德茂当年。\r\n时愆嘉会。\r\n安德鞶藻。\r\n改尔缟带。\r\n嗟我怀人。\r\n心焉忼忾。\r\n四\r\n鸣鹤在阴。\r\n载好其声。\r\n渐陆仪羽。\r\n遵渚回泾。\r\n假乐君子。\r\n祚之笃生。\r\n德耀有穆。\r\n如瑶如琼。\r\n视流濯发。\r\n灭景遗缨。\r\n安得风云。\r\n雨尔北冥。\r\n嗟我怀人。\r\n惟用伤情。"
        },
        {
            "title": "赠郑曼季诗四首 谷风",
            "content": "一\r\n习习谷风。\r\n扇此暮春。\r\n玄泽坠润。\r\n灵华烟煴。\r\n高山炽景。\r\n乔木兴繁。\r\n兰波清涌。\r\n芳浒增源。\r\n感物兴想。\r\n念我怀人。\r\n二\r\n习习谷风。\r\n载穆其音。\r\n流芳鼓物。\r\n清尘拂林。\r\n霖雨嘉播。\r\n有渰凄阴。\r\n归鸿逝矣。\r\n玄鸟来吟。\r\n嗟我怀人。\r\n其居乐潜。\r\n明发有想。\r\n如结予心。\r\n三\r\n习习谷风。\r\n以温以凉。\r\n玄黄交泰。\r\n品物含章。\r\n潜介渊跃。\r\n飞鸟云翔。\r\n嗟我怀人。\r\n在津之梁。\r\n明发有思。\r\n凌波褰裳。\r\n四\r\n习习谷风。\r\n有集惟乔。\r\n嗟我怀人。\r\n于焉逍遥。\r\n鸾栖高冈。\r\n耳想云韶。\r\n拊翼坠夕。\r\n和鸣兴朝。\r\n我之思之。\r\n言怀其休。\r\n五\r\n习习谷风。\r\n其音孔嘉。\r\n所谓伊人。\r\n在谷之阿。\r\n虎质山啸。\r\n龙辉渊播。\r\n维南有箕。\r\n匪休其和。\r\n有捄天毕。\r\n戢尔滂沱。\r\n懿厥河汉。\r\n耽彼大华。\r\n明发有怀。\r\n我劳如何。"
        },
        {
            "title": "答兄平原诗",
            "content": "伊我世族。\r\n太极降精。\r\n昔在上代。\r\n轩虞笃生。\r\n厥生伊何。\r\n流祚万龄。\r\n南岳有神。\r\n乃降厥灵。\r\n诞钟祖考。\r\n彻兹神明。\r\n运步玉衡。\r\n仰和太清。\r\n宾御四门。\r\n旁穆紫庭。\r\n紫庭既穆。\r\n威声爰振。\r\n厥振何。\r\n播化殊邻。\r\n清风攸被。\r\n率土归仁。\r\n彤弧所弯。\r\n万里无尘。\r\n功昭王府。\r\n帝庸厥勋。\r\n黄钺授征。\r\n锡命频繁。\r\n阚如虓虎。\r\n肃兹三军。\r\n光若辰跱。\r\n亮彼公门。\r\n仍世上司。\r\n芳流庆云。\r\n纯和所产。\r\n爰育仁昆。\r\n诞丰岐嶷。\r\n实昭令闻。\r\n令闻伊何。\r\n休音允臧。\r\n先公克构。\r\n乃崇斯堂。\r\n耀颖上京。\r\n发迹扶桑。\r\n戎车出征。\r\n时惟鹰扬。\r\n鹰扬既昭。\r\n勋庸克迈。\r\n天子命我。\r\n镇弼于外。\r\n代作扞城。\r\n以表南裔。\r\n降灾匪蠲。\r\n景命颠沛。\r\n惟我贤昆。\r\n天姿秀生。\r\n含奇播越。\r\n明德惟馨。\r\n太阳散气。\r\n乃禀厥和。\r\n山川垂度。\r\n爰则厥遐。\r\n厥遐伊何。\r\n惟光惟大。\r\n惟大伊何。\r\n如岱如渭。\r\n恢此广渊。\r\n廓彼洪懿。\r\n弘道惇德。\r\n渊哉为器。\r\n统我先基。\r\n弱冠慷慨。\r\n将弘祖业。\r\n实崇奕世。\r\n咨予顽曚。\r\n蕞尔弱才。\r\n沈耀玄渚。\r\n挹庇云淇。\r\n陶化靡移。\r\n固陋于兹。\r\n瞻仰洪范。\r\n实忝先基。\r\n巍巍先基。\r\n重规累构。\r\n赫赫重光。\r\n遐风激鹜昔我先公。\r\n爰造斯猷。\r\n今我六蔽。\r\n匪崇克扶。\r\n悠悠大道。\r\n载邈载遐。\r\n洋洋渊源。\r\n如海如河。\r\n昔我先公。\r\n斯纲斯纪。\r\n今我末嗣。\r\n乃倾乃圮。\r\n世业之颓。\r\n自予小子。\r\n仰愧灵丘。\r\n衔忧没齿。\r\n忧怀惟何。\r\n顾景惟尘。\r\n峨峨高踪。\r\n眇眇贸辰。\r\n明德继体。\r\n莫非哲人。\r\n今我顽鄙。\r\n规范靡遵。\r\n仍世载德。\r\n荒之予身。\r\n莫峻匪岳。\r\n有俊"
        },
        {
            "title": "赠顾尚书诗",
            "content": "五岳降神。\r\n四渎炳灵。\r\n两仪钧陶。\r\n参和大成。\r\n兆光人伦。\r\n诞育至英。\r\n于显尚书。\r\n实惟我兄。\r\n行成世则。\r\n才为时生。\r\n体道既弘。\r\n大德允明。\r\n厥弘伊何。\r\n靡旷不遵。\r\n厥明伊何。\r\n靡妙不研。\r\n无索照灼。\r\n有求幽玄。\r\n细微不错。\r\n毫芒以陈。\r\n积篑为山。\r\n纳流成渊。\r\n扶翘布华。\r\n养物作春。\r\n所肃以礼。\r\n所润以仁。\r\n宣质拔行。\r\n曜文八采。\r\n坚不可钻。\r\n清如凝水。\r\n方迹迎朖。\r\n蹈齐阙里。\r\n晞圣而惟。\r\n亦顾之子。\r\n彼弃芝英。\r\n玩此兰茝。\r\n异世同芳。\r\n其馥不已。\r\n有兰既馥。\r\n我风载清。\r\n能芬南岳。\r\n运芳北征。\r\n子有其德。\r\n人求其馨。\r\n逝此陋巷。\r\n熏彼紫庭。\r\n厥音不已。\r\n鼓钟有声。\r\n闻天之聪。\r\n譬之鹄鸣。\r\n天聪既招。\r\n我实惟彰。\r\n乘风之凤。\r\n眷言朝阳。\r\n披云藻绣。\r\n来此旧乡。\r\n谦光自抑。\r\n厥辉愈扬。\r\n丽容魋翕。\r\n孔好已张。\r\n既照平林。\r\n具我华英。\r\n华英已曜。\r\n余光难延。\r\n会浅别速。\r\n哀以绍欣。\r\n追旷同涂。\r\n暂和笑言。\r\n殊音合奏。\r\n曲异响连。\r\n绝我欢条。\r\n统我思因。\r\n根分来在。\r\n爱感往思。\r\n我非形景。\r\n有处有游。\r\n载离载会。\r\n且欢且忧。\r\n感彼远旷。\r\n吝此延娱。\r\n乐奏声哀。\r\n言发涕流。\r\n唯愿我子。\r\n德与福俱。\r\n亦天之佑。\r\n亦我之私。"
        },
        {
            "title": "答吴王上将顾处微诗",
            "content": "一\r\n邈矣大昧。\r\n造化明明。\r\n物以曲全。\r\n人以直生。\r\n类聚百族。\r\n羣分万形。\r\n员渊挺隋。\r\n方川吐琼。\r\n二\r\n蔼蔼洪族。\r\n天禄攸蕃。\r\n神绥厥本。\r\n道裕其源。\r\n条有丰叶。\r\n波无辍澜。\r\n烈风时播。\r\n芳响世繁。\r\n三\r\n曰繁曰赜。\r\n载德于兹。\r\n克文克敏。\r\n乃惠乃慈。\r\n遵彼洪流。\r\n薄言咏之。\r\n好是神契。\r\n聊与之期。\r\n四\r\n仁勇同宅。\r\n文武相纷。\r\n王谓御事。\r\n谁抚上军。\r\n于时翻飞。\r\n虎啸江濆。\r\n式遏不虞。\r\n俾也无尘。\r\n五\r\n三代既远。\r\n直道垂音。\r\n非齿焉尚。\r\n非德孰钦。\r\n钻仰自古。\r\n鲜曰在今。\r\n匪唯形交。\r\n殷荐其心。\r\n六\r\n心以殷荐。\r\n分以道成。\r\n祗服惠顾。\r\n畴此深情。\r\n亦有芳讯。\r\n薄载其诚。\r\n岂无春晖。\r\n兹焉可荣。\r\n七\r\n大道易闻。\r\n崇轨难袭。\r\n孰云匪衍。\r\n咎吝尤集。\r\n敢谢不佞。\r\n栖山自戢。\r\n临篇焉愧。\r\n德輶辞辑。\r\n八\r\n翩彼日月。\r\n逝犹骇电。\r\n朝华未厌。\r\n夕风已扇。\r\n诗亦有悲。\r\n无几相见。\r\n怀德叹心。\r\n于焉东眷。\r\n九\r\n平津晚贡。\r\n贡公后征。\r\n陟彼玉阶。\r\n黄发来升。\r\n灵卉三秀。\r\n芳草秋兴。\r\n唯颐清神。\r\n福禄是膺。"
        },
        {
            "title": "赠郑曼季诗四首 高冈",
            "content": "一\r\n瞻彼高冈。\r\n有猗其桐。\r\n允也君子。\r\n实宝南江。\r\n员规启裕。\r\n沈矩履方。\r\n泳此明流。\r\n清澜川通。\r\n陟彼衡林。\r\n味其回芳。\r\n二\r\n馥矣回芳。\r\n绸缪中原。\r\n祁祁庶类。\r\n薄采其芬。\r\n栖迟泌丘。\r\n容与衡门。\r\n声播东汜。\r\n响溢南云。\r\n三\r\n穆穆阊阖。\r\n南端启钥。\r\n庶明以庸。\r\n帝听式阙。\r\n有凤于潜。\r\n在林栖翮。\r\n非予之祚。\r\n孰与好爵。\r\n四\r\n幽居玩物。\r\n顾景自颐。\r\n发愤潜帷。\r\n彷佛有思。\r\n予美亡此。\r\n终然肯来。\r\n企予与言。\r\n惟用作诗。"
        },
        {
            "title": "答大将军祭酒顾令文诗",
            "content": "一\r\n惟林有鸾。\r\n惟渊有螭。\r\n显允明德。\r\n实邦之基。\r\n先后陟恪。\r\n子配于兹。\r\n遵彼玉堂。\r\n受言遘之。\r\n二\r\n中原有轨。\r\n世鲜克蹈。\r\n先民有怀。\r\n子探其妙。\r\n心犹水鉴。\r\n函景内照。\r\n名若振炎。\r\n摅光外耀。\r\n三\r\n相彼水鉴。\r\n民胥攸临。\r\n矧曰明德。\r\n人谁弗钦。\r\n写我朶颐。\r\n即尔澄心。\r\n义隆自古。\r\n好邈在今。\r\n四\r\n大人有作。\r\n兴云自天。\r\n之子于升。\r\n亦跃于渊。\r\n景曳清霄。\r\n响发鸣弦。\r\n义问弘集。\r\n淑风载鲜。\r\n五\r\n企予朔都。\r\n非子孰念。\r\n岂无弱翰。\r\n才不克赡。\r\n惠音聿来。\r\n琼华玉艳。\r\n无德不报。\r\n念辞惟忝。"
        },
        {
            "title": "答顾秀才诗",
            "content": "一\r\n芒芒上玄。\r\n有物有则。\r\n厥初造命。\r\n立我艺则。\r\n爰兹族类。\r\n有觉先识。\r\n斯文未丧。\r\n诞育明德。\r\n二\r\n允矣顾生。\r\n载灵之和。\r\n沉根芳沼。\r\n濯秀兰波。\r\n渊翘戢颖。\r\n景茂凌华。\r\n惟是德心。\r\n是用闲邪。\r\n三\r\n德心伊何。\r\n行归于周。\r\n希高仰峻。\r\n企远怀悠。\r\n匪愿在明。\r\n靡倦斯幽。\r\n凡我同朋。\r\n瞻言清休。\r\n四\r\n慎终于远。\r\n俾民归厚。\r\n言若有行。\r\n及予携手。\r\n何以恤我。\r\n其仁孔有。\r\n心之云爱。\r\n隆敬其久。\r\n五\r\n既迈斯仁。\r\n亦迪兹文。\r\n藻不雕朴。\r\n华不变淳。\r\n有斐君子。\r\n如珪如璠。\r\n仰钦德类。\r\n依怀惠诠。\r\n式扬好问。\r\n邦家于宣。"
        },
        {
            "title": "赠鄱阳府君张仲膺诗",
            "content": "一\r\n神林何有。\r\n奇华妙实。\r\n皇朝如何。\r\n穷文极质。\r\n斌斌君子。\r\n升堂入室。\r\n太上有曜。\r\n子诞其辉。\r\n知机日难。\r\n子达其微。\r\n入辅帷幄。\r\n出御千里。\r\n滔滔江汉。\r\n南国之纪。\r\n二\r\n谒帝东堂。\r\n剖符南征。\r\n天子命我。\r\n车服以荣。\r\n何以润之。\r\n德被苍生。\r\n何以济之。\r\n威振羣城。\r\n却愚以化。\r\n崇贤以仁。\r\n凤舒其翮。\r\n龙濯其鳞。\r\n忆彼荒薮。\r\n莫敢不宾。\r\n虽云旧邦。\r\n其命维新。\r\n三\r\n卞和南金。\r\n终始一色。\r\n显允君子。\r\n穷达一德。\r\n弘仁厉道。\r\n物究其极。\r\n古贤受爵。\r\n循墙虔恭。\r\n今哲居贵。\r\n履盈如冲。\r\n接新以化。\r\n爱旧以丰。\r\n隆此嘤鸣。\r\n惇彼谷风。\r\n四\r\n忠至宠加。\r\n孝至荣集。\r\n内崇南芬。\r\n外清名邑。\r\n炜炜棠棣。\r\n敻增其华。\r\n猗猗桑梓。\r\n厥耀孔多。\r\n被绣昼行。\r\n昔人攸羡。\r\n阶云飞藻。\r\n孰与同粲。\r\n五\r\n人道伊何。\r\n难合易离。\r\n会如升峻。\r\n别如顺淇。\r\n嗟我怀人。\r\n曷云其来。\r\n贡言执手。\r\n涕既陨之。\r\n一\r\n玄黄挺秀。\r\n诞受至真。\r\n行该其高。\r\n德备其新。\r\n光莹之伟。\r\n隋卞同珍。\r\n腾都之骏。\r\n龙凤合尘。\r\n二\r\n皇皇明哲。\r\n应期继声。\r\n华暎殊域。\r\n实镇天庭。\r\n入辅出辅。\r\n干干靡宁。\r\n夏发凉台。\r\n我雨我暑。\r\n冬违邦族。\r\n风霜是处。\r\n嗟彼独宿。\r\n谁与晤语。\r\n飘飖艰辛。\r\n非禹孰举。\r\n言念君子。\r\n怅惟心楚。\r\n三\r\n悠悠山川。\r\n骁骁征遐。\r\n陟升嶣嶤。\r\n降涉洪波。\r\n言无不利。\r\n乘崄而嘉。\r\n人怀思虑。\r\n我保其和。\r\n四\r\n邂逅相遇。\r\n良愿乃从。\r\n不逢知己。\r\n谁济予躬。\r\n莫攀莫附。\r\n媿我高风。\r\n时过年迈。\r\n晻冉桑榆。\r\n晞光赖润。\r\n亦在斯须。"
        },
        {
            "title": "赠顾骠骑诗 思文",
            "content": "一\r\n思文祁阳。\r\n祁阳克畯。\r\n天锡纯嘏。\r\n宣兹义问。\r\n德音既烈。\r\n海外有奋。\r\n既奋斯音。\r\n祗敬厥德。\r\n昭治其家。\r\n覃及邦国。\r\n永肇仪刑。\r\n俾民惟则。\r\n二\r\n文王在上。\r\n太姒思齐。\r\n鲁侯克昌。\r\n亦赖令妻。\r\n鉴神有顾。\r\n苹繁在斯。\r\n祁阳载天。\r\n作之伉俪。\r\n三\r\n在虞之胄。\r\n实惟有姚。\r\n颖艳玉秀。\r\n华茂桃夭。\r\n居显祗明。\r\n在灵格幽。\r\n清尘熠烁。\r\n淑心绸缪。\r\n爰及祁阳。\r\n惟德之周。\r\n四\r\n其德伊何。\r\n和贞虔告。\r\n师民履素。\r\n言谋虑度。\r\n钟鼓思乐。\r\n靖端夙效。\r\n考休攸嫔。\r\n来嫁于顾。\r\n五\r\n羔羊执贽。\r\n玉帛有辉。\r\n百两集止。\r\n之子于归。\r\n宗姻风从。\r\n娣侄云回。\r\n祁阳顾之。\r\n焕其盈闱。\r\n六\r\n既曰归止。\r\n式扬好音。\r\n言观河洲。\r\n有集于林。\r\n思乐葛藟。\r\n薄采其蕈。\r\n疾彼攸遂。\r\n乃孚惠心。\r\n七\r\n惠心既孚。\r\n有恪中馈。\r\n敦此众斯。\r\n永锡嗣类。\r\n载延窈窕。\r\n用和寤寐。\r\n神之听之。\r\n胤祚来尔。\r\n八\r\n昔周之隆。\r\n在任有姒。\r\n内刑圣敬。\r\n外崇多士。\r\n今我淑人。\r\n实亮君子。\r\n亹亹翼翼。\r\n亦继斯祉。\r\n宜尔子孙。\r\n福禄盈止。"
        },
        {
            "title": "赠顾骠骑诗 有皇",
            "content": "一\r\n有皇大晋。\r\n时文宪章。\r\n规天有光。\r\n矩地无疆。\r\n神笃斯祜。\r\n本显克昌。\r\n载生之隽。\r\n实惟祈阳。\r\n哲问宣猷。\r\n考茂其相。\r\n二\r\n于铄祈阳。\r\n诞钟天笃。\r\n清辉龙见。\r\n玄猷渊嘿。\r\n沉机响骇。\r\n幽神广觌。\r\n和以同人。\r\n归物时育。\r\n有大恶盈。\r\n谦以自牧。\r\n思我懿范。\r\n万民来服。\r\n三\r\n吴未丧师。\r\n天秩有庸。\r\n渊哉若人。\r\n弱冠休风。\r\n俯翼黄门。\r\n以德来忠。\r\n端秀蕃后。\r\n正色储宫。\r\n徽音铄颖。\r\n邈矣遐踪。\r\n四\r\n皇维南终。\r\n旧邦匪歆。\r\n委弁释位。\r\n如龙之潜。\r\n考盘穷谷。\r\n假乐丰林。\r\n子虽藏器。\r\n钟鼓有音。\r\n惠风往敬。\r\n庆问来寻。\r\n五\r\n济济元公。\r\n相惟天子。\r\n明明辟王。\r\n思隆多士。\r\n帝曰钦哉。\r\n有命集止。\r\n我咨四方。\r\n令问在尔。\r\n以朕大赉。\r\n乃膺嘉祉。\r\n聿来胥步。\r\n观国之纪。\r\n六\r\n惟皇建极。\r\n缉熙清曜。\r\n我有畯民。\r\n明德来照。\r\n大观在上。\r\n王假有庙。\r\n显允顾生。\r\n金声玉振。\r\n之子于升。\r\n利见大人。\r\n龙辉绝迹。\r\n有肃清尘。\r\n七\r\n清尘既彰。\r\n朝虚好爵。\r\n敬子侯度。\r\n慎徽百辟。\r\n予闻有命。\r\n德礼不易。\r\n嗟我怀人。\r\n瞻言永锡。\r\n丰佑东法。\r\n惟子之绩。\r\n八\r\n遵汶涉泗。\r\n言告同征。\r\n劲风宵烈。\r\n湛露朝零。\r\n云垂蔼下。\r\n泉冽清泠。\r\n哀哉行人。\r\n感物伤情。\r\n从子京邑。\r\n言观厥成。\r\n天保祚德。\r\n式谷以宁。"
        },
        {
            "title": "赠汲郡太守诗",
            "content": "职思既殊。\r\n亦各有司。\r\n念我同僚。\r\n悲尔异事。\r\n之子之远。\r\n悠悠我思。\r\n虽无赠之。\r\n歌以言志。"
        },
        {
            "title": "赠汲郡太守诗",
            "content": "乐只君子。\r\n茂德攸绥。\r\n嗟我怀人。\r\n式是言归。\r\n聿言来集。\r\n如翼斯挥。\r\n日予不惠。\r\n照尔清晖。"
        },
        {
            "title": "赠汲郡太守诗",
            "content": "悠悠斯民。\r\n三代直道。\r\n我求明德。\r\n惟奚攸考。\r\n缉熙晖章。\r\n天禄来保。\r\n惠心无兢。\r\n丰化有造。"
        },
        {
            "title": "赠汲郡太守诗",
            "content": "我有好爵。\r\n既成尔服。\r\n入赞崇华。\r\n遂登帷幄。\r\n时文圣宰。\r\n天祚方谷。\r\n朔风徽止。\r\n鸿渐云岳。"
        },
        {
            "title": "赠汲郡太守诗",
            "content": "亦既有试。\r\n出宰邦家。\r\n之子于行。\r\n民固讴歌。\r\n风澄俗俭。\r\n化静世波。\r\n芒芒既庶。\r\n且乐于和"
        },
        {
            "title": "赠汲郡太守诗",
            "content": "善问伊何。\r\n惠音孔韶。\r\n肇允衡门。\r\n翻飞宰朝。\r\n肃雍芳林。\r\n芬响凌霄。\r\n穆矣和风。\r\n育尔清休。"
        },
        {
            "title": "赠汲郡太守诗",
            "content": "抑抑奚生。\r\n天笃其淳。\r\n芳颖兰挥。\r\n琼光玉振。\r\n沉机照物。\r\n妙思考神。\r\n思我善问。\r\n观德古人。"
        },
        {
            "title": "赠汲郡太守诗",
            "content": "于穆皇晋。\r\n豪彦实蕃。\r\n天罔振维。\r\n有圣贞观。\r\n鸣鸟在林。\r\n良骏即闲。\r\n萃彼俊乂。\r\n时亮庶官。"
        },
        {
            "title": "从事中郎张彦明为中护军奚世都为汲郡太守客",
            "content": "开国承家。\r\n勿用小人。\r\n今我圣宰。\r\n实蕃斯仁。\r\n凌渊龙跃。\r\n披林凤振。\r\n正直既好。\r\n嘉礼式陈。\r\n振我远德。\r\n归于时民。"
        },
        {
            "title": "从事中郎张彦明为中护军奚世都为汲郡太守客",
            "content": "亹亹我王。\r\n丰恩允臧。\r\n我客戾止。\r\n饮酒公堂。\r\n自彼下僚。\r\n聿来有光。\r\n悲矣永言。\r\n指途逝将。\r\n形违殿闼。\r\n景附华房。"
        },
        {
            "title": "从事中郎张彦明为中护军奚世都为汲郡太守客",
            "content": "思乐华堂。\r\n云构崇基。\r\n公王有酒。\r\n薄言飨之。\r\n景曜徽芒。\r\n芳风咏时。\r\n宴尔宾傧。\r\n具乐于兹。"
        },
        {
            "title": "从事中郎张彦明为中护军奚世都为汲郡太守客",
            "content": "肃肃庶僚。\r\n祗服宠晖。\r\n肇被桃虫。\r\n假翼翻飞。\r\n出抚邦家。\r\n入翔紫微。\r\n有命既集。\r\n愿言永违。"
        },
        {
            "title": "从事中郎张彦明为中护军奚世都为汲郡太守客",
            "content": "济济多士。\r\n实播令闻。\r\n王曰钦哉。\r\n余嘉乃勋徽音孔硕。\r\n惠尔风云。\r\n穆此芳烈。\r\n肇扬清芬。"
        },
        {
            "title": "从事中郎张彦明为中护军奚世都为汲郡太守客",
            "content": "思文有圣。\r\n叡哲配天。\r\n功济生黎。\r\n道合上玄。\r\n休命发挥。\r\n有集惟贤。\r\n哲彼寤宿。\r\n澄此在渊。"
        },
        {
            "title": "大安二年夏四月大将军出祖王羊二公于城南堂",
            "content": "悬象西颓。\r\n虞渊纳景。\r\n嘉乐未晞。\r\n严驾已整。\r\n行矣征人。\r\n身乖路永。\r\n飞骖顾怀。\r\n华蝉引领。\r\n遗思北京。\r\n结辔台省。"
        },
        {
            "title": "大安二年夏四月大将军出祖王羊二公于城南堂",
            "content": "攸攸昊天。\r\n南正兴言。\r\n朱明有晔。\r\n万叶翠繁。\r\n昌云垂天。\r\n凯风熙颜。\r\n王臣在此。\r\n贻宴于欢。"
        },
        {
            "title": "大安二年夏四月大将军出祖王羊二公于城南堂",
            "content": "我有高夏。\r\n如云斯荟。\r\n雕轩戾止。\r\n薄言嘉会。\r\n问谁在宴。\r\n惟俊惟乂。\r\n丰俎殷荐。\r\n献酬交泰。"
        },
        {
            "title": "大安二年夏四月大将军出祖王羊二公于城南堂",
            "content": "翼翼王人。\r\n言告惟慕。\r\n公舆驾言。\r\n乃眷斯顾。\r\n华旗飞藻。\r\n鸣鸾振路。\r\n騑騑驷牡。\r\n嘘天载步。"
        },
        {
            "title": "大安二年夏四月大将军出祖王羊二公于城南堂",
            "content": "惟帝思庸。\r\n大兴光迪。\r\n圣敬远跻。\r\n神道玄邈。\r\n思媚三灵。\r\n诞膺天笃。\r\n嘉命既辱。\r\n王人言告。"
        },
        {
            "title": "大安二年夏四月大将军出祖王羊二公于城南堂",
            "content": "时文唯晋。\r\n天祚有祥。\r\n圣宰作弼。\r\n受言既臧。\r\n有赫斯庸。\r\n勋格昊苍。\r\n景物台晖。\r\n栋隆玉堂。"
        },
        {
            "title": "太尉王公以九锡命大将军让公将还京邑祖饯赠",
            "content": "圣泽既渥。\r\n嘉会愔愔。\r\n庭旅钟鼓。\r\n堂有琴瑟。\r\n飞辔清晖。\r\n扶桑移荫。\r\n视景秪慕。\r\n挥袂沾襟。\r\n娈彼同栖。\r\n悲尔异林。\r\n我有旨酒。\r\n以歌以吟。"
        },
        {
            "title": "太尉王公以九锡命大将军让公将还京邑祖饯赠",
            "content": "悠悠征人。\r\n四牡騑騑。\r\n发轸北京。\r\n振策紫微。\r\n昔乃云来。\r\n春林方辉。\r\n岁亦暮止。\r\n之子言归。\r\n道涂兴恋。\r\n伏载称徽。"
        },
        {
            "title": "太尉王公以九锡命大将军让公将还京邑祖饯赠",
            "content": "思乐中陵。\r\n言观其川。\r\n公王戾止。\r\n有车辚辚。\r\n伊谁云飨。\r\n我有嘉宾。\r\n羽觞举酬。\r\n酢尔征人。"
        },
        {
            "title": "太尉王公以九锡命大将军让公将还京邑祖饯赠",
            "content": "后命既灵。\r\n王人反旆。\r\n兴言出祖。\r\n饮饯于迈。\r\n旍旐泱泱。\r\n轺轩蔼蔼。\r\n和风弭尘。\r\n清晖映盖。"
        },
        {
            "title": "太尉王公以九锡命大将军让公将还京邑祖饯赠",
            "content": "天子念功。\r\n大典光备。\r\n肃肃王命。\r\n宰臣莅事。\r\n穆矣渊让。\r\n遗功遂志。\r\n思我远猷。\r\n徽音孰嗣。"
        },
        {
            "title": "太尉王公以九锡命大将军让公将还京邑祖饯赠",
            "content": "烈文辟公。\r\n时惟哲王。\r\n阐纵绝期。\r\n平显幽光。\r\n内实慎徽。\r\n缉熙有臧。\r\n出纠方慝。\r\n间督不扬。\r\n高山峻极。\r\n天造芒芒。"
        },
        {
            "title": "征西大将军京陵王公会射堂皇太子见命作此诗",
            "content": "祝融御节。\r\n火正缉熙。\r\n凯风徘徊。\r\n万物欣时。\r\n秩秩初筵。\r\n薄言在兹。\r\n嘉福介祜。\r\n万寿无期。"
        },
        {
            "title": "征西大将军京陵王公会射堂皇太子见命作此诗",
            "content": "玄纲峻极。\r\n天罔既纮。\r\n文武方升。\r\n允兹兼弘。\r\n峨峨高夏。\r\n有肃其凉。\r\n公侯戾止。\r\n騄骥龙骧。\r\n善问如林。\r\n在会锵锵。"
        },
        {
            "title": "征西大将军京陵王公会射堂皇太子见命作此诗",
            "content": "南海既宾。\r\n爰戢干戈。\r\n桃林释驾。\r\n天马婆娑。\r\n象齿南金。\r\n来格皇家。\r\n绝音协徽。\r\n宇宙告和。"
        },
        {
            "title": "征西大将军京陵王公会射堂皇太子见命作此诗",
            "content": "厥镇伊何。\r\n实干心膂。\r\n文教内辅。\r\n武功外御。\r\n淮方未靖。\r\n帝曰攸序。\r\n公于出征。\r\n奄有南浦。"
        },
        {
            "title": "征西大将军京陵王公会射堂皇太子见命作此诗",
            "content": "惟岳隆周。\r\n生甫及申。\r\n天鉴在晋。\r\n祚之降神。\r\n邈矣遐风。\r\n茂德有邻。\r\n永言配命。\r\n唯晋之镇。"
        },
        {
            "title": "大将军宴会被命作诗",
            "content": "祁祁臣僚。\r\n有来雍雍。\r\n薄言载考。\r\n承颜下风。\r\n俯觌嘉客。\r\n仰瞻玉容。\r\n施己唯约。\r\n于礼斯丰。\r\n天锡难老。\r\n如岳之崇。"
        },
        {
            "title": "大将军宴会被命作诗",
            "content": "芒芒宇宙。\r\n天地交泰。\r\n王在华堂。\r\n式宴嘉会。\r\n玄晖峻朗。\r\n翠云崇蔼。\r\n冕弁振缨。\r\n藻服垂带。"
        },
        {
            "title": "大将军宴会被命作诗",
            "content": "颓纲既振。\r\n品物咸秩。\r\n神道见素。\r\n遗华反质。\r\n辰晷重光。\r\n协风应律。\r\n函夏无尘。\r\n海外有谧。"
        },
        {
            "title": "大将军宴会被命作诗",
            "content": "在昔奸臣。\r\n称乱紫微。\r\n神风潜骇。\r\n有赫兹威。\r\n灵旗树斾。\r\n如电斯挥。\r\n致天子届。\r\n于河之沂。\r\n有命冉集。\r\n皇舆凯归。"
        },
        {
            "title": "大将军宴会被命作诗",
            "content": "巍巍明圣。\r\n道隆自天。\r\n则明分爽。\r\n观象洞玄。\r\n陵风叶极。\r\n绝辉照渊。\r\n肃雍往播。\r\n福禄来臻。"
        },
        {
            "title": "大将军宴会被命作诗",
            "content": "皇皇帝祜。\r\n诞隆骏命。\r\n四祖正家。\r\n天禄保定。\r\n叡哲惟晋。\r\n世有明圣。\r\n如彼日月。\r\n万景攸正。"
        }
    ]
}