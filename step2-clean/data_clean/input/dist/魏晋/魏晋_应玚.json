{
    "dynasty": "魏晋",
    "author": "应玚",
    "intro": "",
    "items": [
        {
            "title": "斗鸡诗",
            "content": "戚戚怀不乐。无以释劳勤。\r\n兄弟游戏场。命驾迎众宾。\r\n二部分曹伍。群鸡焕以陈。\r\n双距解长绁。飞踊超敌伦。\r\n芥羽张金距。连战何缤纷。\r\n从朝至日夕。胜负尚未分。\r\n专场驱众敌。刚捷逸等羣。\r\n四坐同休赞。宾主怀悦欣。\r\n博奕非不乐。此戏世所珍。"
        },
        {
            "title": "别诗",
            "content": "浩浩长河水。九折东北流。\r\n晨夜赴沧海。海流亦何抽。\r\n远适万里道。归来未有由。\r\n临河累太息。五内怀伤忧。"
        },
        {
            "title": "别诗",
            "content": "朝云浮四海。日暮归故山。\r\n行役怀旧土。悲思不能言。\r\n悠悠涉千里。未知何时旋。"
        },
        {
            "title": "侍五官中郎将建章台集诗",
            "content": "朝雁鸣云中。音响一何哀。\r\n问子游何乡。戢翼正徘徊。\r\n言我塞门来。将就衡阳栖。\r\n往春翔北土。今冬客南淮。\r\n远行蒙霜雪。毛羽日摧颓。\r\n常恐伤肌骨。身陨沉黄泥。\r\n简珠堕沙石。何能中自谐。\r\n欲因云雨会。濯羽陵高梯。\r\n良遇不可值。伸眉路何阶。\r\n公子敬爱客。乐饮不知疲。\r\n和颜既以畅。乃肯顾细微。\r\n赠诗见存慰。小子非所宜。\r\n为且极讙情。不醉其无归。\r\n凡百敬尔位。以副饥渴怀。"
        },
        {
            "title": "公宴诗",
            "content": "巍巍主人德。佳会被四方。\r\n开馆延羣士。置酒于斯堂。\r\n辨论释郁结。援笔兴文章。\r\n穆穆众君子。好合同欢康。\r\n促坐褰重帷。传满腾羽觞。"
        },
        {
            "title": "报赵淑丽诗",
            "content": "朝云不归。夕结成阴。\r\n离羣犹宿。永思长吟。\r\n有鸟孤栖。哀鸣北林。\r\n嗟我怀矣。感物伤心。"
        }
    ]
}