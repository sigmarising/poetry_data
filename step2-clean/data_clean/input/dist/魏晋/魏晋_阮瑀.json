{
    "dynasty": "魏晋",
    "author": "阮瑀",
    "intro": "",
    "items": [
        {
            "title": "诗",
            "content": "苦雨滋玄冬。引日弥且长。\r\n丹墀自歼殪。深树犹沾裳。\r\n客行易感悴。我心摧已伤。\r\n登台望江沔。阳侯沛洋洋。"
        },
        {
            "title": "诗",
            "content": "白发随栉堕。未寒思厚衣。\r\n四支易懈惓。行步益疎迟。\r\n常恐时岁尽。魂魄忽高飞。\r\n自知百年后。堂上生旅葵。"
        },
        {
            "title": "诗",
            "content": "四皓隐南岳。老莱窜河滨。\r\n颜回乐陋巷。许由安贱贫。\r\n伯夷饿首阳。天下归其仁。\r\n何患处贫苦。但当守明真。"
        },
        {
            "title": "诗",
            "content": "我行自凛秋。季冬乃来归。\r\n置酒高堂上。友朋集光辉。\r\n念当复离别。涉路险且夷。\r\n思虑益惆怅。泪下沾裳衣。"
        },
        {
            "title": "诗",
            "content": "临川多悲风。秋日苦清凉。\r\n客子易为戚。感此用哀伤。\r\n揽衣起踯躅。上观心与房。\r\n三星守故次。明月未收光。\r\n鸡鸣当何时。朝晨尚未央。\r\n还坐长叹息。忧忧安可忘。"
        },
        {
            "title": "公宴诗",
            "content": "阳春和气动。贤主以崇仁。\r\n布惠绥人物。降爱常所亲。\r\n上堂相娱乐。中外奉时珍。\r\n五味风雨集。杯酌若浮云。"
        },
        {
            "title": "七哀诗",
            "content": "丁年难再遇。富贵不重来。\r\n良时忽一过。身体为土灰。\r\n{冥冖=宀}{冥冖=宀}九泉室。漫漫长夜台。\r\n身尽气力索。精魂靡所能。\r\n嘉肴设不御。旨酒盈觞杯。\r\n出圹望故乡。但见蒿与莱。"
        },
        {
            "title": "咏史诗",
            "content": "误哉秦穆公。身没从三良。\r\n忠臣不违命。随躯就死亡。\r\n低头窥圹户。仰视日月光。\r\n谁谓此可处。恩义不可忘。\r\n路人为流涕。黄鸟鸣高桑。"
        },
        {
            "title": "咏史诗",
            "content": "燕丹善勇士。荆轲为上宾。\r\n图尽擢匕首。长驱西入秦。\r\n素车驾白马。相送易水津。\r\n渐离击筑歌。悲声感路人。\r\n举坐同咨嗟。叹气若青云。"
        },
        {
            "title": "琴歌",
            "content": "奕奕天门开。大魏应期运。\r\n青盖巡九州。在东西人怨。\r\n士为知己死。女为悦者玩。\r\n恩义茍敷畅。他人焉能乱。"
        },
        {
            "title": "驾出北郭门行",
            "content": "驾出北郭门。马樊不肯驰。\r\n下车步踟蹰。仰折枯杨枝。\r\n顾闻丘林中。噭噭有悲啼。\r\n借问啼者出。何为乃如斯。\r\n亲母舍我殁。后母憎孤儿。\r\n饥寒无衣食。举动鞭捶施。\r\n骨消肌肉尽。体若枯树皮。\r\n藏我空室中。父还不能知。\r\n上冢察故处。存亡永别离。\r\n亲母何可见。泪下声正嘶。\r\n弃我于此间。穷厄岂有赀。\r\n传告后代人。以此为明规。"
        }
    ]
}