{
    "dynasty": "魏晋",
    "author": "卢谌",
    "intro": "",
    "items": [
        {
            "title": "赠刘琨诗二十首 六",
            "content": "畴曩伊何。\r\n逝者弥疏。\r\n温温恭人。\r\n慎终如初。\r\n览彼遗音。\r\n恤此穷孤。\r\n譬彼樛木。\r\n蔓葛以敷"
        },
        {
            "title": "诗",
            "content": "遐举游名山。\r\n松乔共相追。\r\n层崖成崇馆。\r\n岩阿结重闱。"
        },
        {
            "title": "时兴诗",
            "content": "亹亹圆象运。\r\n悠悠方仪廓。\r\n忽忽岁云暮。\r\n游原采萧藿。\r\n北踰芒与河。\r\n南临伊与洛。\r\n凝霜沾蔓草。\r\n悲风振林薄。\r\n摵摵芳叶零。\r\n橤橤苍华落。\r\n下泉激洌清。\r\n旷野增辽索。\r\n登高眺遐荒。\r\n极望无崖崿。\r\n形变随时化。\r\n神感因物作。\r\n澹乎至人心。\r\n恬然存玄漠。"
        },
        {
            "title": "览古诗",
            "content": "赵氏有和璧。\r\n天下无不传。\r\n秦人来求巿。\r\n厥价徒空言。\r\n与之将见卖。\r\n不与恐致患。\r\n简才备行李。\r\n图令国命全。\r\n蔺生在下位。\r\n缪子称其览。\r\n奉辞驰出境。\r\n伏轼径入关。\r\n秦王御殿坐。\r\n赵使拥节前。\r\n挥袂睨金柱。\r\n身玉要俱捐。\r\n连城既伪往。\r\n荆玉亦真还。\r\n爰在渑池会。\r\n二主克交欢。\r\n昭襄欲负力。\r\n相如折其端。\r\n眦血下沾襟。\r\n怒髪上冲冠。\r\n西缶终双击。\r\n东瑟不只弹。\r\n舍生岂不易。\r\n处死诚独难。\r\n棱威章台颠。\r\n强御亦不干。\r\n屈节邯郸中。\r\n俛首忍回轩。\r\n廉公何为者。\r\n负荆谢厥諐。\r\n智勇盖当世。\r\n弛张使我叹"
        },
        {
            "title": "答魏子悌诗",
            "content": "崇台非一{韩韦=余}。\r\n珍裘非一腋。\r\n多士成大业。\r\n羣贤济弘绩。\r\n遇蒙时来会。\r\n聊齐朝彦迹。\r\n顾此腹背羽。\r\n愧彼排虚翮。\r\n寄身荫四岳。\r\n托好凭三益。\r\n倾盖虽终朝。\r\n大分迈畴昔。\r\n在危每同险。\r\n处安不异易。\r\n俱涉晋昌艰。\r\n共更飞狐厄。\r\n恩由契阔生。\r\n义随周旋积。\r\n岂谓乡曲誉。\r\n谬充本州役。\r\n乖离令我感。\r\n悲欣使情惕。\r\n理以精神通。\r\n匪曰形骸隔。\r\n妙诗申笃好。\r\n清义贯幽赜。\r\n恨无随侯珠。\r\n以酬荆文璧"
        },
        {
            "title": "赠崔温诗",
            "content": "逍遥步城隅。\r\n暇日聊游豫。\r\n北眺沙漠垂。\r\n南望旧京路。\r\n平陆引长流。\r\n冈峦挺茂树。\r\n中原厉迅飙。\r\n山阿起云雾。\r\n游子恒悲怀。\r\n举目增永慕。\r\n良俦不获偕。\r\n舒情将焉诉。\r\n远念贤士风。\r\n遂存往古务。\r\n朔鄙多侠气。\r\n岂唯地所固。\r\n李牧镇边城。\r\n荒夷怀南惧。\r\n赵奢正疆场。\r\n秦人折北虑。\r\n羇旅及宽政。\r\n委质与时遇。\r\n恨以驽蹇姿。\r\n徒烦非子御。\r\n亦既弛负担。\r\n忝位宰黔庶。\r\n茍云免罪戾。\r\n何暇收民誉。\r\n倪宽以殿黜。\r\n终乃最众赋。\r\n何武不赫赫。\r\n遗爱常在去。\r\n古人非所希。\r\n短弱自有素。\r\n何以敷斯辞。\r\n惟以二子故。"
        },
        {
            "title": "答刘琨诗二首 二",
            "content": "谁言日向暮。\r\n桑榆犹启晨。\r\n谁言繁菜实。\r\n振藻耀芳春。\r\n百炼或致屈。\r\n绕指所以伸。"
        },
        {
            "title": "答刘琨诗二首 一",
            "content": "随宝产汉滨。\r\n摛此夜光真。\r\n不待卞和显。\r\n自为命世珍。"
        },
        {
            "title": "重赠刘琨诗",
            "content": "璧由识者显。\r\n龙因庆云翔。\r\n茨棘非所憇。\r\n翰飞游高冈。\r\n余音非九韶。\r\n俣以仪鳯凰。\r\n新城非芝圃。\r\n曷由殖兰芳。"
        },
        {
            "title": "诗",
            "content": "凛凛素秋。\r\n日促宵长。"
        },
        {
            "title": "赠刘琨诗二十首 二十",
            "content": "邈矣达度。\r\n唯道是杖。\r\n形有未泰。\r\n神无不畅。\r\n如川之流。\r\n如渊之量。\r\n上弘栋隆。\r\n下塞民望。"
        },
        {
            "title": "赠刘琨诗二十首 十九",
            "content": "福为祸始。\r\n祸作福阶。\r\n天地盈虚。\r\n寒暑周回。\r\n夫差不祀。\r\n衅在胜齐。\r\n句践作伯。\r\n祚自会稽。"
        },
        {
            "title": "赠刘琨诗二十首 十八",
            "content": "爰造异论。\r\n肝胆楚越。\r\n惟同大观。\r\n万涂一辙。\r\n死生既齐。\r\n荣辱奚别。\r\n处其玄根。\r\n廓焉靡结。"
        },
        {
            "title": "赠刘琨诗二十首 十七",
            "content": "先民颐意。\r\n潜山隐几。\r\n仰熙丹崖。\r\n俯澡绿水。\r\n无求于和。\r\n自附众美。\r\n慷慨遐踪。\r\n有愧高旨。"
        },
        {
            "title": "赠刘琨诗二十首 十六",
            "content": "纤质实微。\r\n冲飙斯值。\r\n谁谓言精。\r\n致在赏意。\r\n不见得鱼。\r\n亦忘厥饵。\r\n遗其形骸。\r\n寄之深识。"
        },
        {
            "title": "赠刘琨诗二十首 十五",
            "content": "绵绵女萝。\r\n施于松标。\r\n禀泽洪干。\r\n晞阳丰条。\r\n根浅难固。\r\n茎弱易雕。\r\n操彼纤质。\r\n承此冲飙。"
        },
        {
            "title": "赠刘琨诗二十首 十四",
            "content": "长徽已缨。\r\n逝将徙举。\r\n收迹西践。\r\n衔哀东顾。\r\n曷云涂辽。\r\n曾不咫步。\r\n岂不夙夜。\r\n谓行多露。"
        },
        {
            "title": "赠刘琨诗二十首 十三",
            "content": "相彼反哺。\r\n尚在翔禽。\r\n孰是人斯。\r\n而忍斯心。\r\n每凭山海。\r\n庶觌高深。\r\n遐眺存亡。\r\n缅成飞沉。"
        },
        {
            "title": "赠刘琨诗二十首 十二",
            "content": "涂炭既济。\r\n寇挫民阜。\r\n谬其疲隶。\r\n授之朝右。\r\n上惧任大。\r\n下欣施厚。\r\n实祗高明。\r\n敢忘所守。"
        },
        {
            "title": "赠刘琨诗二十首 十一",
            "content": "由余片言。\r\n秦人是惮。\r\n日磾效忠。\r\n飞声有汉。\r\n桓桓抚军。\r\n古贤作冠。\r\n来牧幽都。\r\n济厥涂炭。"
        },
        {
            "title": "赠刘琨诗二十首 十",
            "content": "昔在暇日。\r\n妙寻通理。\r\n尤彼意气。\r\n狭是节士。\r\n情以体生。\r\n感以情起。\r\n趣舍同要。\r\n穷达斯已。"
        },
        {
            "title": "赠刘琨诗二十首 九",
            "content": "五臣奚与。\r\n契阔百罹。\r\n身经险阻。\r\n足蹈幽遐。\r\n义由恩深。\r\n分随昵加。\r\n绸缪委心。\r\n自同匪他。"
        },
        {
            "title": "赠刘琨诗二十首 八",
            "content": "承亦既笃。\r\n眷亦既亲。\r\n饰奖驽猥。\r\n方驾骏珍。\r\n弼谐靡成。\r\n良谟莫陈。\r\n无觊狐赵。\r\n有与五臣。"
        },
        {
            "title": "赠刘琨诗二十首 七",
            "content": "妙哉蔓葛。\r\n得托樛木。\r\n叶不云布。\r\n华不星烛。\r\n承侔卞和。\r\n质非荆璞。\r\n眷同尤良。\r\n用乏骥騄。"
        },
        {
            "title": "赠刘琨诗二十首 五",
            "content": "大钧载运。\r\n良辰遂往。\r\n譬彼日月。\r\n迅过俯仰。\r\n感今惟昔。\r\n口存心想。\r\n借曰如昨。\r\n忽为畴曩。"
        },
        {
            "title": "赠刘琨诗二十首 四",
            "content": "王室丧师。\r\n私门播迁。\r\n望公归之。\r\n视险忽艰。\r\n兹愿不遂。\r\n中路阻颠。\r\n仰悲先意。\r\n俯思身愆。"
        },
        {
            "title": "赠刘琨诗二十首 二",
            "content": "伊陟佐商。\r\n山甫翼周。\r\n弘济艰难。\r\n对扬王休。\r\n茍非异德。\r\n旷世同流。\r\n加其忠贞。\r\n宣其徽猷。"
        },
        {
            "title": "赠刘琨诗二十首 一",
            "content": "浚哲惟皇。\r\n绍熙有晋。\r\n振厥弛维。\r\n光阐远韵。\r\n有来斯雍。\r\n至止伊顺。\r\n三台摛朗。\r\n四岳增峻。"
        },
        {
            "title": "赠刘琨诗二十首 三",
            "content": "伊谌陋宗。\r\n昔遘嘉惠。\r\n申以婚姻。\r\n着以累世。\r\n义等休戚。\r\n好同兴废。\r\n孰云匪谐。\r\n如乐之契。"
        }
    ]
}