{
    "dynasty": "魏晋",
    "author": "傅玄",
    "intro": "",
    "items": [
        {
            "title": "豫章行苦相篇",
            "content": "苦相身为女，卑陋难再陈。\r\n男儿当门户，堕地自生神。\r\n雄心志四海，万里望风尘。\r\n女育无欣爱，不为家所珍。\r\n长大逃深室，藏头羞见人。\r\n垂泪适他乡，忽如雨绝云。\r\n低头和颜色，素齿结朱唇。\r\n跪拜无复数，婢妾如严宾。\r\n情合同云汉，葵藿仰阳春。\r\n心乖甚水火，百恶集其身。\r\n玉颜随年变，丈夫多好新。\r\n昔为形与影，今为胡与秦。\r\n胡秦时相见，一绝逾参辰。"
        },
        {
            "title": "西长安行",
            "content": "所思兮何在？\r\n乃在西长安。\r\n何用存问妾？\r\n香□[1]双珠环。\r\n何用重存问？\r\n羽爵翠琅玕。\r\n今我兮闻君，\r\n更有兮异心。\r\n香亦不可烧，\r\n环亦不可沉。\r\n香烧日有歇，\r\n环沉日自深。"
        },
        {
            "title": "吴楚歌",
            "content": "燕人美兮赵女佳，\r\n其室则迩兮限层崖。\r\n云为车兮风为马，\r\n玉在山兮兰在野。\r\n云无期兮风有止，\r\n思多端兮谁能理？"
        },
        {
            "title": "车遥遥篇",
            "content": "车遥遥兮马洋洋，\r\n追思君兮不可忘。\r\n君安游兮西入秦，\r\n愿为影兮随君身。\r\n君在阴兮影不见，\r\n君依光兮妾所愿。"
        }
    ]
}