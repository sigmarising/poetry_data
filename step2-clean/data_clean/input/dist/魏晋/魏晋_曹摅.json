{
    "dynasty": "魏晋",
    "author": "曹摅",
    "intro": "",
    "items": [
        {
            "title": "赠石荆州诗",
            "content": "轗轲石行难。\r\n窈窕山道深。"
        },
        {
            "title": "感旧诗",
            "content": "富贵他人合。\r\n贫贱亲戚离。\r\n廉蔺门易轨。\r\n田窦相夺移。\r\n晨风集茂林。\r\n栖鸟去枯枝。\r\n今我唯困蒙。\r\n羣士所背驰。\r\n乡人敦懿义。\r\n济济荫光仪。\r\n对宾颂有客。\r\n举觞咏露斯。\r\n临乐何所叹。\r\n素丝与路歧。"
        },
        {
            "title": "思友人诗",
            "content": "密云翳阳景。\r\n霖潦淹庭除。\r\n严霜雕翠草。\r\n寒风振纤枯。\r\n凛凛天气清。\r\n落落卉木疏。\r\n感时歌蟋蟀。\r\n思贤咏白驹。\r\n情随玄阴滞。\r\n心与回飚俱。\r\n思心何所怀。\r\n怀我欧阳子。\r\n精义测神奥。\r\n清机发妙理。\r\n自我别旬朔。\r\n微言绝于耳。\r\n褰裳不足难。\r\n清扬未可俟。\r\n延首出阶檐。\r\n伫立增想似。"
        },
        {
            "title": "答赵景猷",
            "content": "替脱俛仰。\r\n荏苒时驰。\r\n秋来冬及。\r\n节变岁移。\r\n蓁蓁之叶。\r\n漂然去枝。\r\n蔽芾丰草。\r\n殒其黄萎。\r\n无生不化。\r\n我心匪亏。\r\n眷眷屈生。\r\n哀彼乖离。\r\n迟迟杨子。\r\n哭此路歧。\r\n缱绻之情。\r\n鄙我人斯。\r\n达者无累。\r\n内顾何为。"
        },
        {
            "title": "答赵景猷",
            "content": "人则惟旧。\r\n我好惟新。\r\n一日之隔。\r\n悠若三春。\r\n矧乃于别。\r\n越兼二旬。\r\n薄暮愁予。\r\n思亦终晨。\r\n耿耿不寐。\r\n媚兹良人。\r\n今也亡此。\r\n谁与独勤。\r\n夕宿路麋。\r\n朝发泽滨。\r\n良驷蹀足。\r\n轻车结轮。"
        },
        {
            "title": "答赵景猷",
            "content": "古人罔极。\r\n今我不爽。\r\n愿言所钦。\r\n唯子靡两。\r\n情存口咏。\r\n心忆目想。\r\n形游神还。\r\n身去意往。\r\n伫立不见。\r\n瞻望佛仿。\r\n婉娈西路。\r\n遗忧养养。"
        },
        {
            "title": "答赵景猷",
            "content": "心亦何为。\r\n顾怀所安。\r\n嗟行伊久。\r\n慨其永叹。\r\n气感异类。\r\n诚发心肝。\r\n离禽赴衡。\r\n偏鸟鸣轩。\r\n思如寻萦。\r\n莫知其端。"
        },
        {
            "title": "答赵景猷",
            "content": "越登关阻。\r\n踰历山川。\r\n峻阜隆崇。\r\n流水泉泫。\r\n旷野冥莽。\r\n修涂泯绵。\r\n鸟鸣雍雍。\r\n木落缤翻。\r\n薄寒吹凄。\r\n微风交旋。\r\n惟时怆尔。\r\n悼物恻然。\r\n远思遥奕。\r\n近念因悁。\r\n良夜弗寐。\r\n嘉肴弗湌。\r\n停驾踟蹰。\r\n进路盘桓。"
        },
        {
            "title": "答赵景猷",
            "content": "素秋授终。\r\n玄节敬御。\r\n逝将离征。\r\n我整我车。\r\n命彼仆夫。\r\n驾言北徂。\r\n告别津裔。\r\n执手歧路。\r\n泛舟中流。\r\n□□载遡。\r\n临河难逝。\r\n眷眷长顾"
        },
        {
            "title": "答赵景猷",
            "content": "精诚之至。\r\n崩城陨霜。\r\n韩凡丹青。\r\n化为鸳鸯。\r\n止必交颈。\r\n飞必双翔。\r\n愿言与汝。\r\n携手同行。\r\n情若比目。\r\n离如参商。\r\n遗梦想象。\r\n仿佛晖光。\r\n中心郁滞。\r\n伊怀永伤。"
        },
        {
            "title": "答赵景猷",
            "content": "修夜悠悠。\r\n寂寂闲处。\r\n情在心想。\r\n中宵寤语。\r\n有鸟自南。\r\n寄声谢汝。\r\n飞鸟难期。\r\n徒独延伫。"
        },
        {
            "title": "答赵景猷",
            "content": "季秋惟末。\r\n孟冬之初。\r\n大火颓流。\r\n日月其除。\r\n嗟我怀人。\r\n离羣索居。\r\n山谷乖错。\r\n飞沉异涂。\r\n与尔同代。\r\n光景永殊。\r\n爱而不见。\r\n掻首踟蹰。\r\n出门仿佯。\r\n陟彼城隅。\r\n俯察绿水。\r\n仰瞻天衢。\r\n雍雍和鴈。\r\n偏偏游凫。\r\n感物兴怀。\r\n愤思郁纡。"
        },
        {
            "title": "答赵景猷",
            "content": "泛舟洛川。\r\n济彼黄河。\r\n乘流浮荡。\r\n儵忽经过。\r\n孤柏亭亭。\r\n回山峨峨。\r\n水卉发藻。\r\n陵木扬葩。\r\n白芷舒华。\r\n绿英垂柯。\r\n游鳞交跃。\r\n翔鸟相和。\r\n俯玩琁濑。\r\n仰看琼华。\r\n顾想风人。\r\n伐檀山阿。\r\n存彼鱼人。\r\n沧浪之歌。\r\n邈邈沦漪。\r\n滔滔洪波。\r\n大道孔长。\r\n人生几何。\r\n俟渎之清。\r\n徒婴百罗。\r\n今我不乐。\r\n时将蹉跎。\r\n荡心肆志。\r\n与物无瑕。\r\n欢以卒岁。\r\n孰知其它。"
        },
        {
            "title": "答赵景猷",
            "content": "翟长载离。\r\n陈张终辱。\r\n交以时利。\r\n胡能不黩。\r\n窃怪吾子。\r\n自疑末巫。\r\n愧以沙砾。\r\n何言金玉。"
        },
        {
            "title": "答赵景猷",
            "content": "导以水柔。\r\n示以火急。\r\n宽猛相济。\r\n孰能企及。\r\n古人难慕。\r\n洪流叵挹。\r\n躯小裁博。\r\n余将焉袭。"
        },
        {
            "title": "答赵景猷",
            "content": "实望嘉赠。\r\n披怀发中。\r\n直谅未闻。\r\n属致谦冲。\r\n投于幽谷。\r\n诫之已崇。\r\n客过行云。\r\n虚其旋风。"
        },
        {
            "title": "答赵景猷",
            "content": "济济京华。\r\n儁乂并凑。\r\n悠悠遐裔。\r\n我独是赴。\r\n哀此离羣。\r\n悲彼孤陋。\r\n非无新好。\r\n人则惟旧。"
        },
        {
            "title": "答赵景猷",
            "content": "泉竭龙逝。\r\n树茂鸟聚。\r\n郁彼北林。\r\n招其侪侣。\r\n嗟我孤根。\r\n枝叶胥胥。\r\n岁寒靡托。\r\n远播江渚。"
        },
        {
            "title": "答赵景猷",
            "content": "道有夷险。\r\n遇有通否。\r\n骥不称力。\r\n士贵所履。\r\n识归要会。\r\n岂嫌涂轨。\r\n茍非德义。\r\n于我糠粃。"
        },
        {
            "title": "答赵景猷",
            "content": "守真良难。\r\n知德者鲜。\r\n归不闷时。\r\n乐在为善。\r\n陟彼弥高。\r\n流川日远。\r\n无忧不至。\r\n敦尔攸践。"
        },
        {
            "title": "答赵景猷",
            "content": "海蓄其流。\r\n山积其壤。\r\n表崇望显。\r\n源深润广。\r\n仰惟我友。\r\n含光昧爽。\r\n谁谓未章。\r\n今将宣朗。"
        },
        {
            "title": "答赵景猷",
            "content": "厉节伊何。\r\n如霜之荣。\r\n怀玉匿采。\r\n抱兰秘馨。\r\n藏器俟贾。\r\n潜秀养英"
        },
        {
            "title": "答赵景猷",
            "content": "义着往叶。\r\n分珍来裔。\r\n庶几与子。\r\n终兹不{杀攴}。\r\n岂如冬夏。\r\n寒暑易节。\r\n斯诚既着。\r\n信不待誓。"
        },
        {
            "title": "答赵景猷",
            "content": "于铄赵生。\r\n载德相绍。\r\n挺此令嶷。\r\n素质晈晈。\r\n投迹清规。\r\n研思至道。\r\n拟秋厉节。\r\n晞春振藻。"
        },
        {
            "title": "赠欧阳建",
            "content": "汤汤洪川。\r\n朝宗于海。\r\n芒芒甫田。\r\n稼穑攸在。\r\n瞻彼南亩。\r\n勤{血阝}无殆。\r\n鉴此长流。\r\n朝夕莫改。\r\n念兹在兹。\r\n非孰肯□。\r\n慎终如始。\r\n令问遂倍。"
        },
        {
            "title": "赠欧阳建",
            "content": "义阙三益。\r\n诫替离羣。\r\n侧想谠言。\r\n愿同兰芬。\r\n谓芒盖高。\r\n载越其坟。\r\n涉境登朝。\r\n信惟惠君。\r\n烈烈威禁。\r\n肃如风云。\r\n谁言善蔽。\r\n在幽必闻。\r\n鹤鸣既和。\r\n好爵亦分"
        },
        {
            "title": "赠欧阳建",
            "content": "嗟我良友。\r\n惟彦之选。\r\n弱冠参戎。\r\n既立南面。\r\n或踊而升。\r\n蔚焕其变。\r\n岂徒虚声。\r\n考绩畿甸。\r\n约政理繁。\r\n事省功辩。\r\n如何勿思。\r\n自我不见。\r\n乃命仆夫。\r\n北临其县。"
        },
        {
            "title": "赠王弘远",
            "content": "采石他山。\r\n攻璞南荆。\r\n虽无和璧。\r\n冀收瑶琼。\r\n日月愈久。\r\n曾无玉声。\r\n倾心注耳。\r\n寂焉靡听。\r\n桃李不报。\r\n徒劳我诚。\r\n瑾不匿华。\r\n兰不秘馨。\r\n何惜纤翰。\r\n莫慰予情。"
        },
        {
            "title": "赠王弘远",
            "content": "尔乐伊何。\r\n志逸乐深。\r\n太府堂堂。\r\n闲房愔愔。\r\n旱不厌日。\r\n水不患霖。\r\n入欢卓氏。\r\n出玩秦针。\r\n宠妻怀目。\r\n嬖子娱心。\r\n华屏列曜。\r\n藻帐垂阴。\r\n缨黻流芳。\r\n罗襦解衿。\r\n嬿婉之求。\r\n一笑千金。\r\n忽彼苦诫。\r\n甘此所钦。\r\n言往不詶。\r\n秘其德音。"
        },
        {
            "title": "赠王弘远",
            "content": "道贵无名。\r\n德尚寡欲。\r\n俗牧其华。\r\n我执其朴。\r\n人取其荣。\r\n余守其辱。\r\n穷巷湫隘。\r\n环堵浅局。\r\n肩墙弗暨。\r\n茅室不刘。\r\n潦必陵阶。\r\n雨则浸桷。\r\n仰惧濡首。\r\n俯惟涂足。\r\n妻孥之陋。\r\n如彼隶仆。\r\n布裳不袵。\r\n韦带三续。\r\n将乘白驹。\r\n归于空谷。\r\n隐士良苦。\r\n乐哉势族。"
        },
        {
            "title": "赠欧阳建",
            "content": "昔有豹产。\r\n实能魏郑。\r\n在汉黄邵。\r\n克堪敷政。\r\n著名上代。\r\n千载遗咏。\r\n仰瞻先踪。\r\n可不斯竞。\r\n方六七十。\r\n观化贤圣。\r\n分河跨土。\r\n于兹为盛。\r\n茂勉不堕。\r\n古人所病。"
        },
        {
            "title": "赠石崇",
            "content": "浮蓱依水。\r\n寄生附林。\r\n托根清流。\r\n委积重阴。\r\n愿树之茂。\r\n乐川之深。\r\n太阳移宿。\r\n葵藿倾心。\r\n至诚茍着。\r\n虽微难禁。\r\n况与夫子。\r\n利齐断金。\r\n敢敷中怀。\r\n贡之所钦。"
        },
        {
            "title": "赠石崇",
            "content": "美兹高会。\r\n凭城临川。\r\n峻墉亢阁。\r\n层楼辟轩。\r\n远望长州。\r\n近察重泉。\r\n郁郁繁林。\r\n荡荡洪源。\r\n津人思济。\r\n舟士戏舩。\r\n得厕大欢。\r\n屡蒙宾延。\r\n饮必酃绿。\r\n肴则时鲜。\r\n仰接温颜。\r\n俯听话言。\r\n嘉我乃遇。\r\n遭彼频烦。"
        },
        {
            "title": "赠石崇",
            "content": "人亦有云。\r\n上明下直。\r\n匪唯具臣。\r\n谔谔在侧。\r\n谠言既奏。\r\n朝有正色。\r\n翰飞冲天。\r\n必假羽翼。\r\n咨余承乏。\r\n与属备职。\r\n曾无补益。\r\n徒竭心力。\r\n龙旗反旆。\r\n鸾驾回轼。\r\n愿寻尘轨。\r\n以除其逼。"
        },
        {
            "title": "赠石崇",
            "content": "昂昂我牧。\r\n德惟人豪。\r\n作镇方岳。\r\n有徽其高。\r\n英风远扇。\r\n峻迹遐招。\r\n攻璞荆嵎。\r\n滋兰江皋。\r\n朝采芝蕙。\r\n夕玩琼瑶。\r\n岂乏{石民}石。\r\n乃收艾萧。\r\n髦儁在位。\r\n多士盈朝。\r\n虽欣嘉愿。\r\n惧忝班僚。"
        },
        {
            "title": "赠韩德真诗",
            "content": "余光不照。\r\n怨在贫妇。\r\n谷风遗旧。\r\n伐木敦友。\r\n嗟嗟人间。\r\n一薄一厚。\r\n时无展季。\r\n臧文何咎。\r\n萧生既没。\r\n谁与结绶。\r\n摄余衣冠。\r\n归守丘阜。\r\n平生之要。\r\n不忘在久。\r\n枉尔结驷。\r\n轼我垄亩。"
        },
        {
            "title": "赠韩德真诗",
            "content": "松以冬凋。\r\n兰以春芳。\r\n龙升在云。\r\n鱼沈于梁。\r\n大地未缀。\r\n华秀梓旁。\r\n倾质惠风。\r\n晞采朝阳。\r\n烬微难炽。\r\n根朽不长。\r\n爓不自烛。\r\n荣于何望。\r\n幽室谁照。\r\n冀子余光。"
        },
        {
            "title": "赠韩德真诗",
            "content": "时不久留。\r\n日月其除。\r\n玄景蹉{拖扌=?}。\r\n忽沦桑榆。\r\n惜此寸阴。\r\n念彼白驹。\r\n昔齐骥踪。\r\n今则异涂。\r\n我顿吴坂。\r\n子亨天衢。\r\n尔足既骏。\r\n尔御亦殊。\r\n顾我驽蹇。\r\n能不踟蹰。\r\n取譬草木。\r\n假喻龙鱼"
        },
        {
            "title": "赠韩德真诗",
            "content": "赫赫显族。\r\n冠盖峩峩。\r\n葛延王室。\r\n蔹蔓帝家。\r\n如地之岳。\r\n如天之河。\r\n爰有韩生。\r\n体德逶迤。\r\n玉质含章。\r\n珪白无瑕。\r\n庇岳之崇。\r\n荫林之华。\r\n朝游龙泉。\r\n夕栖凤柯。\r\n同宿望舒。\r\n参辔羲和。\r\n弘曜日月。\r\n不荣若何。"
        },
        {
            "title": "赠石崇诗",
            "content": "涓涓谷中泉。\r\n郁郁岩下林。\r\n泄泄羣翟飞。\r\n咬咬春鸟吟。\r\n野次何索寞。\r\n薄暮愁人心。\r\n三军望衡盖。\r\n叹息有余音。\r\n临肴忘肉味。\r\n对酒不能斟。\r\n人言重别离。\r\n斯情效于今。"
        }
    ]
}