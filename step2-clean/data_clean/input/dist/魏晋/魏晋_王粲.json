{
    "dynasty": "魏晋",
    "author": "王粲",
    "intro": "王粲(177-217)字仲宣，山阳高平（今山东邹县）人。初依刘表，后归曹操，官至魏国侍中。他以诗赋见长，多悲凉情调。\r\n粲博学多识，尤长于诗赋创作。他出身高门士族，但遭逢乱世，对人民疾苦有一定感受。其作品感时伤乱，深沉真挚，慷慨凄怆，刚健朴实。以《七哀诗·西京乱无象》为代表作，诗中把作者飘泊流离的遭遇和当时社会的惨状密切结合，通过生动的艺术形象，深刻揭示出汉末军阀混战给人民带来的深重灾难，表现出作者对人民的深切同情。“出门无所见，白骨蔽平原”一句，尤为后世传诵，久久动人心魄。其《登楼赋》是抒情小赋中脍炙人口的名篇，抒发了乡关之思，倾吐了作者怀才不遇和功业无望的心情，篇幅短小，结构紧凑，语言自然流畅，感情真切动人，一反汉赋雕琢堆砌的弊病。但其后期作品缺乏社会内容，成就不大。王粲是“建安七子”中文学成就最高的作者，后人把他与曹植并称为“曹王”。刘勰《文心雕龙·才略篇》中称：“仲宣溢才，捷而能密，文多兼善，辞少瑕累，摘其诗赋，则七子之冠冕乎！”辑有集11卷，均已散佚。现存诗20余首，文40余篇，有明人辑本《王侍中集》传世。",
    "items": [
        {
            "title": "赠士孙文始",
            "content": "天降丧乱。\r\n靡国不夷。\r\n我暨我友。\r\n自彼京师。\r\n宗守荡失。\r\n越用遁违。\r\n迁于荆楚。\r\n在漳之湄。\r\n在漳之湄。\r\n亦克晏处。\r\n和通箎埙。\r\n比德车辅。\r\n既度礼义。\r\n卒获笑语。\r\n庶兹永日。\r\n无諐厥绪。\r\n虽曰无諐。\r\n时不我已。\r\n同心离事。\r\n乃有逝止。\r\n横此大江。\r\n淹彼南汜。\r\n我思弗及。\r\n载坐载起。\r\n惟彼南汜。\r\n君子居之。\r\n悠悠我心。\r\n薄言慕之。\r\n人亦有言。\r\n靡日不思。\r\n矧伊嬿婉。\r\n胡不凄而。\r\n晨风夕逝。\r\n托与之期。\r\n瞻仰王室。\r\n慨其永慨。\r\n良人在外。\r\n谁佐天官。\r\n四国方阻。\r\n俾尔归藩。\r\n作式下国。\r\n无曰蛮裔。\r\n不虔汝德。\r\n慎尔所主。\r\n率由嘉则。\r\n龙虽勿用。\r\n志亦靡忒。\r\n悠悠澹澧。\r\n郁彼唐林。\r\n虽则同域。\r\n邈尔迥深。\r\n白驹远志。\r\n古人所箴。\r\n允矣君子。\r\n不遐厥心。\r\n既往既来。\r\n无密尔音。"
        },
        {
            "title": "弩俞新福歌",
            "content": "材官选士，剑弩错陈。\r\n应桴蹈节，俯仰若神。\r\n绥我武烈，笃我淳仁。\r\n自东自西，莫不来宾。"
        },
        {
            "title": "安台新福歌",
            "content": "武力既定，庶士咸绥。\r\n乐陈我广庭，式宴宾与师。\r\n昭文德，宣武威，平九有，抚民黎。\r\n荷天宠，延寿尸，千载莫我违。"
        },
        {
            "title": "矛俞新福歌",
            "content": "汉初建国家，匡九州。\r\n蛮荆震服，五刃三革休。\r\n安不忘备武乐修。\r\n宴我宾师，敬用御天，永乐无忧。\r\n子孙受百福，常与松乔游。\r\n烝庶德，莫不咸欢柔。"
        },
        {
            "title": "诗",
            "content": "探怀授所欢。\r\n愿醉不顾身。"
        },
        {
            "title": "诗",
            "content": "荆轲为燕使。\r\n送者盈水滨。\r\n缟素易水上。\r\n涕泣不可挥。"
        },
        {
            "title": "诗",
            "content": "哀笑动梁尘。\r\n急觞荡幽默。"
        },
        {
            "title": "诗",
            "content": "鸷鸟化为鸠。\r\n远窜江汉边。\r\n遭遇风云会。\r\n托身鸾凤间。\r\n天姿既否戾。\r\n受性又不闲。\r\n邂逅见逼迫。\r\n俛仰不得言。"
        },
        {
            "title": "诗",
            "content": "联翻飞鸾鸟。\r\n独游无所因。\r\n毛羽照野草。\r\n哀鸣入青云。\r\n我尚假羽翼。\r\n飞覩尔形身。\r\n愿及春阳会。\r\n交颈遘殷勤。"
        },
        {
            "title": "诗",
            "content": "列车息众驾。\r\n相伴绿水湄。\r\n幽兰吐芳烈。\r\n芙蓉发红晖。\r\n百鸟何缤翻。\r\n振翼羣相追。\r\n投网引潜鲤。\r\n强弩下高飞。\r\n白日已西迈。\r\n欢乐忽忘归。"
        },
        {
            "title": "诗",
            "content": "吉日简清时。\r\n从君出西园。\r\n方軐策良马。\r\n并驰厉中原。\r\n北临清漳水。\r\n西看柏杨山。\r\n回翔游广囿。\r\n逍遥波渚间。"
        },
        {
            "title": "杂诗",
            "content": "日暮游西园。\r\n冀写忧思情。\r\n曲池扬素波。\r\n列树敷丹荣。\r\n上有特栖鸟。\r\n怀春向我鸣。\r\n褰袵欲从之。\r\n路险不得征。\r\n徘徊不能去。\r\n伫立望尔形。\r\n风飚扬尘起。\r\n白日忽已冥。\r\n回身入空房。\r\n托梦通精诚。\r\n人欲天不违。\r\n何惧不合幷。"
        },
        {
            "title": "咏史诗",
            "content": "自古无殉死。\r\n达人所共知。\r\n秦穆杀三良。\r\n惜哉空尔为。\r\n结发事明君。\r\n受恩良不訾。\r\n临没要之死。\r\n焉得不相随。\r\n妻子当门泣。\r\n兄弟哭路垂。\r\n临穴呼苍天。\r\n涕下如绠縻。\r\n人生各有志。\r\n终不为此移。\r\n同知埋身剧。\r\n心亦有所施。\r\n生为百夫雄。\r\n死为壮士规。\r\n黄鸟作悲诗。\r\n至今声不亏。"
        },
        {
            "title": "从军诗",
            "content": "楼船凌洪波。\r\n寻戈刺羣虏。"
        },
        {
            "title": "从军诗",
            "content": "被羽在先登。\r\n甘心除国疾。"
        },
        {
            "title": "从军诗",
            "content": "悠悠涉荒路。\r\n靡靡我心愁。\r\n四望无烟火。\r\n但见林与丘。\r\n城郭生榛棘。\r\n蹊径无所由。\r\n雚蒲竟广泽。\r\n葭苇夹长流。\r\n日夕凉风发。\r\n翩翩漂吾舟。\r\n寒蝉在树鸣。\r\n鹳鹄摩天游。\r\n客子多悲伤。\r\n泪下不可收。\r\n朝入谯郡界。\r\n旷然消人忧。\r\n鸡鸣达四境。\r\n黍稷盈原畴。\r\n馆宅充鄽里。\r\n士女满庄馗。\r\n自非贤圣国。\r\n谁能享斯休。\r\n诗人美乐土。\r\n虽客犹愿留。"
        },
        {
            "title": "从军诗",
            "content": "朝发邺都桥。\r\n暮济白马津。\r\n逍遥河堤上。\r\n左右望我军。\r\n连舫踰万艘。\r\n带甲千万人。\r\n率彼东南路。\r\n将定一举勋。\r\n筹策运帷幄。\r\n一由我圣君。\r\n恨我无时谋。\r\n譬诸具官臣。\r\n鞠躬中坚内。\r\n微画无所陈。\r\n许历为完士。\r\n一言犹败秦。\r\n我有素餐责。\r\n诚愧伐檀人。\r\n虽无铅刀用。\r\n庶几奋薄身。"
        },
        {
            "title": "从军诗",
            "content": "从军征遐路。\r\n讨彼东南夷。\r\n方舟顺广川。\r\n薄暮未安坻。\r\n白日半西山。\r\n桑梓有余晖。\r\n蟋蟀夹岸鸣。\r\n孤鸟翩翩飞。\r\n征夫心多怀。\r\n凄凄令吾悲。\r\n下船登高防。\r\n草露沾我衣。\r\n回身赴床寝。\r\n此愁当告谁。\r\n身服干戈事。\r\n岂得念所私。\r\n即戎有授命。\r\n兹理不可违。"
        },
        {
            "title": "从军诗",
            "content": "凉风厉秋节。\r\n司典告详刑。\r\n我君顺时发。\r\n桓桓东南征。\r\n泛舟盖长川。\r\n陈卒被隰埛。\r\n征夫怀亲戚。\r\n谁能无恋情。\r\n拊衿倚舟樯。\r\n眷眷思邺城。\r\n哀彼东山人。\r\n喟然感鹤鸣。\r\n日月不安处。\r\n人谁获恒宁。\r\n昔人从公旦。\r\n一徂辄三龄。\r\n今我神武师。\r\n暂往必速平。\r\n弃余亲睦恩。\r\n输力竭忠贞。\r\n惧无一夫用。\r\n报我素餐诚。\r\n夙夜自恲性。\r\n思逝若抽萦。\r\n将秉先登羽。\r\n岂敢听金声。"
        },
        {
            "title": "从军诗",
            "content": "从军有苦乐。\r\n但问所从谁。\r\n所从神且武。\r\n焉得久劳师。\r\n相公征关右。\r\n赫怒震天威。\r\n一举灭獯虏。\r\n再举服羌夷。\r\n西收边地贼。\r\n忽若俯拾遗。\r\n陈赏越丘山。\r\n酒肉踰川坻。\r\n军中多饫饶。\r\n人马皆溢肥。\r\n徒行兼乘还。\r\n空出有余资。\r\n拓地三千里。\r\n往返速若飞。\r\n歌舞入邺城。\r\n所愿获无违。\r\n昼日处大朝。\r\n日暮薄言归。\r\n外参时明政。\r\n内不废家私。\r\n禽兽惮为牺。\r\n良苗实已挥。\r\n窃慕负鼎翁。\r\n愿厉朽钝姿。\r\n不能效沮溺。\r\n相随把锄犂。\r\n熟览夫子诗。\r\n信知所言非。"
        },
        {
            "title": "公燕诗",
            "content": "昊天降丰泽。\r\n百卉挺葳蕤。\r\n凉风撤蒸暑。\r\n清云却炎晖。\r\n高会君子堂。\r\n并坐荫华榱。\r\n嘉肴充圆方。\r\n旨酒盈金罍。\r\n管弦发徽音。\r\n曲度清且悲。\r\n合坐同所乐。\r\n但愬杯行迟。\r\n常闻诗人语。\r\n不醉且无归。\r\n今日不极欢。\r\n含情欲待谁。\r\n见眷良不翅。\r\n守分岂能违。\r\n古人有遗言。\r\n君子福所绥。\r\n愿我贤主人。\r\n与天享巍巍。\r\n克符周公业。\r\n奕世不可追。"
        },
        {
            "title": "为潘文则作思亲诗",
            "content": "穆穆显妣。\r\n德音徽止。\r\n思齐先姑。\r\n志侔姜姒。\r\n躬此劳瘁。\r\n鞠予小子。\r\n小子之生。\r\n遭世罔宁。\r\n烈考勤时。\r\n从之于征。\r\n奄遘不造。\r\n殷忧是婴。\r\n咨于靡及。\r\n退守祧祊。\r\n五服荒离。\r\n四国分争。\r\n祸难斯逼。\r\n救死于颈。\r\n嗟我怀归。\r\n弗克弗逞。\r\n圣善独劳。\r\n莫慰其情。\r\n春秋代逝。\r\n于兹九龄。\r\n缅彼行路。\r\n焉托予诚。\r\n予诚既否。\r\n委之于天。\r\n庶我显妣。\r\n克保遐年。\r\n亹亹惟惧。\r\n心乎如悬。\r\n如何不吊。\r\n早世徂颠。\r\n于存弗养。\r\n于后弗临。\r\n遗衍在体。\r\n惨痛切心。\r\n形影尸立。\r\n魂爽飞沉。\r\n在昔蓼莪。\r\n哀有余音。\r\n我之此譬。\r\n忧其独深。\r\n胡宁视息。\r\n以济于今。\r\n岩岩丛险。\r\n则不可摧。\r\n仰瞻归云。\r\n俯聆飘回。\r\n飞焉靡翼。\r\n超焉靡阶。\r\n思若流波。\r\n情似坻颓。\r\n诗之作矣。\r\n情以告哀。"
        },
        {
            "title": "赠杨德祖",
            "content": "我君饯之。\r\n其乐泄泄。"
        },
        {
            "title": "赠文叔良",
            "content": "翩翩者鸿。\r\n率彼江滨。\r\n君子于征。\r\n爰聘西邻。\r\n临此洪渚。\r\n伊思梁岷。\r\n尔行孔邈。\r\n如何忽勤。\r\n君子敬始。\r\n慎尔所主。\r\n谋言必贤。\r\n错说申辅。\r\n延陵有作。\r\n侨肸是与。\r\n先民遗迹。\r\n来世之矩。\r\n既慎尔主。\r\n亦迪知几。\r\n探情以华。\r\n覩着知微。\r\n视明听聪。\r\n靡事不惟。\r\n董褐荷名。\r\n胡宁不师。\r\n众不可盖。\r\n无尚我言。\r\n梧宫致辩。\r\n齐楚构患。\r\n成功有要。\r\n在众思欢。\r\n人之多忌。\r\n掩之实难。\r\n瞻彼黑水。\r\n滔滔其流。\r\n江汉有卷。\r\n允来厥休。\r\n二邦若否。\r\n职汝之由。\r\n缅彼行人。\r\n鲜克弗留。\r\n尚哉君子。\r\n异于他仇。\r\n人谁不勤。\r\n无厚我忧。\r\n惟诗作赠。\r\n敢咏在舟。"
        },
        {
            "title": "赠文叔良",
            "content": "温温恭人。\r\n禀道之极。"
        },
        {
            "title": "赠蔡子笃诗",
            "content": "翼翼飞鸾。\r\n载飞载东。\r\n我友云徂。\r\n言戾旧邦。\r\n舫舟翩翩。\r\n以泝大江。\r\n蔚矣荒涂。\r\n时行靡通。\r\n慨我怀慕。\r\n君子所同。\r\n悠悠世路。\r\n乱离多阻。\r\n济岱江衡。\r\n邈焉异处。\r\n风流云散。\r\n一别如雨。\r\n人生实难。\r\n愿其弗与。\r\n瞻望遐路。\r\n允企伊伫。\r\n烈烈冬日。\r\n肃肃凄风。\r\n潜鳞在渊。\r\n归雁载轩。\r\n茍非鸿鵰。\r\n孰能飞飜。\r\n虽则追慕。\r\n予思罔宣。\r\n瞻望东路。\r\n惨怆增叹。\r\n率彼江流。\r\n爰逝靡期。\r\n君子信誓。\r\n不迁于时。\r\n及子同寮。\r\n生死固之。\r\n何以赠行。\r\n言赋新诗。\r\n中心孔悼。\r\n涕泪涟洏。\r\n嗟尔君子。\r\n如何勿思。"
        },
        {
            "title": "七哀诗",
            "content": "西京乱无象，豺虎方遘患。\r\n复弃中国去，委身适荆蛮。\r\n亲戚对我悲，朋友相追攀。\r\n出门无所见，白骨蔽平原。\r\n路有饥妇人，抱子弃草间。\r\n顾闻号泣声，挥涕独不还。\r\n未知身死处，何能两相完？\r\n驱马弃之去，不忍听此言。\r\n南登霸陵岸，回首望长安。\r\n悟彼下泉人，喟然伤心肝。"
        },
        {
            "title": "七哀诗",
            "content": "荆蛮非我乡，何为久滞淫。\r\n方舟溯大江，日暮愁我心。\r\n山冈有余映，岩阿增重阴。\r\n狐狸驰赴穴，飞鸟翔故林。\r\n流波激清响，猴猿临岸吟。\r\n迅风拂裳袂，白露沾衣襟。\r\n独夜不能寐，摄衣起抚琴。\r\n丝桐感人情，为我发悲音。\r\n羁旅无终极，忧思壮难任。"
        },
        {
            "title": "行辞新福歌",
            "content": "神武用师士素厉，仁恩广覆，猛节横逝。\r\n自古立功，莫我弘大。\r\n桓桓征四国，爰及海裔。\r\n汉国保长庆，垂祚延万世。"
        },
        {
            "title": "七哀诗",
            "content": "边城使心悲，昔吾亲更之。\r\n冰雪截肌肤，风飘无止期。\r\n百里不见人，草木谁当迟。\r\n登城望亭燧，翩翩飞戍旗。\r\n行者不顾反，出门与家辞。\r\n子弟多俘虏，哭泣无已时。\r\n天下尽乐土，何为久留兹。\r\n蓼虫不知辛，去来勿与谘。"
        }
    ]
}