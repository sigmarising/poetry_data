{
    "dynasty": "清",
    "author": "李邺嗣",
    "intro": "",
    "items": [
        {
            "title": "口占呈全完白四首",
            "content": "先生七十健非常，好事频来索寿章。\r\n但使岁餐园豆饱，人间何用“大还”方？"
        },
        {
            "title": "西陵绝句诗十四首",
            "content": "春雁仍飞竟不还，两湖风物总潸潸。\r\n北来高士今谁在，可有人登望洛山。"
        },
        {
            "title": "江上",
            "content": "乱余野老哭，天地黯然愁。\r\n绝爨吹磷火，颓垣凑髑髅。\r\n梦依荐黍定，家对旅葵秋。\r\n尚有征租吏，频从白屋搜。"
        },
        {
            "title": "善哉行",
            "content": "登山采薇，重茧下山。幽壑飞霜，百草失颜。\r\n蟋蟀就田，行复入户。秋气迁人，我栖何所？\r\n抠衣夜立，瞻拜天枢。明明华汉，下烛微躯。\r\n壮气不居，我发易迈。志郁万年，其过乃大。\r\n采薇硁硁，是为末节。臣靡不死，复兴夏室。"
        },
        {
            "title": "泊定海夜哭",
            "content": "惊心前日事，野立久仓皇。\r\n鳀壑沉楼舰，鼍宫葬国殤。\r\n空城霾日脚，旧垒堕星芒。\r\n横海威名重，何时下战洋？"
        },
        {
            "title": "西陵绝句诗十四首",
            "content": "沙涨钱塘事莫无，赪山浪到定山枯。\r\n莫言白马扬波缓，尚有重潮文大夫。"
        },
        {
            "title": "口占呈全完白四首",
            "content": "每到秋深摘满筐，须教烂煮妙非常。\r\n诸公任设盘中馔，不及先生豆荚香。"
        },
        {
            "title": "口占呈全完白四首",
            "content": "一盂佳豆一编诗，两物相当请易之。\r\n若说尝来风味好，杲堂犹自略便宜。"
        },
        {
            "title": "泊定海夜哭",
            "content": "飘泊吾生事，孤篷复一方。\r\n江烽催鬓雪，野爨燎衣霜。\r\n草木俱兵气，亲朋半战场。\r\n犹怜心未已，啼眼望南阳。"
        },
        {
            "title": "哀甬东",
            "content": "江干一夜雨，何处洗腥尘。\r\n赤野丰乌食，青烟杂马磷。\r\n鬼房愁近夜，怨草虑无春。\r\n此日高苍意，应怜三户民。"
        },
        {
            "title": "哀甬东",
            "content": "战垒村村见，愁云日日浓。\r\n乱骸争白草，旧鬼失青松。\r\n不断三江鼓，难消八月烽。\r\n山居何处好，比屋有新春。"
        },
        {
            "title": "西陵绝句诗十四首",
            "content": "司马坟前客过频，灰飞常见纸钱新。\r\n岂如哭祭文山客，只有西台甲乙人。"
        },
        {
            "title": "口占呈全完白四首",
            "content": "全家豆种晚逾良，粒粒肥甘荚亦香。\r\n记得白斋诗句好：满园秋兴过南庄。"
        },
        {
            "title": "泊定海夜哭",
            "content": "频年国破泪，此日更难收。\r\n积血知龙斗，遗民问马流。\r\n乾坤迷鼓角，风雨溅刀头。\r\n太息残生在，黄冠何所投。"
        },
        {
            "title": "铁围",
            "content": "铁围重入骨余劖，满国荆茨不可芟。\r\n野旷侧身愁短褐，园荒托命失长镵。\r\n三更自啮明茎草，一叶图开弱水帆。\r\n欲逗残生竟何事，日来新制稻畦衫。\r\n【注释】：【注释】：\r\n原序：戊子春，余被锧六十三日，至初秋，再下郡狱中，既而得释，自顾余生，潸然赋此。"
        },
        {
            "title": "泊定海夜哭",
            "content": "我实愁来此，荒荒天地昏。\r\n悲风嘶虎石，毅鬼立蛟门。\r\n国史千年寄，臣心一日论。\r\n关河戎马在，何地可招魂？"
        },
        {
            "title": "西陵绝句诗十四首",
            "content": "五寺钟声送夕曛，女冠犹着旧宫裙。\r\n葫芦井畔伤心语，只许东洲遗老闻。"
        },
        {
            "title": "哀甬东",
            "content": "穹庐夜徙后，野哭动江东。\r\n乱瓦栖云脚，荒炊坐马通。\r\n霾深天未白，雾滃日难红。\r\n庙火睢阳见，悲吟动晚风。"
        },
        {
            "title": "钳头一章招华、杨诸公",
            "content": "忆向西台哭不禁，钳头此日续南音。\r\n冰城初筑君先入，剑树犹开我复临。\r\n干弱支天留士气，霜青薙草见臣心。\r\n重泉疑隔无多路，预逐香风梦去寻。"
        },
        {
            "title": "哀甬东",
            "content": "筚栗频吹断，经旬敢一行。\r\n巷初投犬吠，市稍贺人声。\r\n家在移前尽，身从定后惊。\r\n太平真足慕，容易偃柴荆。"
        },
        {
            "title": "西陵绝句诗十四首",
            "content": "三台夕照尚余曛，相望于坟与岳坟。\r\n一自苍公藏骨后，湖山如画遂三分。"
        }
    ]
}