{
    "dynasty": "清",
    "author": "钱秉镫",
    "intro": "",
    "items": [
        {
            "title": "和方有怀孤鸳鸯诗",
            "content": "十首诗成尽可怜，怜他只影小窗前。\r\n也知岭外归来客，独宿松间十七年。"
        },
        {
            "title": "还家杂感",
            "content": "近家才听丧吾兄，望见柴门百感并。\r\n得病只闻思弟剧，远归虚拟出村迎。\r\n哭爷娇女帷前识，绕膝孤儿别后生。\r\n素喜拮据遗迹遍，经行何处不伤情。"
        },
        {
            "title": "江村杂述",
            "content": "自来生计少，难后更何营？\r\n襆被让寒女，稻梁分老兄。\r\n儿知盐米贵，天与利名轻。\r\n得饱殊非易，明年我欲耕。"
        },
        {
            "title": "金陵即事",
            "content": "城郭人民迥未移，夕阳鼓角不胜悲。\r\n屋檐几处添宫瓦，石路何年践御碑。\r\n祠废已无官树禁，寺荒端为赐田追。\r\n酒楼遍唱关东调，谁听秦淮旧竹枝？"
        },
        {
            "title": "马上看月",
            "content": "露白烟消欲夜天，冰轮却向马头圆。\r\n此时见月唯行客，一路人家尽早眠。"
        },
        {
            "title": "伤心诗",
            "content": "三十年来底事忙？梳头一半已成霜。\r\n宵寒被裂山僧绽，病卧药香小竖尝。\r\n羡尔渔樵能絜耦，看人儿女喜还乡。\r\n飘零莫忆家园事，记得团圞夜绕床。"
        },
        {
            "title": "和方有怀孤鸳鸯诗",
            "content": "此生交颈梦难成，愧煞人间伉俪情。\r\n唤作鸳鸯单不得，时时顾影怕呼名。"
        },
        {
            "title": "水村即事示诸从子",
            "content": "近水山都小，穿湖路尽通。\r\n帆低归浦雨，伞敌到家风。\r\n门绣苍苔涩，堤号老树空。\r\n全家生活计，都在淼茫中。"
        },
        {
            "title": "江村杂述",
            "content": "老屋江皋近，兵船上下愁。\r\n只求连夜过，怕被斗风留。\r\n烽火沿村放，鸡豚比户搜。\r\n芦中多难妇，莫劝土人收。"
        },
        {
            "title": "暑中走椒岭省方氏姊示诸甥",
            "content": "十七年前椒岭路，短驴疑在梦中行。\r\n兵烽几度门无径，灵雨初通涧有声。\r\n牛屋半楹啼寡姊，蔬盘一夜费贫甥。\r\n老来万事心灰尽，益重人间骨肉情。"
        },
        {
            "title": "伤心诗",
            "content": "屈指吴江死别时，孤情此日已全痴。\r\n子山漫著伤心赋，孙楚休传除服诗。\r\n海外无香回玉树，帐中何术召蛾眉。\r\n故园小阁经年锁，花落花开见阿谁？"
        },
        {
            "title": "金陵即事",
            "content": "秋山无树故崚嶒，几度支筇未忍登。\r\n荒路行愁逢牧马，旧交老渐变高僧。\r\n钟楼自吼南朝寺，佛塔还燃半夜灯。\r\n莫向雨花台北望，寒云黯淡是钟陵。"
        },
        {
            "title": "伤心诗",
            "content": "着眼空花一刻徂，苍天何意夺童乌？\r\n玉台已碎怀中镜，明月还沉掌上珠。\r\n早信灵氛逃大劫，难将因果问浮屠。\r\n平生儿女钟情甚，此际黄泉舐犊无？"
        },
        {
            "title": "水夫谣",
            "content": "水夫住在长江边，年年捉送装兵船。\r\n上水下水不计数，但见船来点夫去。\r\n十家门派一夫行，生死向前无怨声。\r\n衣中何有苦搜索，身无钱使夜当缚。\r\n遭他鞭挞无完肤，行迟还用刀箭驱。\r\n掣刀在腰箭在手，人命贱同豕与狗。\r\n射死纷纷满路尸，那敢问人死者谁？\r\n爷娘养汝才得力，送汝出门倚门泣。\r\n腐肉已充乌鸢饥，家家犹望水夫归。"
        },
        {
            "title": "梅花",
            "content": "离离压残雪，脉脉照溪滨。\r\n一任夜五月，何妨天不春！\r\n芳华凭俗赏，风味与谁亲？\r\n只觉闭门后，徘徊似有人。"
        },
        {
            "title": "还家杂感",
            "content": "此生谁料有还期，哭罢相看梦里疑。\r\n同产仅余三子在，一门犹仗两兄持。\r\n箧中泪渍游人信，壁上蜗残忆弟诗。\r\n不是天涯归意懒，归懒原怕到家时。"
        },
        {
            "title": "遇曾庭闻芜阴市上",
            "content": "自着淄衣万恨平，穷途遇尔转伤情。\r\n我从岭外经年至，君向江南何处行？\r\n瓢笠喜无乡里识，须眉犹使故人惊。\r\n相持莫便当街哭，为到郊原一放声。"
        },
        {
            "title": "梅花",
            "content": "何处花先放？向南三两村。\r\n未春天似梦，彻夜月无言。\r\n且喜昏鸦散，毋嫌翠羽喧。\r\n众芳久寂寞，赖汝照乾坤。"
        }
    ]
}