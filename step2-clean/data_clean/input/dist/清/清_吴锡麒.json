{
    "dynasty": "清",
    "author": "吴锡麒",
    "intro": "",
    "items": [
        {
            "title": "临江仙 夜泊瓜洲",
            "content": "月黑星移灯屡闪，依稀打过初更。清游如此太多情。豆花凉帖地，知雨咽虫声。　 \r\n渐逼疏蓬风淅淅，几家茅屋都扃。茨茹荷叶认零星。不知潮欲落，渔梦悄然生。"
        },
        {
            "title": "长相思 以书寄西泠诸友，即题其后",
            "content": "说相思，问相思，枫落吴江雁去迟。天寒二九时。\r\n怨谁知？梦谁知？可有梅花寄一枝？雪来翠羽飞。"
        },
        {
            "title": "菩萨蛮",
            "content": "春波软荡红楼水，多时不放莺儿起。一样夕阳天，留寒待禁烟。　 \r\n已是人消瘦，只此情依旧。可奈别离何，明朝杨柳多。"
        },
        {
            "title": "少年游",
            "content": "江南三月听莺天，买酒莫论钱。晚笋余花，绿阴青子，春老夕阳前。　 \r\n欲寻旧梦前溪去，过了柳三眠。桑径人稀，吴蚕才动，寒倚一梯烟。"
        }
    ]
}