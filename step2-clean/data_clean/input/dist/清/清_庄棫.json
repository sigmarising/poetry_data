{
    "dynasty": "清",
    "author": "庄棫",
    "intro": "",
    "items": [
        {
            "title": "蝶恋花",
            "content": "残梦初回新睡足。忽被东风，吹上横江曲。寄语归期休暗卜，归来梦亦难重续。 \r\n隐约遥峰窗外绿。不许临行，私语频相属。过眼芳华真太促，从今望断横波目。"
        },
        {
            "title": "蝶恋花",
            "content": "绿树阴阴晴昼午。过了残春，红萼谁为主？宛转花旖勤拥护，帘前错唤金鹦鹉。 \r\n回首行云迷洞户。不道今朝，还比前朝苦。百草千花羞看取，相思只有侬和汝。"
        },
        {
            "title": "蝶恋花",
            "content": "百丈游丝牵别院。行到门前，忽见韦郎面。欲待回身钗乍颤，近前却喜无人见。 \r\n握手匆匆难久恋。还怕人知，但弄团团扇。强得分开心暗战，归时莫把朱颜变。"
        },
        {
            "title": "蝶恋花",
            "content": "城上斜阳依碧树。门外斑骓，见了还相顾。玉勒珠鞭何处住？回头不觉天将暮。 \r\n风里馀花都散去。不省分开，何日能重遇？凝睇窥君君莫误，几多心事从君诉。"
        },
        {
            "title": "定风波",
            "content": "为有书来与我期，便从兰杜惹相思。昨夜蝶衣刚入梦，珍重，东风要到送春时。 　\r\n三月正当三十日，占得，春光毕竟共春归。只有成阴并结子，都是，而今但愿著花迟。"
        },
        {
            "title": "相见欢",
            "content": "深林几处啼鹃，梦如烟。直到梦难寻处倍缠绵。 蝶自舞，莺自语，总凄然。明月空庭如水似华年。"
        }
    ]
}