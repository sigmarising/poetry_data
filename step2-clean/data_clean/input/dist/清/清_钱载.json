{
    "dynasty": "清",
    "author": "钱载",
    "intro": "",
    "items": [
        {
            "title": "壬戌三月五日先孺人生日痛成",
            "content": "笼翮思飞孰与哀，哺雏未返母先摧。\r\n茫茫纵使重霄彻，杳杳难将万古回。\r\n厨下米薪如手办，堂前风雨莫花开。\r\n读书两字从头误，直悔男儿堕地来。"
        },
        {
            "title": "僮归",
            "content": "僮沈仆于钱，乃祖父以来。\r\n父衍忤我祖，遣去辞其侪。\r\n卅年数飘转，担薪鬻官街。\r\n一日我父起，秋风扫庭槐。\r\n我旁见僮父，泥首堂南阶。\r\n自言有此儿，多病奴已衰。\r\n谅当委沟壑，乞主怜孤孩。\r\n僮留父竟去，去去不复回。\r\n明旦忽有耗，溘然随黄埃。"
        },
        {
            "title": "白云观",
            "content": "岂为南宗别，重寻大极墟。\r\n先生蓑好在，止杀语何如？\r\n柏子微风际，梅花细雨余。\r\n十年登阁意，只益鬓毛疏。"
        },
        {
            "title": "到家作",
            "content": "久矣东墙绿萼梅，西墙双桂一风摧。\r\n儿时我母教儿地，母若知儿望母来。\r\n三十四年何限罪，百千万念不如灰。\r\n曝簷破袄犹藏箧，明日焚黄只益哀。"
        },
        {
            "title": "清流关",
            "content": "广宁门外二千程，齐鲁河淮坦迤行。\r\n突据冈峦高垒险，全收吴楚大江横。\r\n南唐入宋沿州堞，西日回风度使旌。\r\n老我重题秣陵柳，不知犹似昔年情!"
        },
        {
            "title": "出东林六七里望庐山",
            "content": "连峰出云云半开，奔渠卷雪响春雷。\r\n云中屈曲明如玉，都是天池顶泻来。"
        },
        {
            "title": "望石湖",
            "content": "治平寺南湖翠昏，柳枝茭叶见滩痕。\r\n楞伽不管无情雨，一夜吹花落范村。"
        },
        {
            "title": "葑门口号",
            "content": "灭渡桥回柳映塘，\r\n南风吹郭不胜香。\r\n湖田半种紫芒稻，\r\n麦笠时遮青苎娘。"
        }
    ]
}