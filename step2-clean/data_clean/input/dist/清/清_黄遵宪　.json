{
    "dynasty": "清",
    "author": "黄遵宪　",
    "intro": "",
    "items": [
        {
            "title": "酬曾重伯编修",
            "content": "废君一月官书力，读我连篇新派诗。\r\n风雅不亡由善作，光丰之后益矜奇。\r\n文章巨蟹横行日，世变群龙见首时。\r\n手撷芙蓉策虯驷，出门惘惘更寻谁？"
        },
        {
            "title": "山歌",
            "content": "买梨莫买蜂咬梨，心中有病没人知。\r\n因为分梨故亲切，谁知亲切转伤离。\r\n催人出门鸡乱啼，送人离别水东西。\r\n挽水西流想无法，从今不养五更鸡。"
        },
        {
            "title": "今别离",
            "content": "别肠转如轮，一刻既万周。\r\n眼见双轮驰，益增中心忧。\r\n古亦有山川，古亦有车舟。\r\n车舟载离别，行止犹自由。\r\n今日舟与车，并力生离愁。\r\n明知须臾景，不许稍绸缪。\r\n钟声一及时，顷刻不少留。\r\n虽有万钧柁，动如绕指柔。\r\n岂无打头风？亦不畏石尤。\r\n送者未及返，君在天尽头。\r\n望影倏不见，烟波杳悠悠。\r\n去矣一何速？归定留滞不。\r\n所愿君归时，快乘轻气球。\r\n朝寄平安语，暮寄相思字。\r\n驰书迅已极，云是君所寄。\r\n既非君手书，又无君默记。\r\n虽署花字名，知谁箝缗尾？\r\n寻常并坐语，未遽悉心事。\r\n况经三四译，岂能达人意？\r\n只有班班墨，颇似临行泪。\r\n门前两行树，离离到天际。\r\n中央亦有丝，有丝两头系。\r\n如何君寄书，断续不时至？\r\n每日百须臾，书到时有几？\r\n一息不相闻，使我容颜悴。\r\n安得如电光，一闪至君旁？\r\n开函喜动色，分明是君容。\r\n自君镜奁来，入妾怀袖中。\r\n临行剪中衣，是妾亲手缝。\r\n肥瘦妾自思，今昔得毋同？\r\n自别思见君，情如春酒浓。\r\n今日见君面，仍觉心忡忡。\r\n揽镜妄自照，颜色桃花红。\r\n开箧持赠君，如与君相逢。\r\n妾有钗插鬓，君有襟当胸。\r\n双悬可怜影，汝我长相从。\r\n虽则长相从，别恨终无穷。\r\n对面不解语，若隔山万重。\r\n自非梦来往，密意何由通？\r\n汝魂将何之？欲与君追随。\r\n飘然渡沧海，不畏风波危。\r\n昨夕入君室，举手搴君帷。\r\n披帷不见人，想君就枕迟。\r\n君魂倘寻我，会面亦难期。\r\n恐君魂来日，是妾不寐时。\r\n妾睡君或醒，君睡妾岂知？\r\n彼此不相闻，安怪常参差。\r\n举头见明月，明月方入扉。\r\n此时想君身，侵晓刚披衣。\r\n君在海之角，妄在天之涯。\r\n相去三万里，昼夜相背驰。\r\n眠起不同时，魂梦难相依。\r\n地长不能缩，翼短不能飞。\r\n只有恋君心，海枯终不移。\r\n海水深复深，难以量相思。"
        }
    ]
}