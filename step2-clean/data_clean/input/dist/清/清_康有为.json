{
    "dynasty": "清",
    "author": "康有为",
    "intro": "",
    "items": [
        {
            "title": "夜宿海会寺赠至善上人",
            "content": "开士诛茅五老峰，手植匡山百万松。\r荡云尽吸明湖水，招月来听海会钟。\r初地雨花驯白牯，阴岩石气郁苍龙。\r读书无处归来晚，桂树幽幽烟雾重。"
        },
        {
            "title": "蝶恋花",
            "content": "记得珠帘初卷处，人倚阑干，被酒刚微醉。翠叶飘零秋自语，晓风吹堕横塘路。 \r\n词客看花心意苦，坠粉零香，果是谁相误。三十六陂飞细雨，明朝颜色难如故。"
        },
        {
            "title": "过虎门",
            "content": "粤海重关二虎尊，万龙轰斗事犹存。\r\n至今遗垒余残石，白浪如山过虎门。"
        },
        {
            "title": "秋登越王台",
            "content": "秋风立马越王台，混混蛇龙最可哀。\r\n十七史从何说起，三千劫几历轮回。\r\n腐儒心事呼天问，大地山河跨海来。\r\n临睨飞云横八表，岂无倚剑叹雄才！"
        },
        {
            "title": "闻意索三门湾以兵轮三艘迫浙江有",
            "content": "凄凉白马市中箫，\r\n梦入西湖数六桥。\r\n绝好江山谁看取？\r\n涛声怒断浙江潮。"
        },
        {
            "title": "出都留别诸公",
            "content": "天龙作骑万灵从，独立飞来缥缈峰。\r\n怀抱芳馨兰一握，纵横宙合雾千重。\r\n眼中战国成争鹿，海内人才孰卧龙？\r\n抚剑长号归去也，千山风雨啸青锋。"
        }
    ]
}