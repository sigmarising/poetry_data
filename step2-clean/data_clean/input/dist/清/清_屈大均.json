{
    "dynasty": "清",
    "author": "屈大均",
    "intro": "（1630-1696），初名绍隆，字介子、翁山，广东番禺人。其诗富于民族意识，关怀人民疾苦，诗风高浑雄肆，兼有杜甫、李白之长。为\"岭南三大家\"之冠。",
    "items": [
        {
            "title": "壬戌清明作",
            "content": "朝作轻寒暮作阴，愁中不觉已春深。\r\n落花有泪因风雨，啼鸟无情自古今。\r\n故国江山徒梦寐，中华人物又销沉。\r\n龙蛇四海归无所，寒食年年怆客心。"
        },
        {
            "title": "雨过三峡桥上作",
            "content": "二十四潭争一桥，惊泉喷薄几时消。\r一山瀑布归三峡，小小天风作海潮。"
        },
        {
            "title": "登罗浮绝顶奉同蒋王二大夫作",
            "content": "霃霃太古云，至今未开辟。\r\n山气日汹涌，随风洒精液。\r\n触石生洪波，微茫在咫尺。\r\n登山若浮海，舟航即轻策。\r\n浮山复浮去，与罗万里隔。\r\n仅余玉女峰，娟娟在肘腋。\r\n蓬莱无根蒂，左股长为客。\r\n铁桥苦拘系，峰峰合体魄。\r\n一气胶漆之，洞天在肝膈。\r\n雷风吐噏时，氤氲相损益。\r\n峨峨在虚无，荡踏难留迹。\r\n如何太华山，乃为巨灵擘？\r\n便道通句曲，大天有阡陌。\r\n玉笥一南窍，日月暗相射。\r\n朱明本火府，草木多纯赤。\r\n朱竹含葳蕤，红翠美毛翮。\r\n南禺亦丹穴，凤族以千百。\r\n口衔芙莲花，纷纷堕瑶席。\r\n珠尾若扬麾，往来拂巾舄。\r\n麻姑何秀峙，散发至腰脊。\r\n上下飞峰间，不肯相扶掖。\r\n筋力尽青冥，渐与空天迫。\r\n微躯若鸿毛，顺风思一掷。\r\n衫袖即飙车，不用浮丘伯。\r\n神明自鼓舞，鸾鹤惟所择。\r\n便携二大夫，八极恣挥斥。\r\n神仙虽惝怳，此中有窟宅。\r\n真道苦无言，与天日相索。\r\n聪明乃尘垢，陶铸有微责。\r\n虽复游无穷，亦自悲人役。\r\n神山有离合，依依且朝夕。\r\n鳌首或浮沉，广大日以积。\r\n弥缝费造化，随波恐流易。\r\n分水一泉源，自天通地脉。\r\n瀑布纵横飞，与海相潮汐。\r\n天鸡一咿喔，扶桑已半白。\r\n海日长三丈，玄黄始一隙。\r\n光明未丽天，外体已赫赫。\r\n摇荡二石楼，烧空如琥珀。\r\n生长旸谷旁，郁仪日亲炙。\r\n中夜已寅宾，导引成肥硕。\r\n咸池灼欲焦，沧凉吾自适。\r\n一下曜真台，人间愁踧踖。\r\n百虑生黄埃，世务婴繁剧。\r\n三山居水下，船交苦风逆。\r\n赍去童男女，三千良可惜。\r\n罗浮即方丈，甘心自古昔。\r\n南岳一佐命，仙卿此注籍。\r\n大夫代天工，于此宜区画。\r\n虽无封禅书，名山望润泽。"
        },
        {
            "title": "紫萸香慢 送雁",
            "content": "恨沙蓬，偏随人转，更怜雾柳难青。问征鸿南向，几时暖返龙庭。正有无边烟雪，与鲜飚千里，送度长城。向并门少待，白首牧羝人，正海上，手携李卿。  秋声，宿定还惊。愁里月，不分明。又哀笳四起，衣砧断续，终夜伤情。跨羊小儿争射，恁能到，白蘋汀。尽长天遍排人字，逆风飞去，毛羽随处飘零，书寄未成。"
        },
        {
            "title": "天边",
            "content": "天边明月迥含霜，夜夜哀笳怨望乡。\r\n一片愁心与鸿雁，秋风吹不到衡阳。"
        },
        {
            "title": "江皋",
            "content": "翠微春更湿，烟雨欲无山。\r\n白鹭一溪影，桃花何处湾？\r\n渔村疏竹外，古渡夕阳间。\r\n田父不相识，相随谷口还。"
        },
        {
            "title": "秣陵",
            "content": "牛首开天阙，龙冈抱帝宫。\r\n六朝春草里，万井落花中。\r\n访旧乌衣少，听歌玉树空。\r\n如何亡国恨，尽在大江东？"
        },
        {
            "title": "读陈胜传",
            "content": "闾左称雄日，渔阳谪戍人。\r\n王侯宁有种？竿木足亡秦。\r\n大义呼豪杰，先声仗鬼神。\r\n驱除功第一，汉将可谁伦？"
        },
        {
            "title": "长亭怨 与李天生冬夜宿雁门关作",
            "content": "记烧烛、雁门高处。积雪封城，冻云迷路。添尽香煤，紫貂相拥、夜深语。苦寒如许，难和尔、凄凉句。一片望乡愁，饮不醉，垆头驼乳。  无处，问长城旧主，但见武灵遗墓。沙飞似箭，乱穿向，草中狐兔。那能使、口北关南、更重作，并州门户。且莫吊沙场，收拾秦弓归去。"
        },
        {
            "title": "梦江南",
            "content": "悲落叶，叶落绝归期。纵使归来花满树，新枝不是旧时枝。且逐水流迟。"
        },
        {
            "title": "梦江南",
            "content": "悲落叶，叶落落当春。岁岁叶飞还有叶，年年人去更无人。红带泪痕新。"
        },
        {
            "title": "浣溪沙",
            "content": "一片花含一片愁，愁随江水不东流。飞飞长傍景阳楼。  六代只余芳草在，三园空有乳莺留。白门容易白人头。"
        },
        {
            "title": "浣溪沙  杜鹃",
            "content": "血洒青山尽作花，花残人影未还家。声声只是为天涯。  有恨朱楼当凤阙，无穷青冢在龙沙。催还不得恨琵琶。"
        },
        {
            "title": "念奴娇 秣陵吊古",
            "content": "萧条如此，更何须，苦忆江南佳丽。花柳何曾迷六代，只为春光能醉。玉笛风朝，金笳霜夕，吹得天憔悴。秦淮波浅，忍含如许清泪。  任尔燕子无情，飞归旧国，又怎忘兴替。虎踞龙蟠那得久，莫 又苍苍王气。灵谷梅花，蒋山松树，未识何年岁。石人犹在，问君多少能记。"
        },
        {
            "title": "虞美人",
            "content": "无风亦向朱栏舞，情为君王苦。乌江不渡为红颜，忍使香魂无主独东还。  春含古血看犹暖，巧作红深浅。花前休唱楚人歌，恐惹英雄又唤奈虞何。"
        },
        {
            "title": "潇湘神 零陵作",
            "content": "潇水深，湘水深，双双流水逐臣心。潇水不如湘水好，将愁送去洞庭阴。"
        },
        {
            "title": "潇湘神 零陵作",
            "content": "潇水长，湘水长，三湘最苦是潇湘。无限泪痕斑竹上，幽兰更作二妃香。"
        },
        {
            "title": "潇湘神 零陵作",
            "content": "潇水流，湘水流，三闾愁接二妃愁。潇碧湘蓝虽两色，鸳鸯总作一天秋。"
        },
        {
            "title": "云州秋望",
            "content": "白草黄羊外，空闻觱篥哀。\r\n遥寻苏武庙，不上李陵台。\r\n风助群鹰击，云随万马来。\r\n关前无数柳，一夜落龙堆。"
        }
    ]
}