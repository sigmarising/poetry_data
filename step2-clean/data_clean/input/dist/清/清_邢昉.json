{
    "dynasty": "清",
    "author": "邢昉",
    "intro": "",
    "items": [
        {
            "title": "送九水还庐山",
            "content": "江舟弥不易，此日见朝霜。\r\n书寄他僧去，路因寒月长。\r\n彭蠡一衲远，云雾六朝荒。\r\n数雁烟边没，离心愈渺茫。"
        },
        {
            "title": "早稼",
            "content": "秋阴满一川，刈获在渔船。\r\n及此为农日，空知惜老年。\r\n水村连白鸟，溪屋覆青烟。\r\n日暮闻舂急，生涯亦可怜。"
        },
        {
            "title": "广陵行",
            "content": "客言渡江来，昨出广陵城。\r\n广陵城西行十里，犹听城中人哭声。\r\n去年北兵始南下，黄河以南无斗者。\r\n泗上诸侯卷旆旌，满洲将军跨大马。\r\n马头滚滚向扬州，史相堂堂坐敌楼。\r\n外援四绝誓死守，十日城破非人谋。\r\n扬州白日闻鬼啸，前年半死翻山鹞。\r\n此番流血又成川，杀戮不分老与少。\r\n城中流血迸城外，十家不得一家在。\r\n到此萧条人转稀，家家骨肉都狼狈。\r\n乱骨纷纷弃草根，黄云白日昼俱昏。\r\n仿佛精灵来此日，椒浆恸哭更招魂。\r\n魂魄茫茫复何有，尚有生人来酹酒。\r\n九州不复罢干戈，生人生人将奈何?"
        },
        {
            "title": "逢韩茂贻因赠并追伤戴敬夫",
            "content": "莫道相逢久叹嗟，尚怜流落在天涯。\r\n故人长隔黄垆面，苕水空余白雪花。\r\n行路更无磨镜具，扣门唯识卖浆家。\r\n羌村暮雨归何处？青草茫茫去转赊。"
        },
        {
            "title": "闻戴敬夫由越入闽",
            "content": "湖县忽离群，兵车谅未闻。\r\n揭竿真草草，暴骨竟纷纷。\r\n秋隔苕花岸，心悲建业云。\r\n遥思于役意，不为武夷君。"
        }
    ]
}