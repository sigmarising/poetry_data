{
    "dynasty": "清",
    "author": "吴嘉纪",
    "intro": "（1618-1684），字宾贤，一字野人，江苏泰州人。隐居家乡，生活贫困。有《陋轩诗集》。作品表现了他的民族感情，也有不少篇章反映了人民的疾苦和自己的艰难遭遇。风格苍劲，以白描擅长。",
    "items": [
        {
            "title": "挽王秀才斌",
            "content": "赋诗悲乱世，易箦及芳春。\r\n夙昔宁知佛？精魂实避秦。\r\n老妻单冷墅，残帙委流尘。\r\n杖履难重遇，桃花处处津。"
        },
        {
            "title": "挽王秀才斌",
            "content": "怀抱人难测，衣冠自不迂。\r\n传经多弟子，结友半屠沽。\r\n死去文章在，年凶产业芜。\r\n故林沧海畔，鸣噪尽饥乌。"
        },
        {
            "title": "泊船观音门十首",
            "content": "鼓鼙声飒飒，道路色凄凄。\r\n盘髻妇驰马，横刀兵捉鸡。\r\n山城常罢市，帝里已成畦。\r\n黄屋光辉瓦，纷纷碎入泥。"
        },
        {
            "title": "泊船观音门十首",
            "content": "即以山为郭，坚完世所稀。\r\n云鸿应得度，塞马竟如归！\r\n陇雨耕时大，人烟战后微。\r\n年年禾与黍，养得骆驼肥！"
        },
        {
            "title": "次韵答黄鸣六见怀",
            "content": "乾坤何处可题诗？画里江山雨洗时。\r\n水起峰低人不见，云生树冷鹤先知。"
        },
        {
            "title": "临场歌",
            "content": "掾豺隶狼，新例临场；十日东淘，五日南梁。\r\n趋役少迟，场吏大怒；骑马入草，鞭出灶户。\r\n东家贳醪，西家割彘；殚力供给，负却公税。\r\n后乐前钲，鬼咤人惊；少年大贾，币帛将迎。\r\n帛高者止，与笑月下；来日相过，归比折价。\r\n笞挞未歇，优人喧阗；危笠次第，宾客登筵。\r\n堂上高会，门前卖子；盐丁多言，箠折牙齿。"
        },
        {
            "title": "凄风行，伤饥灶也",
            "content": "凄风细雨何连绵？昼暗如夜飞湿烟。\r\n几千万家东海边，六七十日无青天。\r\n生计断绝，老人幸先就下泉。\r\n孩提无襦，长随母眠；阿母眠醒，腹馁不得眠。\r\n壮者起望西邻，乞食尘市，不复来还。\r\n回望东邻，八口闭柴扉，扉外青草春芊芊。\r\n水响溅溅，鬼泣涟涟。\r\n官长惄然，分俸籴谷，更日夕劳苦，劝富户各出籴谷金钱。\r\n富户踟蹰聚议，此户彼户，一斛两斛商量捐。"
        },
        {
            "title": "冶春绝句和王阮亭先生",
            "content": "冈北冈南上朝日，落花游骑乱纷纷。\r\n如何松下几杯土，不见儿孙来上坟？"
        },
        {
            "title": "冶春绝句和王阮亭先生",
            "content": "寒烟生处有归鸦，短棹残阳各去家。\r\n依旧笙歌满城郭，黄昏留与玉勾斜。"
        },
        {
            "title": "冶春绝句和王阮亭先生",
            "content": "杂管繁弦奏野航，听来声调是伊凉。\r\n边关子弟江南老，今日曲中逢故乡。"
        },
        {
            "title": "答栎下先生",
            "content": "穷冬伏枕何人问？栎下先生寄我诗。\r\n远问只愁身便死，怜才几见泪沾颐。\r\n吟成梁甫徒增慨，老遇钟期不厌迟。\r\n冰雪溪头扶病起，为君珍重夕阳时！"
        },
        {
            "title": "玉钩斜",
            "content": "莫叹他乡死，君王也不归。\r\n年年野棠树，花在路旁飞。"
        },
        {
            "title": "内人生日",
            "content": "潦倒邱园二十秋，亲炊葵藿慰余愁。\r\n绝无暇日临青镜，频过凶年到白头。\r\n海气荒凉门有燕，溪光摇荡屋如舟。\r\n不能沽酒持相祝，依旧归来向尔谋。"
        },
        {
            "title": "九日寄徐式家",
            "content": "清波晃荡荻花齐，徙倚衡门独杖藜。\r\n家在水中霜降早，船行林半鹭飞低。\r\n凶年酒贵乡人醒，返照村空寡妇啼。\r\n浦溆黄昏君不见，凉风衰柳思凄凄。"
        },
        {
            "title": "卖书祀母",
            "content": "母没悲今日，儿贫过昔时。\r\n人间无乐岁，地下共长饥，\r\n白水当花荐，黄粱对雨炊。\r\n莫言书寡效，今已慰哀思！"
        },
        {
            "title": "打鲥鱼",
            "content": "打鲥鱼，供上用。\r\n船头密网犹未下，官长已鞴驿马送。\r\n樱桃入市笋味好，今岁鲥鱼偏不早。\r\n观者倏忽颜色欢，玉鳞跃出江中澜。\r\n天边举匕久相迟，冰填箬护付飞骑。\r\n君不见金台铁瓮路三千，却限时辰二十二。"
        },
        {
            "title": "李家娘",
            "content": "城中山白死人骨，城外水赤死人血。\r\n杀人一百四十万，新城旧城内有几人活？\r\n妻方对镜，夫已堕首；腥刀入鞘，红颜随走。\r\n西家女，东家妇，如花李家娘，亦落强梁手。\r\n手牵拽语，兜离笳吹。团团日低．归拥曼睩蛾眉。\r\n独有李家娘，不入穹庐栖。\r\n岂无利刃，断人肌肤，转嗔为悦，心念彼姝，\r\n彼姝孔多，容貌不如他。\r\n岂是贪生，夫子昨分散，未知存与亡。\r\n女伴何好，发泽衣香，甘言来劝李家娘。\r\n李家娘，肠崩摧，箠挞磨灭，珠玉成灰。\r\n愁思结衣带，千结百结解不开。\r\n李家娘，坐军中，夜深起望，不见故夫子，\r\n唯闻战马嘶悲风；又见邗沟月，清辉漾漾明心胸。\r\n令下止杀残人生，寨外人来，殊似舅声。\r\n云我故夫子，身没乱刀兵。恸仆厚地，哀号苍旻！\r\n夫既殁，妻复何求？脑髓与壁，心肺与雠。\r\n不嫌剖腹截头，俾观者觳觫似羊牛。\r\n若羊若牛何人？东家妇，西家女。来日撤营北去，驰驱辛苦。\r\n鸿鹄飞上天，毚兔不离土。乡园回忆李家娘，明驼背上泪如雨!"
        },
        {
            "title": "一钱行赠林茂之",
            "content": "先生春秋八十五，芒鞋重踏扬州路。\r\n故交但有丘茔存，白杨催尽留枯根。\r\n昔游倏过五十载，江山宛然人代改。\r\n满地干戈杜老贫，囊底徒余一钱在。\r\n桃花李花三月天，同君扶杖上渔船。\r\n杯深颜热城市远，却展空囊碧水前。\r\n酒人一见皆垂泪，乃是先朝万历钱。"
        },
        {
            "title": "哀羊裘为孙八赋",
            "content": "孙八壮年已白头，十年歌哭古扬州。\r\n囊底黄金散已尽，笥中存一羔羊裘。\r\n晨起雪渚渚，取裘覆儿女；\r\n亭午号朔风，儿持衣而翁。\r\n风声雪片夜满牖，殷勤自解护阿妇。\r\n裘之温暖诚足珍，不得众身为一身。\r\n吁嗟乎，长安天子非故人，羊裘冷落对邗水。\r\n他年姓字齐严光，今日饥寒累妻子。"
        },
        {
            "title": "绝句",
            "content": "白头灶户低草房，\r\n六月煎盐烈火旁。\r\n走出门前炎日里，\r\n偷闲一刻是乘凉。"
        },
        {
            "title": "打鲥鱼",
            "content": "打鲥鱼，暮不休。\r\n前鱼已去后鱼稀，搔白官人旧黑头。\r\n贩夫何曾得偷买，胥徒两岸争相待。\r\n人马销残日无算，百计但求鲜味在。\r\n民力谁知夜益穷！驿亭灯火接重重。\r\n山头食藿杖藜叟，愁看燕吴一烛龙。"
        }
    ]
}