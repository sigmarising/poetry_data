{
    "dynasty": "清",
    "author": "毛奇龄",
    "intro": "（1623-1713），字大可，号西河，浙江萧山人。治经史及音韵学，能散文诗词，通音律，并从事诗词的理论批评。有《西河集》。",
    "items": [
        {
            "title": "相见欢",
            "content": "花前顾影粼粼。水中人。水面残花片片绕人身。 私自整，红斜领，茜儿巾。却讶领间巾里刺花新。"
        },
        {
            "title": "打虎儿行",
            "content": "打虎儿，乃在汴梁之禹州，禹州城外朱家楼。\r\n小儿十一随父耕，深林有虎斑毛成。\r\n飗飗黑风吹草根，乘风攫人谁敢撄？\r\n小儿不识虎，疑是狐与狸。\r\n见虎衔父肢，咆哮草际风来吹。\r\n儿啼向风不得父，把杙打虎截虎路。\r\n三尺童子五尺杙，凭空击去着虎臆。\r\n虎惊顾儿舍父逸，深林风草皆无色。\r\n禹州太守呼小儿，予之以帛饱以糜。\r\n予时在署识儿面，披发跳掷真儿嬉。\r\n问儿打虎虎何似？举手张牙作虎势。\r\n假虎隐幔恐小儿，小儿惊避力不支。\r\n当时见虎得无怖，此事我亦昧其故。\r\n禹州太守省得知，是时小儿知有父。\r\n男儿七尺纵复横，争名攫利万里行。\r\n高堂存没总不问，那肯舍命恋所生。\r\n我所思，打虎儿。"
        },
        {
            "title": "南柯子",
            "content": "驿馆吹芦叶，都亭舞枝。\r\n相逢风雪满淮西。\r\n记得去年残烛照征衣。\r\n曲水东流浅，盘山北望迷。\r\n长安书远寄来稀，\r\n又是一年秋色到天涯。"
        },
        {
            "title": "荷叶杯",
            "content": "五月南塘水满，吹断，鲤鱼风。小娘停棹濯纤指，水底，见花红。"
        }
    ]
}