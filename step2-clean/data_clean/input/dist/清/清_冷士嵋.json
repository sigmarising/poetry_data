{
    "dynasty": "清",
    "author": "冷士嵋",
    "intro": "",
    "items": [
        {
            "title": "梦里青山图为桐上人题",
            "content": "片云孤鹤寄人间，心自禅空梦自闲。\r\n莫把画图看作画，画中山是梦中山。"
        },
        {
            "title": "梦里青山图为桐上人题",
            "content": "竹屋蒲团万壑东，萧然一幻坐来空。\r\n十年尘虑都亡尽，留得青山入梦来。"
        },
        {
            "title": "过文与也墓下",
            "content": "不道寻君薤露边，一抔官陇卧荒烟。\r\n山深路僻人来少，野草茫茫没墓田。"
        },
        {
            "title": "哭文与也",
            "content": "人没琴亡竹坞东，到来不与旧时同。\r\n白云秋石荒凉尽，空对寒山落木中。"
        },
        {
            "title": "三月十九日圣忌日偶成",
            "content": "一年一度逢花发，每见花开辄黯然。\r\n往事有谁来记忆，春风空老白头年。"
        },
        {
            "title": "哭子晋兄",
            "content": "吾兄虽弱冠，忠义古人难。\r\n愤血千秋碧，操心一寸丹。\r\n旌旗落泗水，魂梦绕金坛。\r\n痛作包胥泪，霜飞六月寒。"
        }
    ]
}