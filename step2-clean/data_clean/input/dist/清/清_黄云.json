{
    "dynasty": "清",
    "author": "黄云",
    "intro": "",
    "items": [
        {
            "title": "雨中书事",
            "content": "病里仍愁四十过，学书学剑两蹉跎。\r\n白翻野饭炊粳稻，绿染秋衣制芰荷。\r\n远道西风吹客鬓，空江暮雨湿渔蓑。\r\n村醪急办青钱买，儿女灯前且笑歌。"
        },
        {
            "title": "白沟次东之金台韵（又见《储柴墟集》）",
            "content": "西山郁高寒，青绕燕代阔。\r\n我行春已深，絮纩尚未脱。\r\n平生四方志，眼底才圭撮。\r\n区区白沟河，编简不能剟。\r\n经涞流渐广，赴海倾莫遏。\r\n欲渡仍徘徊，缅怀开运末。\r\n兹惟辽晋疆，终古抱嗟咄。\r\n天公愤余腥，老雨夜来泼。\r\n堂堂十六州，幅员一朝割。\r\n桑君漫周旋，国旱尔为魃。\r\n中原杀戮尽，胡忍犬美括。\r\n哀哉黄龙府，回首饭无钵。\r\n横流到靖康，戎马屡南跋。\r\n往事勿具陈，忧竞猝难豁。\r\n居人讳言兵，唯记粘与曷。"
        },
        {
            "title": "吴江王氏月湖",
            "content": "水云千顷浩无边，萧爽微芃扫翳烟。\r\n海底鱼龙还出没，夜深河汉亦澄鲜。\r\n倒披宫锦淋漓醉，快展湘云放浪眠。\r\n逸兴遄飞鸥梦远，流光孤洁照沉渊。"
        },
        {
            "title": "常熟致道观七星桧",
            "content": "琴川古迹得纵观，七桧象斗罗仙坛。\r\n真人手植自梁代，燧人之火不及钻。\r\n成形成象两昭应，斟酌元气其无端。\r\n阴敷古殿覆玉座，星宫瞻天肃圣颜。\r\n侍女左右更修洁，仙袂欲举垂云鬟。\r\n坚贞铿戛悟玄理，至文无文朴反顽。\r\n深根穿散福地脉，万牛挽之并力难。\r\n雷雨藏蓄太阴黑，骨节显露莓苔干。\r\n偃仰诘屈更披折，矫若撑拄郁若盘。\r\n猿臂争攫凌险绝，鹤形孤高梳羽翰。\r\n大小斧劈惜皴裂，赤皮含生细叶攒。\r\n萧森夜拂箕尾动，耸拔昼涵湖腹宽。\r\n索綯绞纽互联络，风涛鼓舞交苍寒。\r\n角崩爪秃龙虎斗，鲲化海翻鹏快抟。\r\n鬼神出入倏忽际，厥状诡异穷莫殚。\r\n时逢有道天锡瑞，甘露履降和井丹。\r\n真人上仙念下土，架虬归来乐盘桓。\r\n浩歌适应金石响，楼居合共朝霞飧。\r\n酒泻天瓢不可挹，与山并峙青巑岏。\r\n仙标出尘几千丈，拟作蓬莱玉树看。\r\n傲兀阅世间荣瘁，卦之剥复时危安。\r\n铜驼荆棘仍变故，其上日月跳双丸。\r\n蜀柏犹能尊汉统，岱松宁免污秦官。\r\n青牛已随紫气远，孔桧系道遭摧残。\r\n偶然托迹仙境静，此后历数知如干。\r\n毕宏韦偃久绝笔，白石老子图冰纨。\r\n我生好古聊纪咏，豪奇安得追苏韩。\r\n置像亦如楚颂橘，石厓磨镌垂不刊。"
        },
        {
            "title": "夏日书事寄吴水部德徵",
            "content": "夏木垂阴覆小堂，图书生润日消长。\r\n遗音过耳栗留语，余馥清心薝卜香。\r\n懒仆畬田耕卤莽，顽儿越户步踉跄。\r\n行吟坐睡多闲适，自至南风足午凉。"
        },
        {
            "title": "唐伯虎",
            "content": "走马春城遍绿烟，挥金随处拥婵娟。\r\n自家花样天机杼，笑领蓬莱第一仙。"
        },
        {
            "title": "再次韵",
            "content": "济时勋业已无成，堆案图书境界清。\r\n黄落素秋归社燕，绿阴朱夏语流莺。\r\n宦情自向衰年薄，山色还同故国明。\r\n混迹渔樵真吏隐，日携吴酒对君倾。"
        },
        {
            "title": "题春草图",
            "content": "野烧痕回一雨过，村童放牧散平坡。\r\n祢衡洲畔埋愁远，建业城边积恨多。\r\n谁见夜深嘶石马，那知岁久没铜驼。\r\n江淹赋别魂销处，春水遥连漫绿波。"
        },
        {
            "title": "萧斋坐雨感怀书事（二首）",
            "content": "残书遍阅就窗明，少畅闲情赖鸟声。\r\n断送春归花事了，一番细雨绿阴成。"
        },
        {
            "title": "次吴工部夜集韵兼述鄙意",
            "content": "脱帻掀髯折堕簪，语长真似吐丝蚕。\r\n乞身岂待三宜去，养寿应无七不堪。\r\n屈产昔曾空冀北，人生只合住江南。\r\n赓诗赖有梅花主，吟处宜题退隐庵。"
        },
        {
            "title": "日夕",
            "content": "寂居山之阿，木叶明返照。\r\n阴厓凝晚色，余霞尚鲜耀。\r\n远心望烟海，孤兴凌仙峤。\r\n归牧驱牛马，溪船罢渔钓。\r\n闭门归动息，默以领众妙。"
        },
        {
            "title": "林先生官舍新成",
            "content": "燕雀纷来贺落成，成行花竹表官清。\r\n邻家或过墙头酒，山木频啼谷口莺。\r\n雨涨碧溪春浪细，日斜青壁晚霞明。\r\n一醒一醉胡然异，怀抱寻常得尽倾。"
        },
        {
            "title": "萧斋坐雨感怀书事（二首）",
            "content": "三月琴川四月还，虞山佳处尽跻攀。\r\n曾于拂水岩头望，一塔烟中认玉山。"
        },
        {
            "title": "送何龙若归京口",
            "content": "米家画里放船回，一路看山倦眼开。\r\n只恐还乡无旧业，桃花空傍战场栽。"
        },
        {
            "title": "青溪月夜，续灯庵即事",
            "content": "莫信繁华擅六朝，茅庵深坐话清宵。\r\n金陵万事都如梦，月色犹留旧板桥。"
        }
    ]
}