{
    "dynasty": "清",
    "author": "叶小鸾",
    "intro": "",
    "items": [
        {
            "title": "游仙诗（琼章亡后，仲韶梦青衣小鬟持寄）",
            "content": "可是初逢萼绿华，琼楼烟月几仙家。\r\n坐中听彻《凉州曲》，笑指窗前夜合花。"
        },
        {
            "title": "别蕙绸姊（二首）",
            "content": "岁月惊从愁里过，梦魂不向别中分。\r\n当时最是无情物，疏柳斜阳若送君。"
        },
        {
            "title": "仙坛奉呈泐师",
            "content": "身非巫女惯行云，肯对三星蹴绛裙。\r\n清吹声中轻脱去，瑶天笙鹤两行分。"
        },
        {
            "title": "昭齐姊约归阻风不至",
            "content": "寒炉拨尽烬微红，漠漠红云黯碧空。\r\n离别遂如千里月，归期偏怅一帆风。\r\n愁边花发三春日，梦里年惊两鬓中。\r\n雨雪满窗消未得，定应握手几时同。"
        },
        {
            "title": "雨夜闻箫",
            "content": "纱窗徙倚倍无聊，香烬熏炉懒更烧。\r\n一缕箫声何处弄，隔帘微雨湿芭蕉。"
        },
        {
            "title": "将授戒再呈泐师",
            "content": "弱水安能制毒龙，竿头一转拜师功。\r\n从今别却芙容主，承侍猊座沐下风。"
        },
        {
            "title": "早春红于折梅花至偶成（红于，侍儿名）",
            "content": "迟迟帘影映清宵，日照池塘冻欲消。\r\n公主梅花先傅额，美人杨柳未垂腰。\r\n纱窗绣冷留余线，绮阁香浓绕画绡。\r\n试问待儿芳草色，阶前曾长翠云条？"
        },
        {
            "title": "送蕙绸姊（二首）",
            "content": "绿酒盈尊未及衔，那堪津树引征帆。\r\n情知此别难留住，相对无言湿杏衫。"
        },
        {
            "title": "咏画屏美人（二首）",
            "content": "红深翠浅最芳年，闲倚晴空破绮烟。\r\n何似美人肠断处，海棠和雨晚风前。"
        },
        {
            "title": "别蕙绸姊（二首）",
            "content": "枝头余叶堕声干，天外凄凄雁字寒。\r\n感别却怜双鬓影，竹窗风雨一灯看。"
        },
        {
            "title": "送蕙绸姊（二首）",
            "content": "丝丝杨柳拂烟轻，总为愁人送别情。\r\n惟有流波似离恨，共将明月伴君行。"
        },
        {
            "title": "春日晓妆（丁卯，十二岁）",
            "content": "揽镜晓风清，双蛾岂画成。\r\n簪花初欲罢，柳外正莺声。"
        },
        {
            "title": "咏画屏美人（二首）",
            "content": "庭雪初消月半钩，轻漪月色共相流。\r\n玉人斜倚寒无那，两点春山日日愁。"
        },
        {
            "title": "己巳春哭六舅母墓上（即张倩倩）",
            "content": "十载恩难报，重泉哭不闻。\r\n年年春草色，肠断一孤坟。"
        },
        {
            "title": "浣溪沙 初夏",
            "content": "香到酴醾送晚凉，荇风轻约薄罗裳。曲阑凭遍思偏长。\r\n自是幽情慵卷幌，不关春色恼人肠。误他双燕未归梁。"
        }
    ]
}