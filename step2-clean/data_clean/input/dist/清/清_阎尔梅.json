{
    "dynasty": "清",
    "author": "阎尔梅",
    "intro": "1603－1679，字用卿，号古古，又号白耷山人，徐州沛县人氏。",
    "items": [
        {
            "title": "太仓过王文肃旧第",
            "content": "子夜歌残玉树尘，江南花月变金鳞。\r\n孤帆直挂沧洲去，不吊乌衣巷里人。"
        },
        {
            "title": "太仓过王文肃旧第",
            "content": "娄江桥畔采芙蓉，俯仰金华旧鼎钟。\r\n怪道主人常避客，应惭无泪哭神宗。"
        },
        {
            "title": "杏塠庄杂咏",
            "content": "早岁狂歌晚岁僧，名山赏过几千层。\r\n沧桑风景随时幻，兀坐荒林对一灯。"
        },
        {
            "title": "再哭樊氏",
            "content": "君妇持家政，于归尔在前。\r\n蕙兰题姓氏，荆布择姻缘。\r\n正色常忠谏，平心每善全。\r\n嗟乎真畏友，一夕径飘然。"
        },
        {
            "title": "戊申人日",
            "content": "繁华速老是春天，花极浓时落更先。\r\n遁野有情看拾翠，封侯无相写凌烟。\r\n心悲晚景歌皆痛，士遇奇才恨亦怜。\r\n我去君留仍暂事，成功者退记他年。"
        },
        {
            "title": "孟传是携其长郎北游，余于九江遇之喜赠",
            "content": "武昌城下竞舟时，恰好相逢正则祠。\r\n阻暑聊为无赖饮，游山喜作不情诗。\r\n甘陵自昔多君子，江夏于今诵小儿。\r\n北去有人如问我，但云僧矣尚须眉。"
        },
        {
            "title": "访姚文初于绛趺堂，遂哭现闻师",
            "content": "万里风闻海上兵，江南消息未分明。\r\n行藏唯恐惭师友，离乱无因问死生。\r\n再返皋桥迷旧庑，重逢市倅失真名。\r\n潜踪直入趺堂拜，错愕相看忾一声。"
        },
        {
            "title": "游高阳里",
            "content": "四野红霜牧笛愁，悲风蹈厉卷河流。\r\n高阳里在无人醉，广武坟凋几树秋。\r\n作客长眠芦絮榻，寻僧闲坐菊花楼。\r\n田家不解神何氏，操一豚蹄祝满篝。"
        },
        {
            "title": "采桑曲",
            "content": "种桑人家十之九，连绿不断阴千亩。\r\n年年相戒桑熟时，畏人盗桑晨暮守。\r\n前年灾水去年旱，私债官租如火锻。\r\n今春差觉风雨好，可惜桑田种又少。\r\n采桑女子智于男，晓雾浸鞋携笋篮。\r\n幼年父母责女红，蚕事绩事兼其中。\r\n桑有稚壮与瘦肥，亦有蚕饱与蚕饥。\r\n忌讳时时外意生，心血耗尽茧初成。\r\n织不及匹机上卖，急偿官租与私债。\r\n促织在室丝已竭，机抒西邻响不绝。\r\n残岁无米货入苦，妄意明年新丝补。"
        },
        {
            "title": "绝贼臣胡谦光",
            "content": "贼臣不自量，称予是故人。\r\n敢以书招予，冀予与同尘。\r\n一笑置弗答，萧然湖水滨。\r\n湖水经霜碧，树光翠初匀。\r\n妻子甘作苦，昏晓役舂薪。\r\n国家有废兴，吾道有诎申。\r\n委蛇听大命，柔气转时新。\r\n生死非我虞，但虞辱此身。"
        },
        {
            "title": "沧州道中",
            "content": "潞河数百里，家家悬柳枝。\r\n言自春至夏，雨泽全未施。\r\n燥土既伤禾，短苗不掩陂。\r\n辘轳干以破，井涸园菜萎。\r\n旧米日增价，卖者尚犹夷。\r\n贫者止垄头，怅望安所之。\r\n还视釜无烟，束腰相对饥。\r\n欲贷东西邻，邻家先我悲。\r\n且勿计终年，胡以延此时？\r\n树未尽蒙灾，争走餐其皮。\r\n门外兼催租，官府严呼追。\r\n大哭无可卖，指此抱中儿。\r\n儿女况无多，卖尽将何为？\r\n下民抑何辜，天怒乃相罹，\r\n下民即有辜，天恕何至斯！\r\n视天非梦梦，召之者为谁？\r\n呜乎！雨乎！\r\n安得及今一滂沱，救此未死之遗黎！"
        }
    ]
}