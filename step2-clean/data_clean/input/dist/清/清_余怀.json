{
    "dynasty": "清",
    "author": "余怀",
    "intro": "1616－1696，字澹心，一字无怀，号广霞，晚号寒铁道人、曼翁、鬘持老人等。原籍福建莆田，自其父辈即流寓南京。",
    "items": [
        {
            "title": "三月二十日朱本固园中牡丹二百余朵",
            "content": "沉香亭畔方移种，已见黄尘动地来。\r\n幸有爱花朱处士，至今留得百枝开。"
        },
        {
            "title": "戊申看花诗",
            "content": "寺对钟陵第一峰，娑罗树下午阴浓。\r\n此身飘泊莺花海，踏遍蓬山仗短筇。"
        },
        {
            "title": "戊申看花诗",
            "content": "五十年来老病愁，江山佳处几回头。\r\n齐梁旧事风吹去，柳叶梨花恨未休。"
        },
        {
            "title": "戊申看花诗",
            "content": "宝林双树影婆娑，普照花间系玉珂。\r\n如此春光独憔悴，可怜只是恨人多。"
        },
        {
            "title": "白鹭洲",
            "content": "洲前白鹭几时飞？芳草王孙归未归？\r\n二水依然台下过，阿谁演念家山破。"
        },
        {
            "title": "咏怀古迹",
            "content": "簇簇人闻马粪香，江东风俗美诸王。\r\n莫言此巷无寻处，处处皆成马粪场。"
        },
        {
            "title": "效杜甫七歌在长洲县作",
            "content": "有客有客字船子，平生赤脚踏海水。\r\n身经战斗少睡眠，功名富贵徒为尔。\r\n自比稷契何其愚，非薄汤武良有以。\r\n呜呼一歌兮歌激昂，日月惨淡无晶光。\r\n\r\n我生之初遇神祖，四海苍生守环堵。\r\n旌旗杳杳三十年，金铜仙人泪如雨。\r\n皇天剥蚀国运徂，况我无家更愁苦。\r\n沟壑未填骨髓枯，河山已异安所取？\r\n胡雁翅湿犹高飞，百尺蛟龙堕网罟。\r\n呜呼二歌兮歌声寒，林木飒飒风漫漫。\r\n\r\n小人有母生我晚，幼多疾病长屯蹇。\r\n生不成名老何益，蚩尤夜扫兵满眼。\r\n吁嗟亡国甲申年，二竖沉沉婴圣善。\r\n呜呼三歌兮歌思绝，鹙鸧昼叫泪成血。\r\n\r\n有妻有妻珮璚玖，十年为我闺中友。\r\n两男一女未长成，索梨觅栗堂前走。\r\n汝病数载事姑嫜，伶仃憔悴供箕帚。\r\n岂知豺狼入我户，使汝惊悸遂不寿。\r\n呜呼四歌兮歌转悲，饥乌夜夜啼孤儿。\r\n\r\n我有敝庐东门侧，后种梧桐前挂席。\r\n数椽风雨门长闭，四壁清静苔藓碧。\r\n自从戎马生疆场，使我苍黄丧家室。\r\n我行去此安所之？渔樵无地鸡犬迫。\r\n旧雨今雨花不红，新人故人头尽白。\r\n呜呼五歌兮声乌乌，浮云为我停斯须。\r\n\r\n有友有友在远方，或称少年或老苍。\r\n遭乱化作长黄虬，碧血潇洒盈八荒。\r\n王室风尘此亦得，明明落月满屋梁。\r\n呜呼六歌兮歌最苦，春兰秋菊长终古。\r\n\r\n有弓救日矢救月，帝阍未开晨星没。\r\n词客哀时双泪垂，饥寒老丑空皮骨。\r\n何时东海翻波澜，暂向西园采薇蕨。\r\n呜呼七歌兮声啾啾，吞声忍恨归山丘。"
        }
    ]
}