{
    "dynasty": "清",
    "author": "陈维崧",
    "intro": "（1625-1682），字其年，号迦陵，江苏宜兴人。以词著称，亦工诗与骈文，诗尚词华，受吴梅村影响，有《湖海楼集》。",
    "items": [
        {
            "title": "秋夜呈芝麓先生",
            "content": "掷帽悲歌发。\r正倚幌、孤秋独眺，凤城双阙。\r一片玉河桥下水，宛转玲珑如雪。\r其上有、秦时明月。\r我在京华沦落久，恨吴盐、只点离人发。\r家何在？在天末。\r凭高对景心俱折。\r关情处、燕昭乐毅，一时人物。\r白雁横天如箭叫，叫尽古今豪杰。\r都只被、江山磨灭。\r明到无终山下去，拓弓弦、渴饮黄麞血。\r长杨赋，竟何益？"
        },
        {
            "title": "春日游平山堂即事",
            "content": "三月雷堂口，多少游丝浴鹭。\r正潋滟文縠初平，金沟种满芳树。\r屏幕津楼斜蘸水，千秋春院闲吹絮。\r喜夹衣初试，艇子一双摇去。\r阵阵鬓丝，层层帘影，齐向平山渡。\r隔船纱、袅袅婷婷，影落绿波深处。\r照菱花水面明妆，唱竹枝风前诗句。\r又东园、芍药才红，金铃争护。\r兰桡小拢，看绕径裙花，漾尘微步。\r渐铺遍氍毹，玉笋飞觥，春纤拂素。\r红子低敲，青梅小摘，栏杆却立频回顾。\r蓦地见、玉钩斜路。\r伤心吊古，黯然偷注横波，此处是，隋皇墓。\r几番惆怅，流水东风，往事浑无据。\r且趁江流正滑，好放蜻蛉，慢摇纸扇，重歌金缕。\r暝翠将沉，船头欲转，茱萸湾子红桥下，妒游童、宝马将人觑。\r可怜此际归来，两岸榆钱，一天丝雨。"
        },
        {
            "title": "柬程村文友",
            "content": "想当年。\r黄公垆下兴翩翩。\r盘龙雕马，春风门下盛貂禅。\r有邹阳董相，一时赏誉重琅玕。\r略记旗亭游处，都相似、尔我周旋。\r自许上流，人称名士，终朝蹋臂萦牵。\r更儿呼德祖，弟蓄灌夫，意气无前。\r忆唱绿帻金丸，风流放诞，并坐响鵾弦。\r仿佛是、巷名金钱，幕号红莲。\r回中下杜，油壁雕鞍，曾经坠粉遗钿。\r狂奴减未？痴人死未？诟厉语，亦相怜。\r分携成旧雨，酒阑追省，一往凄然。\r同学少年虽健，奈酒徒散尽不堪言。\r道政坊头，延秋门外，忆了千千万。\r论窥帘映柱人何限，都分付、碎雨零烟。\r念故人一样艰难，总萧瑟江南庾子山。\r写瑶琴怨，我弹未了，又怕君弹。"
        },
        {
            "title": "清明感旧",
            "content": "正轻阴做来寒食，落花飞絮时候。\r踏青队队嬉游侣，只我伤心偏有。\r休回首，新添得、一堆黄土垂杨后。\r风吹雨溜。\r记月榭鸣筝，露桥吹笛，说着也眉皱。\r十年事，此意买丝难绣。\r愁容酒罢微逗。\r从今纵到岐王宅，一任舞衣轻斗。\r君知否？两三日、春衫为汝重重透。\r啼多人瘦。\r定来岁今朝，纸钱挂处，颗颗长红豆。"
        },
        {
            "title": "家善百自崇川来，小饮冒巢民先生堂中。闻百",
            "content": "是谁家本师绝艺？檀槽搯得如许！半弯逻逤无情物，惹我伤今吊古。\r君何苦：君不见、青衫已是人迟暮。\r江东烟树。\r纵不听琵琶，也应难觅，珠泪曾干处。\r凄然也，恰似秋宵掩泣，灯前一队儿女。\r忽然凉瓦飒然飞，千岁老狐人语。\r浑无据，君不见、橙心结绮皆尘土。\r两家后主，为一两三声，也曾听得，撇却家山去。"
        },
        {
            "title": "登上方寺铁塔",
            "content": "栏楯浮空去。\r划玲珑、榴皮石发，青红无数。\r看尽宣和风景好，又看宫娥北渡。\r有多少、梨花夜雨。\r西望铜驼荆榛里，算千秋、老辈唯吾汝。\r晋宋事，总尘土。\r鸿蒙一气凭斟取。\r蹑丹梯、千盘百级，上通玄圃。\r根插中原维地轴，其下黄河一缕。\r曾经过、怒潮煎煮。\r无限西风神州恨，倩相轮、做尽兴亡谱。\r铃铎响，自相语。"
        },
        {
            "title": "新安陈仲献（名策）客蜀总戎幕府，尝赎一俘",
            "content": "天畔蚕丛路。\r记当日、锦城丝管，华阳士女。\r一自愁云霾蜀栈，飞下桓家宣武。\r有多少、花钿血污。\r十万娥眉齐上马，过当年、花蕊题诗处。\r葭萌驿，鹃啼苦。\r春宵高宴元戎府。\r明月下、玉容暗淡，有人低诉。\r妾本成都良家子，叹息鸾分钗股。\r客亦为、泪零如雨。\r掷去黄金归破镜，问德言、还识菱花否？吾事毕，拔身去。"
        },
        {
            "title": "五人之墓",
            "content": "古碣穿云罅。\r记当日、黄门诏狱，群贤就鮓。\r激起金阊十万户，白棓霜戈激射。\r风雨骤、冷光高下。\r慷慨吴儿偏嗜义，便提烹、谈笑何曾怕。\r抉吾目，胥门挂。\r铜仙有泪如铅泻。\r怅千秋、唐陵汉隧，荒寒难画。\r此处丰碑长屹立，苔绣坟前羊马。\r敢轻易、霆轰电打？多少道旁卿与相，对屠沽、不愧谁人者？野香发，暗狼籍。"
        },
        {
            "title": "鸳湖烟雨楼感旧",
            "content": "水宿枫根罅。\r尽沽来、鹅黄老酿，银丝鲜鮓。\r记得筝堂和伎馆，尽是仪同仆射。\r园都在、水边林下。\r不闭春城因夜宴，望满湖灯火金吾怕。\r十万盏，红球挂。\r重游陂泽偏潇洒。\r剩空潭、半楼烟雨，玲珑如画。\r人世繁华原易了，快比风樯阵马。\r消几度、城头钟打。\r惟有鸳鸯湖畔月，是曾经照过多情者。\r波织簟，船堪籍。"
        },
        {
            "title": "赠成容若",
            "content": "丹凤城南路。\r看纷纷、崔卢门第，邹枚诗赋。\r独炙鹅笙潜趁拍，花下酒边闲谱。\r已吟到、最销魂处。\r不值一钱张三影，尽旁人、拍手揶揄汝。\r何至作，温韦语。\r总然不信填词误。\r忆平生、几枝红豆，江东春暮。\r昨夜知音才握手，笛里飘零曾诉。\r长太息、钟期难遇。\r斜插侍中貂更好，箭[骨孝]鸣、从猎回中去。\r堂堂甚，为君舞。"
        },
        {
            "title": "七夕感怀用尤悔庵原韵",
            "content": "鹊又填桥矣。\r满长安、千门砧杵，四围云水。\r长记常年茅屋下，佳节团圞能几！有和病、云鬟雪涕。\r纵病倘然人尚在，也未应、我泪多于此。\r弹不尽，半襟雨。\r如今剩有孱躯耳。\r便思量、故乡瓜果，也成千里。\r谁借针楼丝一缕，穿我啼红珠子。\r奈又说、春蚕竟死。\r嘱咐月钩休潋滟，幸怜人、正坐罗窗里。\r风乍吼，粉云起。"
        },
        {
            "title": "用辛稼轩陈同甫倡和韵，送王正子之襄阳，明",
            "content": "立马和君说：到襄阳、为余先问，隆中诸葛。\r往日英雄潮打尽，怪煞怒涛崩雪。\r今古恨、总多于发。\r再问大堤诸女伴，白铜鞮、可有闲风月？谁弹向，楚天瑟？ 才逢燕市还分别。\r怅平生、无多知己，几番离合。\r此去武昌鱼不少，莫惜颜筋柳骨。\r要频看、郑虔三绝。\r一幅新词《凄凉犯》，嘱来春、并示何生铁。\r霜夜吼，烛花裂。"
        },
        {
            "title": "奉赠蘧庵先生",
            "content": "识得词仙否？起从前、欧苏辛陆，为先生寿。\r不是花颠和酒恼，豪气轩然独有。\r要老笔、万花齐绣。\r掷碎琵琶今破面，好香词污汝诸伶手。\r笑余子，徒雕镂。\r秦宫汉殿描难就。\r矗中原、怒涛似箭，断崖如臼。\r我有铜人千行泪，扑地狮儿腾吼。\r声撼落、橘中棋叟。\r鹤发鸡皮人莫笑，忆华年、曾奉西宫帚。\r家本住，金台口。"
        },
        {
            "title": "送姜西溟入都",
            "content": "去矣休回顾。\r尽疏狂、长安市上，飞扬跋扈。\r谁道天涯知己少，半世人中吕布。\r仗彩笔、凭陵今古。\r伏枥悲歌平生恨，肯车中闭置加穷袴。\r君莫信，文章误。\r扬花细糁京江渡。\r恰盈盈、租船吹笛，柁楼挝鼓。\r屈指帝城秋更好，寄语冰轮玉兔。\r为我照望诸君暮。\r相约当年荆高辈，唤明驼倒载琵琶女。\r葡萄酒，色如乳。"
        },
        {
            "title": "蘧庵先生五日有鱼酒之饷醉后填词",
            "content": "蒲酒浓如乳。\r更为我、东溟斫鱠，大鱼就脯。\r携酒石榴花下醉，还选腹腴亲煮。\r耳热也、休提今古。\r只有寒潮围故国，叹龙舟寂寞无寻处。\r风乍起，瘦蛟舞。\r何须远望悲荆楚。\r暗想象、广陵旧事，泪多于雨。\r火照佛狸城下水，丞相孤军难渡。\r记时节、也逢重五。\r儿女谁知英雄恨，辟兵符戏向钗头赌。\r葵影绿，小窗午。"
        },
        {
            "title": "甲辰广陵中秋小饮孙豹人溉堂歌示阮亭",
            "content": "把酒狂歌起。\r正天上、琉璃万顷，月华如水。\r下有长江流不尽，多少残山剩垒。\r谁说道、英雄竟死。\r一听秦筝人已醉，恨月明、恰照吾衰矣。\r城头点，打不止。\r当年此夜吴趋里，有无数、红牙金缕，明眸皓齿。\r笑作镇西鸜鵒舞，眼底何知程李。\r讵今日、一寒至此。\r明月无情蝉鬓去，且五湖归伴鱼竿耳。\r知我者，阮亭子。"
        },
        {
            "title": "送三韩李若士省亲之楚（若士尊公时提督湖广",
            "content": "秋到离亭暮。\r羡风前、珊鞭玉靶，翩然竟去。\r借问此行何所向，笑指巴烟郢树。\r是乌鹊、惯南飞处。\r路入南荒休骋望，有陶公战舰空滩雨。\r酾热酒，浪花舞。\r严君坐拥貔貅旅。\r厌下流、一军下濑，目无黄祖。\r昨夜月明亲飨土，耍奏新填乐府。\r都不用、陈琳阮瑀。\r手掣红旗翻破阵，看郎君、下笔惊鹦鹉。\r猿臂种，气如虎。"
        },
        {
            "title": "贺阮亭三十",
            "content": "牛马江东走。\r陪满座、邹枚上客，为君称寿。\r七叶貂禅连凤阙，坐拥银筝翠袖。\r又兄弟、才雄八斗。\r三十王郎正年少，恰黄金铸印双悬肘。\r此意气，古无有。\r淡黄十里隋堤柳。\r更多少、竹西歌吹，樊川诗酒。\r满目关山原不恶，只是繁华非旧。\r算惟有、文章不朽。\r簌簌珠帘人不卷，看使君灯火春城口。\r依稀羡，欧阳守。"
        },
        {
            "title": "题曹实庵珂雪词",
            "content": "满酌凉州酝。\r爱佳词、一编《珂雪》，雄深苍稳。\r万马齐暗蒲牢吼，百斛蛟螭囷蠢。\r算笛拍、莺簧休混。\r多少词场谈文藻，向豪苏腻柳寻蓝本。\r吾大笑，比瓦黾。\r爇残桦烛刚余寸。\r叹从来、虞卿坷坎，韩非孤愤。\r耳热杯阑无限感，目送塞鸿归尽。\r又眼底、群公衮衮。\r作达放颠无不可，劝临淄、且傅当筵粉。\r城柝沸，夜乌紧。"
        },
        {
            "title": "伯成先生席上赋赠韩修龄（韩，关中人，圣秋",
            "content": "月上梨花午。\r恰重逢、江潭旧识，喁喁尔汝。\r绛烛两行浑不夜，添上三通画鼓。\r说不尽、残唐西楚。\r话到英雄儿女恨，绿牙屏惊醒红鹦鹉。\r雕笼内，泪如雨。\r一般怀抱君犹苦。\r家本在、扶风周至，五陵佳处。\r汉阙唐陵回首望，渭水无情东去。\r剩短蜡、声声诉与。\r绣岭宫前花似雪，正秦川公子迷归路。\r重酌酒，尽君语。"
        },
        {
            "title": "冬夜不寐写怀，用稼轩、同父倡和韵",
            "content": "已矣何须说！笑乐安、彦升儿子，寒天衣葛。\r百结千丝穿已破，磨尽炎风腊雪。\r看种种、是余之发。\r半世琵琶知者少，枉教人、斜抱胸前月。\r羞再挟，王门瑟。\r黄皮裤褶军装别。\r出萧关、边笳夜起，黄云四合。\r直向李陵台畔望，多少如霜战骨。\r陇头水、助人愁绝。\r此意尽豪哪易遂？学龙吟、屈煞床头铁。\r风正吼，烛花裂。"
        },
        {
            "title": "纤夫词",
            "content": "战舰排江口。\r正天边、真王拜印，蛟螭蟠钮。\r征发櫂船郎十万，列郡风驰雨骤。\r叹闾左、骚然鸡狗。\r里正前团催后保，尽垒垒锁系空仓后。\r捽头去，敢摇手？ 稻花恰称霜天秀。\r有丁男、临歧诀绝，草间病妇。\r此去三江牵百丈，雪浪排樯夜吼。\r背耐得、土牛鞭否？好倚后园枫树下，向丛祠亟倩巫浇酒。\r神佑我，归田亩。"
        },
        {
            "title": "赠何生铁（铁，小字阿黑，镇江人，流寓泰州",
            "content": "铁汝前来者！曷不学、雀刀龙笛，腾空而化？底事六州都铸错，孤负阴阳炉冶。\r气上烛、斗牛分野。\r小字又闻呼阿黑，讵王家处仲卿其亚？休放诞，人笞骂。\r萧疏粉墨营丘画。\r更雕鑱、渐台威斗，鄴宫铜瓦。\r不值一钱畴惜汝，醉倚江楼独夜。\r月照到、寄奴山下。\r故国十年归不得，旧田园总被寒潮打。\r思乡泪，浩盈把。"
        },
        {
            "title": "赠苏崑生（苏，固始人，南曲为当今第一。曾",
            "content": "吴苑春如绣。\r笑野老、花颠酒恼，百无不有。\r沦落半生知己少，除却吹箫屠狗。\r算此外、谁欤吾友？忽听一声河满子，也非关类湿青衫透。\r是鹃血，凝罗袖。\r武昌万叠戈船吼。\r记当日、征帆一片，乱遮樊口。\r隐隐柁楼歌吹响，月下六军搔首。\r正乌鹊、南飞时候。\r今日华清风景换，剩凄凉、鹤发开元叟。\r我亦是，中年后。"
        },
        {
            "title": "作家书竟题范龙仙书斋壁上芦雁图",
            "content": "漏悄裁书罢。\r绕廊行，偶然瞥见，壁间古画。\r一派芦花江岸上，白雁濛濛欲下。\r有立且、飞而鸣者。\r万里重关归梦杳，拍寒汀、絮尽伤心话。\r捱不了，凄凉夜。\r城头戍鼓刚三打。\r正四壁、人声都静，月华如泻。\r再向丹青移烛认，水墨阴阴入化。\r恍嘹唳、枕棱窗罅。\r曾在孤舟逢此景，便书画相对心犹怕。\r君莫向，高斋挂。"
        },
        {
            "title": "送邵兰雪归吴门仍用前韵",
            "content": "易水严装发。\r休回首、故人别酒，帝城高阙。\r九曲黄河迎马首，淼淼龙宫堆雪。\r说不尽、天涯明月。\r君去故侯瓜可种，向西风、莫短冲冠发。\r人世事，总毫末。\r长州鹿走苏台折。\r叹年少、当歌不醉，此非俊物。\r试到吴东门下问，可有吹箫人杰？有亦被、怒潮磨灭。\r来夜天街无酒伴，怕离鸿、叫得枫成血。\r亦归耳，住何益。"
        },
        {
            "title": "题徐渭文《钟山梅花图》，同云臣、南耕、京",
            "content": "十万琼枝，矫若银虬，翩如玉鲸。\r正困不胜烟，香浮南内；娇偏怯雨，影落西清。\r夹岸亭台，接天歌板，十四楼中乐太平。\r谁争赏？有珠珰贵戚，玉佩公卿。\r如今潮打孤城，只商女船头月自明。\r叹一夜啼乌，落花有恨；五陵石马，流水无声。\r寻去疑无，看来似梦，一幅生绡泪写成。\r携此卷，伴水天闲话，江海余生。"
        },
        {
            "title": "同前题",
            "content": "虽则毋归，对酒当歌，终难激扬。\r似孔家文举，幼原了了；卫家叔宝，晚更茫茫。\r五剧金鞭，六衔宝马，谁数吾家老子昂。\r公真误，叹臣今已老，发短心长。\r御沟偶过球场，笑涂辙都为若辈妨。\r更内家髻样，巧如马坠；小侯舞势，快作鸾翔。\r酒则数行，食而三叹，断尽西风烈士肠。\r登城望，有千群筚篥，万点牛羊。"
        },
        {
            "title": "赠别芝麓先生，即用其题《乌丝词》韵",
            "content": "四十诸生，落拓长安，公乎念之。\r正戟门开日，呼余惊座；烛花灭处，目我于思。\r古说感恩，不如知己，卮酒为公安足辞？吾醉矣！纔一声河满，泪滴珠徽。\r昨来夜雨霏霏，叹如此狂飙世所稀。\r恰山崩石裂，其穷已甚；狮腾象踏，此景尤奇。\r我赋将归，公言小住，归路银涛百丈飞。\r氍毹暖，趁铜街似水，赓和无题。\r归去来兮！竟别公归，轻帆早张。\r看秋方欲雨，诗争人瘦；天其未老，身与名藏。\r禅塌吹箫，妓堂说剑，也算男儿意气扬。\r真愁绝，却心忧似月，鬓秃成霜。\r新词填罢苍凉，更暂缓临歧入醉乡。\r况仆本恨人，能无刺骨；公真长者，未免霑裳。\r此去荆溪，旧名罨画，拟绕萧斋种白杨。\r从今后，莫逢人许我，宋艳班香。"
        },
        {
            "title": "三月三日尉氏道中作",
            "content": "登尉缭台，上三垂岗，伤如之何！忆谈兵说剑，才情磊落；投秦去魏，意气嵯峨。\r我到中原，重寻旧迹，牧笛球风起夜波。\r谁相问，纵残碑尚在，一半销磨。\r短衣匹马经过，叹禊日难逢晋永和。\r正水边柳眼，斜窥芳岸；风前燕尾，乱剪晴莎。\r异国风光，中年意味，写上乌丝感慨多。\r休凭吊，西湔裙挑菜，士女娑拖。"
        },
        {
            "title": "秋夜听梁溪陈四丈弹琵琶",
            "content": "瑟瑟阴阴，嗟哉此声，胡为乎来？似灵鼍夜吼，狂崩断岸；角鹰秋起，怒决荒台。\r忽漫沉吟，陡焉掩抑，细抵游丝缀落梅。\r冰弦内，惹一宵涕泪，万种悲哀。\r十年前记追陪，怎握手霜灯暗自猜。\r叹朱门酒肉，谁容卿傲；梨园子弟，总妒君才。\r牢落关河，聊萧身世，迸入空亭小忽雷。\r癫狂甚，骂人间食客，大半驽骀。"
        },
        {
            "title": "咏菜花",
            "content": "极目离离，遍地濛濛，官桥野塘。\r正杏腮低亚，添他旖旎；柳丝浅拂，益尔轻飏。\r绣袜才挑，罗裙可择，小摘情亲也不妨。\r风流甚，映粉红墙低，一片鹅黄。\r曾经舞榭歌场，却付与空园锁夕阳。\r纵非花非草，也来蝶闹；和烟和雨，惯引蜂忙。\r每到年时，此花娇处，观里夭桃已断肠。\r沉吟久，怕落红如海，流入春江。"
        },
        {
            "title": "春日偶过亳村故居",
            "content": "前村里，落梅阵阵风起。\r旧家池馆暂经过，玉栏漫倚。\r粉英也为主人来，雨中和泪梳洗。\r画檐损，月榭圮。\r蘼芜蛱蝶盈砌。\r颓垣败井剧关心，那能遣此。\r赚人连夜卸烟帆，半篙埋怨春水。\r一天丝雨洒不止，总难忘旧日邻里。\r只有点波燕子，上雕梁、絮语墨花帘底，似话王家当年事。"
        },
        {
            "title": "咏滇茶",
            "content": "胭脂绣缬，正千里江南，晓莺时节。\r绛质酣春，红香宠午，惟许茜裙亲折。\r晓印枕痕零乱，浅晕酒潮明灭。\r春园里，较琪花玉茗，娇姿更别。\r情切，想故国。\r万里日南，渺渺音尘绝。\r灰冷昆明，尘生洱海，此恨拟和谁说？空对异乡烟景，蓦记旧家根节。\r春去也，想蛮花[犬旁+乞]鸟，泪都成血。"
        },
        {
            "title": "癸丑除夕",
            "content": "响铜签。\r许多年、旧事压眉尖。\r记得当初，后堂弟妹，团圞围定红帘。\r饮尽了、屠苏千盏，挞画鼓，憨笑赌黄柑。\r十里春城，金蛾暗扑，火凤交衔。\r自后也逢除夕，叹此身长是，弟北兄南。\r第宅俱非，颠毛都换，每因节令生嫌。\r只万点、官桥夜火，风吹零乱映疏檐。\r羡煞邻家岁酒，隔巷春衫。"
        },
        {
            "title": "咏马贵阳画册",
            "content": "极北龙归，江东马渡，君臣建业偏安。\r天上无愁，宫中有庆，声声玉树金莲。\r点缀太平年。\r更尚书艳曲，丞相蛮笺。\r月夕花朝，那知王濬下楼船。\r华清月照栏杆，怅多时粉本，流落人间。\r可惜当初，丹青妙手，如何不画凌烟？风景极凄然。\r写一行衰柳，几处哀蝉。\r展卷沉吟，昏鸦蔓草故宫前。"
        },
        {
            "title": "许月度新自金陵归，以《青溪集》示我，感赋",
            "content": "青溪路。\r记当日、年少嬉游处。\r覆舟山畔人家，麾扇渡头士女。\r水花风片，有十万珠帘夹烟浦。\r泊画船、柳下楼前，衣香暗落如雨。\r闻说近日台城，剩黄蝶濛濛，和梦飞舞。\r绿水青山浑似画，只添了、几行秋戍。\r三更后、盈盈皓月，见无数精灵含泪语。\r想胭脂井底娇魂，至今怕说擒虎。"
        },
        {
            "title": "本意和倪云林原韵",
            "content": "风光三月连樱笋，美人踌躇白日静。\r小屏空翠飐东风，不见其余见衫影。\r无端料峭春闺冷，忽忆青骢别乡井。\r长将妾泪[黑宛]红巾，愿作征夫车畔尘。\r人归迟，春去疾，雨丝满院流光湿。\r锦书远道嗟奚及，坐守吴山一春碧。\r何日功成还马邑，双倚枇杷花树立。\r夕阳飞絮化为萍，揽之不得徒营营。"
        },
        {
            "title": "二月十一日夜风月甚佳过水绘园听诸郎弦管灯",
            "content": "弹地弦清，飘来笛脆，曲室诸郎歌管。\r他乡风月佳无比，只是中年以后，心情顿懒。\r遥忆故园妆楼上，镇玉臂云鬟凄断。\r伤心处，何事尊前，一声河满。\r却是绛河欲没，珠绳乍转。\r画角谯楼哀怨。\r旧事如尘，新愁似梦，可惜一场分散。\r奈天涯滋味，瞒不过、南归鱼雁。\r吮霜毫、才提还倦。\r莫虑春寒，罗衾红泪暖。"
        },
        {
            "title": "送蘧庵先生之广陵，并示宗定九，孙无言，汪",
            "content": "十里珠帘，半城画艇，百年花月维扬。\r有君家丞相，梅岭旧祠堂。\r每到清明赛社，倾城士女，愁弄笙簧。\r只无情隋堤，舞腰还斗宫妆。\r扁舟上冢，听邻船、重话兴亡。\r奈石马嘶风，银蚕吊月，往迹全荒。\r我亦当年薄倖，曾吹过、一帽红香。\r问桃花认否，前度刘郎。"
        },
        {
            "title": "客有言西江近事者感而赋此",
            "content": "说西江近事最销魂，啼断竹林猿。\r叹灌婴城下，章江门外，玉碎珠残。\r争拥红妆北去，何日遂生还。\r寂寞词人句，南浦西山。\r谁向长生宫殿，对君王试鼓，别鹄离鸾。\r恐未歌此曲，先已惨天颜。\r只小姑端然未去，伴彭郎烟水月明间。\r终古是，银涛雪浪，雾鬓风鬟。"
        },
        {
            "title": "夜宿翁村时方刈稻苦雨不绝词纪田家语",
            "content": "为君诉。\r今年东作，满目西畴，尽成北渚。\r雨翻盆势欲浮城去。\r香稻波飘，都作沈湘角黍。\r咽泪频呼儿女，瓮头剩粒，为君殷勤煮。\r话难住。\r茅檐点滴，短檠青荧，床上无干处。\r雨声乍续啼声断，又被啼声，剪了半村雨。\r摇手亟谢田翁，一曲淋漓，不抵卿言苦。"
        },
        {
            "title": "江行望秣陵作",
            "content": "轻舟夜剪秋江，西风鳞甲生江面。\r瓦官阁下，方山亭外，惊涛雪片。\r一带蒋州，千寻铁锁，等闲烧断。\r只波间皓月，流光欲下，旧曾照，金陵县。\r何处回帆挝鼓，更玉笛、数声哀怨。\r回思往事，永嘉南渡，流人何限。\r如此江山，几人怜惜，斜阳断岸。\r正江南烟水濛濛，飞尽楚天新雁。"
        },
        {
            "title": "秋感",
            "content": "夜来几阵西风，匆匆偷换人间世。\r凄凉不为，秦宫汉殿，被伊吹碎。\r只恨人生，些些往事，也成流水。\r想排花露井，桐英永巷，青骢马，曾经系。\r光景如新宛记，记瑶台、相逢姝丽。\r微烟淡月，回廊复馆，许多情事。\r今日重游，野花乱蝶，迷濛而已。\r愿天公还我，那年一带，玉楼银砌。"
        },
        {
            "title": "辽后妆台",
            "content": "洗妆台下伤情路，西风又吹人到。\r一缕山鬟，半梳苔发，想象新兴闹扫。\r塔铃声悄，说不尽当年，月明花晓。\r人在天边，轴帘遥闪茜钗小。\r如今顿成往事，回新深院里，也长秋草。\r上苑云房，官家水殿，惯是萧娘易老。\r红颜懊恼，与建业萧家，一般残照。\r惹甚闲愁，且归斟翠醥。"
        },
        {
            "title": "江南忆同云臣和蘧庵先生韵",
            "content": "江豚翻碧浪，凭高望极，折戟半沉沙。\r鸡笼山下路，记得凤城，数十万人家。\r貂禅掩映，钟山翠、叠鼓鸣笳。\r更参差、青溪红板，从古说繁华。\r堪嗟！齐台梁苑，残月晓风，剩颓墙败瓦。\r只苍凉、半林枫槲，四壁龙蛇。\r几番夜雨寒潮泊，空城下、浪打蒹葭。\r青衫湿，隔船同诉天涯。"
        },
        {
            "title": "歌筵感旧",
            "content": "谁家摇步障，明月夜，赏花天。\r正壁带红稠，帘衣绿绉，夹路钗钿。\r从前，也曾听处，渐如尘似梦记难全。\r遮莫延秋门里，不然道政坊边。\r铜仙，有泪泻如铅。\r揽镜恼华颠。\r讵飘零江海，重归故国，再上珠筵。\r龟年，莫停歌拍，怕举头皓魄不常圆。\r正月新蒲细柳，满场横竹哀弦。"
        },
        {
            "title": "汴梁城内有李师师巷经过感赋",
            "content": "是东京旧迹，愁漠漠，雨丝丝。\r怅赵宋繁华，樊楼笑语，总被风吹。\r凄其，剩勾栏在，照绿窗曾挂月如规。\r今日颓垣废井，当年舞榭歌基。\r师师，雪貌玉为肌。\r玩月赏花时。\r惹君王夜幸，香橙暗擘，腻笋潜携。\r谁知，小屏风后，有周郎低唱断肠词。\r一代春娇寂寞，半城夜火参差。"
        },
        {
            "title": "读孚若长歌，即席赋赠仍用孚若原韵",
            "content": "霆轰电掣，算君才真似，怒涛千斛。\r百感淋漓风骤起，劈裂满堂桦烛。\r公醒而狂，人憎欲杀，抵鹊何须玉。\r春衫老泪，鲛珠瓣瓣堪掬。\r不记三十年前，灌夫使气，嚄唶惊邻屋。\r弹指蓬莱今又浅，短法可能长绿。\r诗酒前缘，莺花小劫，世事弹棋局。\r关山笛破，欲吹吹不成曲。"
        },
        {
            "title": "钜鹿道中作",
            "content": "雄关上郡，看城根削铁，土花埋镞。\r十月悲风如箭叫，此地人称钜鹿。\r白浪轰豗，黄沙苍莽，霜蚀田夫屋。\r车中新妇，任嘲髀里生肉。\r太息张耳陈余，当年刎颈，末路相倾覆。\r长笑何须论旧事，汦水依然微绿。\r欲倩燕姬，低弹赵瑟，一醉生平足。\r井陉日暮，乱鸦啼入枯木。"
        },
        {
            "title": "游京口竹林寺",
            "content": "长江之上，看枝峰蔓壑，尽饶霸气。\r狮子寄奴生长处，一片雄山莽水。\r怪石崩云，乱岗淋雨，下有鼋鼍睡。\r层层都挟，飞而食肉之势。\r只有铁瓮城南，群山嬴秀，画出吴天翠。\r绝似小乔初嫁与，顾曲周郎佳婿。\r竹院盘陀，松寮峭蒨，最爱林皋寺。\r徘徊难去，夕阳烟磬沉未？"
        },
        {
            "title": "读屈翁山诗，有作",
            "content": "灵均苗裔，羡十年学道，匡庐山下。\r忽听帘泉豗冷瀑，豪气轶于生马。\r亟跳三边，横穿九塞，开口谈王霸。\r军中毬猎，醉从诸将游射。\r提罢匕首入秦，不禁忍俊，缥缈思登华。\r白帝祠边三尺雪，正值玉姜思嫁。\r笑把岳莲，乱抛博箭，调弄如花者。\r归而偕隐，白羊瑶岛同跨。"
        },
        {
            "title": "秣陵怀古",
            "content": "红板桥头，锦衣仓北，金陵从古皇州。\r记离宫墙外，年少曾游。\r忽听九重仙乐，东风细细度龙楼。\r依稀认，宁王玉笛，贺老箜篌。\r悠悠，南朝风景，看几遍桃红，白了人头。\r算刘郎易老，嬴女难留。\r三十六宫何在？斜阳外、隐隐离愁。\r伤心极，后湖菱蔓，一片渔舟。"
        },
        {
            "title": "本意（癸丑三月十九日，用明杨孟载韵）",
            "content": "中酒心情，拆棉时节，瞢腾刚送春归。\r一亩池塘，绿荫浓触帘衣。\r柳花搅碎晴晖，更画梁玉剪交飞。\r贩茶船重，挑笋人忙，山市成围。\r蓦然却想，三十年前，铜驼恨积，金谷人稀。\r划残竹粉，旧愁写向阑西。\r惆怅移时，镇无聊搯损蔷薇。\r许谁知？细柳新蒲，都付鹃啼。"
        },
        {
            "title": "夏日吴中寄内",
            "content": "记睡醒纱巾轻堕，又促床移，树阴中卧。\r院悄人稀，举首闲数碧星颗。\r月华浴簟，渐月映、中门锁。\r唤绿茗盈盈，恰一缕、红生廊火。\r几朵，是才开茉莉，小傍苧衫斜亸。\r抽书赌背，总排定、夜分幽课。\r弄不了茭粉菱丝，难写入、偷声入破。\r惹万种思量，凭仄烟桡画舸。"
        },
        {
            "title": "泥莲庵夜宿，同子万弟与寺僧闲话（庵外有白",
            "content": "倦客心情，况遇着、秋院捣衣时节。\r惆怅侧帽垂鞭，凝情伫寥泬。\r三间寺、水窗斜闭，一声磬、林香暗结。\r且啜茶瓜，休论尘世，此景清绝。\r询开士、杖锡何来？奈师亦江东旧狂客。\r惹起南朝零恨，与疏钟呜咽。\r有多少、西窗闲话，对禅床、剪烛低说。\r渐渐风弄莲衣，满湖吹雪。"
        },
        {
            "title": "咏美人秋千",
            "content": "昨夜湔裙罢，今日意钱回。\r粉墙正亚朱户，其外有铜街。\r百丈同心彩索，一寸双文画板，风飐绣旗开。\r低约腰间素，小摘鬓边牌。\r翩然上，掠绿草，拂苍苔。\r粉裙欲起未起，弄影惜身材。\r忽趁临风回鹘，快作点波新燕，糁落一庭梅。\r向晚半轮玉，隐隐照遗钗。"
        },
        {
            "title": "送恽南田之钱塘并柬毛稚黄",
            "content": "蹑屩上灵隐，吹笛下吴淞。\r送君恰值新爽，纤月映船篷。\r犹记冷泉亭上，百道跳珠喷雪，飞瀑挂衫松。\r一别十八载，吾老渐成翁。\r故人去，携笔墨，写空濛。\r不知老已将至，挥洒醉偏工。\r为讯盐桥毛子，果否别来无恙，底事断诗筒。\r人世作达耳，长邑郁焉穷。"
        },
        {
            "title": "夏五月大雨，南亩半成泽国，而梁溪人尚有画",
            "content": "翠釜一朝裂，铜狄尽流铅。\r江南五月天漏，炼石补仍穿。\r骤若淫龙喷沫，狂比长鲸跋浪，庐舍没长川。\r菱蔓绕床下，钓艇系门前。\r今何日，民已困，况无年。\r家家秧马闲坐，虚井断炊烟。\r何处玉箫金管，犹唱雨丝风片，烟水泊游船。\r此曲纵娇好，听者似啼猿。"
        },
        {
            "title": "蜀山谒东坡书院",
            "content": "水拍晴莎，山衔春店，飞花落絮悠扬。\r打鱼放鸭，四月好时光。\r此地林峦绝胜，家家足、碧涧幽篁。\r斜坡上，碎瓻败甓，零乱补围墙。\r鸣榔，思往事，峨嵋仙客，曾驻吾乡。\r惹溪山千载，姓氏犹香。\r今日紫姑圣女，喧村赛、画鼓明妆。\r残碑在，独怜野草，渐没古祠堂。"
        },
        {
            "title": "过虎牢",
            "content": "汜水东来，荥阳西去，伤心斜日哀湍。\r横鞭顾盼，又过虎牢关。\r叹息提兵血战，西风响、一片刀环。\r英雄泪，乱山红叶，不待晓霜丹。\r追攀，当日事，炎精末造，遗恨灵桓。\r又许昌迁驾，不肯回銮。\r今古兴亡转换，谁相问、剩水残山。\r凭高望，汉陵魏阙，一样土花斑。"
        },
        {
            "title": "感旧",
            "content": "碧云薄暮，画角谁家奏？深院火荧荧，好风轻翠帏微绉。\r冰轮徐上，无语掩屏山，金钩瘦，鲛绡透，人在银灯后。\r年时小苑，良夜曾携手。\r低扫淡黄蛾，漫垂垂玉人红袖。\r如今人去，门巷也依旧。\r红桥口，香街后，一带青青柳。"
        },
        {
            "title": "墙外丁香花盛开感赋",
            "content": "攀来尚隔，望处偏清，算怎到花开，阑珊春已在长亭。\r滴粉搓酥，小红墙角倍分明。\r年年此际，笼归马上，递遍春城。\r昨岁看花，有人秃袖，擘阮挨筝。\r怅新来梁间燕去，往事星星。\r只有邻花，不作路旁情。\r夜深难睡，缤纷花影，筛满空庭。"
        },
        {
            "title": "寄书",
            "content": "香茗才情，簪花模样，斜舒密色笺儿。\r霜毫才吮，早已泪如丝。\r楚天楼上湘娥倚，奈湘雨湘烟十二时。\r说与天涯游子，近日恹恹春病，生怕难支。\r为趁双鱼，无物寄相思。\r真珠滴向红绡满，怕绡滑珠圆难寄伊。"
        },
        {
            "title": "夜行荥阳道中",
            "content": "峡劈成皋古郡，人杂猿猱过。\r断崖怒走，苍龙立而卧。\r此乃广武山乎？噫嚱古战场哉，悲来无那。\r卸鞍坐，烟竹吹来入破。\r一林纤月，雁声不断，砧声又掺合。\r历历五点三更，马前渐逼，荥阳城头灯火。"
        },
        {
            "title": "乞巧同蘧庵先生赋",
            "content": "碧云耿耿，见银河低泻。\r人在针楼曝衣罢。\r告天孙、臣本屠钓江东，疏拙甚，愿以蛛丝巧借。\r天孙含笑答：见事卿迟，大抵聪明让聋哑。\r试看古今来，刘项孙曹，都留作、残编闲话。\r只赐汝狂騃倍常年，好烂醉高歌，花天月夜。"
        },
        {
            "title": "咏慈仁寺古松寿纪伯紫",
            "content": "摩空翠鬣，万古知难老。\r色作青铜雪霜饱。\r似杜甫惊人，马卿傲世，二子者，可以状君兀奡。\r托根燕市侧，游戏支离，一笑风尘比鸿爪。\r任丝管喧阗，貂禅赫奕，更七姓鞭丝醉袅。\r只西风吼处作涛声，对凤阙龙墀，吾存吾傲。"
        },
        {
            "title": "过汜水县虎牢关作",
            "content": "积铁苍然，关势临崖偻。\r崭绝东京好门户。\r挽藤萝、月黑谁恐人行，落叶卷，声似牢中吼虎。\r无情惟洛水，日夜东流，不为愁人带愁去。\r寂寞北邙山，苦对西风，排一派、唐陵汉墓。\r任吊古伤今已无人，只霜打棠梨，暗啼红雨。"
        },
        {
            "title": "善权寺相传为祝英台旧宅，寺后一台，云其读",
            "content": "傍东风，寻旧事，愁脸满红筯。\r任是年深，也有系人处。\r可怜黄土苔封，绿罗裙坏，只一缕春魂抛与。\r为他虑，还虑化蝶归来，应同鹤能语。\r赢得无聊，呆把断垣觑。\r那堪古寺莺啼，乱山花落，惆怅煞台空人去。"
        },
        {
            "title": "咏铁马同云臣赋",
            "content": "赤兔无成，乌骓不逝，屈作小廊檐马。\r碎珮琮琤，丛铃戛（王+吉），依稀客窗闲话。\r更乌鹊时相触，霜欺兼雨打。\r几悲诧，多少战场猛气，矜蹴踏万马一时都哑。\r流落到而今，踠霜蹄寄人篱下。\r潦倒余生，侭闲身蛛丝同挂。\r又西风唤起，仍旧酸嘶中夜。"
        },
        {
            "title": "汴京怀古（广武山）",
            "content": "汜水敖仓，是楚汉、挥戈边界。\r想昔日、名姬骏马，英雄梗概。\r荥泽波痕寒叠雪，成皋山色愁凝黛。\r叹从来竖子易成名，近安在？ 俎上肉，何无赖；鸿门斗，真难耐。\r算野花断镞，几更年代。\r秦鹿岂为刘季死，楚猴甘受周苛卖。\r笑纷纷青史论都讹，因成败。"
        },
        {
            "title": "秋日经信陵君庙",
            "content": "席帽聊萧，偶经过、信陵祠下。\r正满目、荒台败叶，东京客舍。\r九月惊风将落帽，半廊细雨时飘瓦。\r桕初红偏向坏墙边，离披打。\r今古事，堪悲诧；身世恨，从牵惹。\r倘君而尚在，定怜余也。\r我讵不如毛薛辈，君宁甘与原尝亚！叹侯嬴老泪苦无多，如铅泻。"
        },
        {
            "title": "汴京怀古（博浪城）",
            "content": "铅筑无成，不信道、英雄竟死。\r犹有客、弃家破产，东求力士。\r太息已看秦帝矣，悲歌只念韩亡耳。\r道旁观谁道祖龙耶？妄男子。\r狙击处，悲风起；大索罢，浮云逝。\r叹事虽不就，波腾海沸。\r赢政关河空宿草，刘郎宫寝成荒垒。\r只千年还响子房椎，奸雄悸。"
        },
        {
            "title": "汴京怀古（夷门）",
            "content": "坏堞崩沙，人说道：古夷门也。\r我到日、一番凭吊，泪同铅泻。\r流水空祠牛弄笛，斜阳废馆风吹瓦。\r买道旁浊酒酹先生，班荆话。\r摄衣坐，神闲暇；北向刭，魂悲诧。\r行年七十矣，翁何求者？四十斤椎真可用，三千食客都堪骂。\r使非公万骑压邯郸，城几下。"
        },
        {
            "title": "何明瑞先生筵上作",
            "content": "阳羡书生，年少日、剧于骏马。\r公一顾、风鬃雾鬣，尽居其下。\r两院黄骢佳子弟，三条丝竹乔声价。\r恰思量已是廿年前，凄凉话。\r铁笛叫，南徐夜；玉山倒，西窗下。\r且椿蒲六博，弹筝行炙。\r被酒我思张子布，临江不见甘兴霸。\r只春潮溅雪白人头，堪悲诧！"
        },
        {
            "title": "梁溪顾梁汾舍人过访赋此以赠兼题其小像",
            "content": "二十年前，曾见汝、宝钗楼下。\r春二月、铜街十里，杏衫笼马。\r行处偏遭娇鸟唤，看时谁让珠帘挂。\r只沈腰今也不宜秋，惊堪把。\r且给个，金门假；好长就，旗亭价。\r记炉烟扇影，朝衣曾惹。\r芍药才填妃子曲，琵琶又听商船话。\r笑落花和泪一般多，淋罗帕。"
        },
        {
            "title": "江村夏咏",
            "content": "野水濛濛，掩映处、烟扉三两。\r羡门外、黄云罢亚，麦场如掌。\r叱叱村头驱犊返，渳渳江口叉鱼往。\r喜田园四月不曾闲，人劳攘。\r嫩晴后，桑阴敞；老屋下，田歌漾。\r更芋区新灌，鹅群初放。\r婆饼焦啼秧马活，社公雨过缫车响。\r笑吴侬原住五湖边，曾呼长。"
        },
        {
            "title": "陈郎以扇索书为赋一阕",
            "content": "铁笛钿筝，还记得、白头陈九。\r曾消受、妓堂丝管，球场花酒。\r籍福无双丞相客，善才第一琵琶手。\r叹今朝寒食草青青，人何有？ 弱息在，佳儿又；玉山皎，琼枝秀。\r喜门风不坠，家声依旧。\r生子何须李亚子，少年当学王昙首。\r对君家两世湿青衫，吾衰丑。"
        },
        {
            "title": "怅怅词",
            "content": "日夕此间，以眼泪洗胭脂面。\r谁复惜、松螺脚短，不堪君荐。\r几帙骂人鹦鹉著，半床诅世芙蓉诔。\r笑嵚崎侠骨缚青衫，奚其便。\r曷不向，青河战；曷不向，青楼宴。\r问何为潦倒、青藜笔砚。\r老大怕逢裘马辈，癫狂合入烟花院。\r誓从今傅粉上须眉，簪歌钏。"
        },
        {
            "title": "怀阮亭",
            "content": "隋帝宫门，杨柳岸、春浓花涨。\r曾密报、杜家书记，平安无恙。\r相赏每多松石意，此情原在钱刀上。\r记红桥风月六年游，皆君饷。\r瓜果宴，离旌漾；神智寺，骊歌唱。\r任吴霜鬓里，渐为君酿。\r谩说休文围带减，吾年四十还须杖。\r夜阑时梦汝帽檐斜，论诗状。"
        },
        {
            "title": "自封丘北岸渡江至汴梁",
            "content": "漭漭河声，捩柁处、怒涛千尺。\r绝壁下、鱼龙悲啸，水波欲立。\r一派灰飞官渡火，五更霜洒中原血。\r问成皋京索事如何？空陈迹。\r虫牢外，风萧瑟；癝[病旁易为广字旁]延畔，沙堆积。\r试中流骋望，百忧横集。\r混混且拼流日夜，茫茫不辨天南北。\r但望中似见有人烟，陈桥驿。"
        },
        {
            "title": "荆南词",
            "content": "六月荆南闲也未，一月停忙，暂缓官粮比。\r闻道开征今日事，新丝买了来城市。\r不信何花名茉莉，却与农家，白荳花相似。\r笑煞长桥桥上子，市儿惯取村儿戏。"
        },
        {
            "title": "荆南词",
            "content": "五月荆南秋早莳。\r黄纸飞来，温语从天至。\r见说东南民力敝，秋租减半明年事。\r比屋欢腾还雪涕。\r只恐来年，还是常年例。\r我语村农休过计，官家自古言无戏。"
        },
        {
            "title": "荆南词",
            "content": "四月荆南桑柘美。\r泥就蚕房，雪净无尘滓。\r红帖糊门多禁忌，家家阿妇劳纤指。\r笑语小姑应夜起，好事今冬，早把衣裳备。\r推却缫车佯不理，小姑为恼前言戏。"
        },
        {
            "title": "纪艳",
            "content": "拂晓相逢花弄口。\r如此天寒，何事清晨走？小院绿熊铺褥厚，玉梅花下交三九。\r招入绣屏闲写久。\r斜送横波，郎莫衣单否？袖里任郎沾宝兽，雕龙手压梅花手。"
        },
        {
            "title": "冬夜不寐",
            "content": "旧恨如丝，新寒似水，两般都着人心里。\r五更刁斗汴梁城，一天风雪成皋垒。\r古寺钟声，邻墙月死，枕头欹遍如何是。\r半生孤愤酒难浇，挑灯且读韩非子。"
        },
        {
            "title": "秋雨过红板桥",
            "content": "当年此地，消魂人忆消魂事。\r妙舞清歌，不是柔奴定泰奴。\r西风古道，二十年来人渐老。\r漠漠迢迢，秋雨重经红板桥。"
        },
        {
            "title": "春夜听客弹琵琶，作《隋唐评话》。",
            "content": "雨滴梅梢，雪消蕙叶，入春难得今宵暇。\r倩他银甲凄清，铁拨纵横，声声迸碎鸳鸯瓦。\r依稀长乐夜乌啼，分明湓浦邻船话。\r腕下，多少孤城战马，一时都作哀湍泻。\r今日黑闼营空，尉迟杯冷，落叶浮清灞。\r百年青史不胜愁，两行银烛空如画。"
        },
        {
            "title": "春景和少游原韵",
            "content": "今年愁似柳丝长，春宵梦断昭阳。\r杏花著雨隔帘香，瘦不长妆。\r十载流连蜂蝶，半生沦落湖湘。\r残红几斛扑衣裳，和泪同量。"
        },
        {
            "title": "偶忆",
            "content": "架上红鹦鹉，帘边玉辟邪。\r兜娘懒上卓金车。\r倭堕一窝浓绿未成鸦。\r娆我春吹笛，邀人夜斗茶。\r而今庭院隔天涯。\r记得沿街一树粉梨花，记得花阴微露几扇绿窗纱。"
        },
        {
            "title": "显德寺前看枫叶",
            "content": "岚翠浓于草鞋夹。\r绕坡细流，潨潨暗通苕霅。\r谷声遝，下落乱泉声里，愀悄如相答。\r此间景，纯得关仝巨然法。\r寺松三百本，雨溜苍皮，霜彫黛甲。\r秃干争欹压。\r笑语同游：黄叶鸣簷，丹枫寺里，如何不荷埋身锸？"
        },
        {
            "title": "汴京访李师师故宅",
            "content": "宣和天子，爱微行坊市。\r有人潜隐小屏红，低唱道、香橙纤指。\r夜半无人莺语脆，正绿窗风细。\r如今往事消沉矣！怅暮云千里。\r含情试问旧倡楼，奈门巷、条条相似。\r头白居人随意指，道斜阳边是。"
        },
        {
            "title": "寒柳",
            "content": "自别西风憔悴甚，冻云流水平桥。\r并无黄叶伴飘飘。\r乱鸦三四点，愁坐话无憀。\r云压西村茅舍重，怕他榾柮同烧。\r好留蛮样到春宵。\r三眠明岁事，重斗小楼腰。"
        },
        {
            "title": "春愁",
            "content": "蝉鬓隔花阴，香肌压翠衾，风前一笑掷千金。\r记得那时明月底，刚半线，露丹襟。\r银钥杳沉沉，朱楼阻信音，流莺啼破绿窗深。\r清泪未弹红泪滴，流不了，到如今。"
        },
        {
            "title": "春暮半塘小泊",
            "content": "水榭枕官河，朱栏倚粉娥。\r记早春、栏畔曾过。\r开着绿纱窗一扇，吹钿笛，是伊麽？无语注横波，裙花信手搓。\r怅年光、一往蹉跎。\r卖了杏花挑了菜，春纵好，已无多。"
        },
        {
            "title": "寓兴用稼轩韵同蘧庵先生作二首",
            "content": "曾倚瑶台喝月行，嗔他鸾鹤不相迎。\r当时酒态公然好，今日诗狂太瘦生。\r千百辈，尽容卿，问谁堪与耦而耕。\r灌夫已去袁丝死，沦落人间少弟兄。"
        },
        {
            "title": "寓兴用稼轩韵同蘧庵先生作二首",
            "content": "斫屣吹箫吴市间，恨无大药驻红颜。\r诗情浩荡风中絮，身计微茫海外山。\r耽放浪，恣萧闲，烟波境界十分宽。\r新衔麯部兼茶部，旧署园官并橘官。"
        },
        {
            "title": "郯城倾盖亭下作",
            "content": "落日古郯城，一望秃碑苍黑。\r怪底蜗黄虿紫，更苔痕斜织。\r我来悼古对西风，歇马小亭侧。\r惆怅共谁倾盖，只野花相识。"
        },
        {
            "title": "同友人过野寺",
            "content": "春水碧于天，还与晴山赊翠。\r历历几家烟店，缀山边水次。\r莺声唤我过溪桥，扑帽暖香坠。\r风弄杏花低处，露前村野寺。"
        },
        {
            "title": "咏滇茶",
            "content": "秾春冶叶朱门里，弄东风红妆初试。\r残莺天气香棉坠，惆怅最宜著此。\r见多少江南桃李，斜阳外翩翩自喜。\r异乡花卉伤心死，目断昆明万里。"
        },
        {
            "title": "感旧和柳屯田",
            "content": "奉诚园内小斜桥，曾记近花朝。\r簸钱庭院，筑球天气，春草绿裙腰。\r而今不道心情换，漂泊随江皋。\r眼底人疏，心头事满，斜凭木兰桡。"
        },
        {
            "title": "题秦邮露筋祠",
            "content": "湖上水连天，湖光卷尽寒烟。\r玉娥一去几千年，尽日凝妆俨然。\r漠漠雨丝飘碧瓦，人在女郎祠下。\r一树红梨开谢，明朝又是春社。"
        },
        {
            "title": "江行",
            "content": "江流只向台城打，阅江楼上人非也。\r对此正茫茫，烟波空断肠。\r布帆摇铁鹿，碾破长江绿。\r回首望台城，依稀横吹声。"
        },
        {
            "title": "正月二十日，从吴天石处读纬云弟京邸春词，",
            "content": "杜陵诸弟飘零甚，几阵离鸿。\r捩影长空，燕市（谓三弟纬云）梁园（谓四弟子万）类转篷。\r后湖一雁尤酸楚，竟逐晨风。\r一去无踪，雨打夭桃坠冷红（悼半雪弟）。"
        },
        {
            "title": "正月二十日，从吴天石处读纬云弟京邸春词，",
            "content": "早年丧乱曾尝过，复壁为佣。\r城旦为舂，儿女宵啼贼火红。\r回头三十年前事，笺恳天公。\r衰鬓如蓬，莫遣咸阳又举烽。"
        },
        {
            "title": "正月二十日，从吴天石处读纬云弟京邸春词，",
            "content": "何人又唱安公子，汉苑烟浓。\r魏寝霜封，[犬旁+气]岭蛮乡一万重。\r雪消巴蜀添春水，谁驾艨艟。\r陡起鱼龙，此夜横江有阿童。"
        },
        {
            "title": "正月二十日，从吴天石处读纬云弟京邸春词，",
            "content": "今年明月无情甚，偏向江东。\r只照军容，不放银花万树红。\r凤城飞下征南骑，一片刀弓。\r铁甲呼风，愁煞思乡沈侍中。"
        },
        {
            "title": "和少游原韵",
            "content": "今年愁似柳丝长。\r春宵梦断昭阳。\r杏花著雨隔帘香，瘦不成妆。\r十载流连蜂蝶，半生沦落湖湘。\r残红几斛扑衣裳，和泪同量。"
        },
        {
            "title": "席见狮儿",
            "content": "儿已健如黄犊，翁何此日才来？怒涛雪浪吼长淮，兵火连天四载。\r细听吴音小却，戏投粔籹旋迴。\r怪娘奁畔有于思，笑问客家何在？"
        },
        {
            "title": "席见狮儿",
            "content": "猛兽产于绝域，骁腾来自安西。\r一呼百物尽披靡，何论猘奴鹞子。\r我顾灰颓若此，儿应跳荡如斯。\r神仙将相讵难为，万事取之以气。"
        },
        {
            "title": "雨",
            "content": "故国金戈铁马，衰年退笔残书。\r心情浑似欲栖乌，偏惹连天丝雨。\r风掣红旗纵猎，雨昏银烛呼卢。\r此声记得不曾无，那便凄凉如许。"
        },
        {
            "title": "过冯唐故里",
            "content": "酒罢燕歌竟歇，途穷赵瑟难求。\r滹沱水抱太行流，行过鄗南关口。\r匹马霜天古碛，三河玉勒长楸。\r翩翩过客半鸣驺，笑尔冯公白首。"
        },
        {
            "title": "投金濑怀古",
            "content": "格格沙禽拍野塘，离离苦竹上空墙。\r投金濑在漾斜阳。\r击絮人才怜武员，浣纱溪又产夷光。\r英雄生死系红妆。"
        },
        {
            "title": "阻风江口",
            "content": "浊浪堆空，暨阳城下风涛怒。\r冰车铁柱，隐隐轰吴楚。\r独眺君山，且共春申语。\r愁如许，一杯酹汝，同看蛟龙舞。"
        },
        {
            "title": "夜宿临洺驿",
            "content": "晴髻离离，太行山势如蝌蚪。\r稗花盈亩，一寸霜皮厚。\r赵魏燕韩，历历堪回首。\r悲风吼，临洺驿口，黄叶中原走。"
        },
        {
            "title": "秋怀",
            "content": "一派明云荐爽，秋不住、碧空中响。\r如此江山徒莽苍。\r伯符耶？寄奴耶？嗟已往。\r十载羞厮养，孤负煞、长头大顙。\r思与骑奴游上党。\r趁秋晴，蹠莲花，西岳掌。"
        },
        {
            "title": "秋怀",
            "content": "箭与饥鸱兢快，侧秋脑、角鹰愁态。\r骏马妖姬秣燕代。\r笑吴儿，困雕虫，矜细欬。\r龌龊谁能耐？总一笑、浮云睚眦。\r独去为佣学无赖。\r圯桥边，有猿公，期我在。"
        },
        {
            "title": "秋怀",
            "content": "秋气横排万马，尽屯在、长城墙下。\r每到三更素商泻。\r湿龙楼，晕鸳机，迷爵瓦。\r谁复怜卿者？酒醒后、槌床悲诧。\r使气筵前舞甘蔗。\r我思兮，古之人，桓子野。"
        },
        {
            "title": "江南杂咏",
            "content": "万艘千船，今年米价减常年。\r乍可宣房填蚁穴，愁绝，不愿官家言改折。"
        },
        {
            "title": "江南杂咏",
            "content": "鸡狗骚然，朝惊北陌暮南阡。\r印响西风猩作记，如鬼，老券排家验钤尾。"
        },
        {
            "title": "江南杂咏",
            "content": "户派门摊，官催后保督前团。\r毁屋得缗上州府，归去，独宿牛车滴秋雨。"
        },
        {
            "title": "岁暮杂忆",
            "content": "江南忆，罨画最风流。\r白屋山腰烟内市，红兰水面雨中楼。\r楼上漾帘钩。"
        },
        {
            "title": "岁暮杂忆",
            "content": "江南忆，懊恼十西湖。\r秋月春花钱又赵，青山绿水越连吴。\r往事只模糊。"
        },
        {
            "title": "岁暮杂忆",
            "content": "江南忆，白下最堪怜。\r东冶璧人新诀绝，南朝玉树旧因缘。\r秋雨蒋山前。"
        },
        {
            "title": "岁暮杂忆",
            "content": "江南忆，少小住长洲。\r夜火千家红杏幙，春衫十里绿杨楼。\r头白想重游。"
        },
        {
            "title": "清平乐·夜饮友人别馆，听年少弹三弦",
            "content": "帘前雨罢，一阵凄凉话。城上老乌啼哑哑，街鼓已经三打。\r\n漫劳醉墨纱笼，且娱别馆歌钟。怪底烛花怒裂，小楼吼起霜风。"
        },
        {
            "title": "虞美人·无聊",
            "content": "无聊笑捻花枝说，处处鹃啼血。好花须映好楼台，修傍秦关蜀栈战场开。\r\n倚楼极目添愁绪，更对东风语：好风休簸战旗红，早送鲥鱼如雪过江东！"
        },
        {
            "title": "南乡子·邢州道上作",
            "content": "秋色冷并刀，一派酸风卷怒涛。并马三河年少客，粗豪，皂栎林中醉射雕。\r\n残酒忆荆高，燕赵悲歌事未消。忆昨车声寒易水，今朝，慷慨还过豫让桥。"
        },
        {
            "title": "清平乐",
            "content": "帘前雨罢，一阵凄凉话。城上老乌啼哑哑，街鼓已经三打。\r\n漫劳醉墨纱笼，且娱别馆歌钟。怪底烛花怒裂，小楼吼起霜风。"
        },
        {
            "title": "好事近",
            "content": "分手柳花天，雪向晴窗飘落。转眼葵肌初绣，又红倚栏角。 \r\n别来世事一番新，只吾徒犹昨。话到英雄失路，忽凉风索索。"
        },
        {
            "title": "卜算子·租风瓜步",
            "content": "风急楚天秋，日落吴山暮。乌柏红梨树树霜，船在霜中住。\r\n极目落帆亭，侧听催船鼓。闻道长江日夜流，何不流侬去？"
        },
        {
            "title": "夜游宫·秋怀",
            "content": "耿耿秋情欲动，早喷入霜桥笛孔。快倚西风作三弄。短狐悲，瘦猿愁，啼破冢。\r\n碧落银盘冻，照不了，秦关楚陇。无数蛰吟古砖缝。料今宵，靠屏风，无好梦。"
        },
        {
            "title": "醉太平·江口醉后作",
            "content": "钟山后湖，长干夜乌。齐台宋苑模糊，剩连天绿芜。\r\n估船运租，江楼醉呼。西风流落丹徒，想刘家寄奴。"
        },
        {
            "title": "将归留别练塘诸子",
            "content": "游子衣边雪，慈亲地下心。\r\n都将苴杖泪，并作苦寒吟。\r\n此意复谁识？当歌难自禁。\r\n劳君霜夜弹，莫打失巢禽。"
        },
        {
            "title": "醉落魄·咏鹰",
            "content": "寒山几堵，风低削碎中原路。\r\n秋空一碧无今古，\r\n醉袒貂裘，略记寻呼处。\r\n男儿身手和谁赌！\r\n老来猛气还轩举。\r\n人间多少闲狐兔，\r\n月黑沙黄，此际偏思汝。"
        },
        {
            "title": "点绛唇·夜宿临洺驿",
            "content": "晴髻离离，\r\n太行山势如蝌蚪。\r\n稗花盈亩，一寸霜皮厚。\r\n赵魏燕韩，历历堪回首。\r\n悲风吼，临洺驿口，\r\n黄叶中原走。"
        },
        {
            "title": "惆怅词",
            "content": "三鼓出门乌夜飞，\r\n五更还家星宿希\r\n水晶楼角几时暖？\r\n独坐待君归不归？"
        }
    ]
}