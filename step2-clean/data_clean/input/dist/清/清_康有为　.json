{
    "dynasty": "清",
    "author": "康有为　",
    "intro": "",
    "items": [
        {
            "title": "与菽园论诗兼寄任公孺博曼宣",
            "content": "一代才人孰绣丝，万千作者亿千诗。\r\n吟风弄月各自得，覆酱烧薪空尔悲。\r\n正始如闻本风雅，丽葩无奈祖骚词。\r\n汉唐格律周人意，悱恻雄奇亦可思。\r\n新世瑰奇异境生，更搜欧亚造新声。\r\n深山大泽龙蛇起，瀛海九州云物惊。\r\n四圣崆峒迷大道，万灵风雨集明廷。\r\n华严帝网重重现，广乐钧天窃窃听。\r\n意境几于无李杜，目中何处着元明？\r\n飞腾作势风云起，奇变见犹神鬼惊。\r\n扫除近代新诗话，惝恍诸天闻乐声。\r\n兹事混茫与微妙，感人千载妙音生。"
        },
        {
            "title": "出都留别诸公",
            "content": "天龙作骑万灵从，独立飞来缥缈峰。\r\n怀抱芳馨兰一握，纵横宙合雾千重。\r\n眼中战国成争鹿，海内人才孰卧龙。\r\n抚剑长号归去也，千山风雨啸青锋。"
        },
        {
            "title": "出都留别诸公",
            "content": "沧海惊波百怪横，唐衢痛哭万人惊。\r\n高峰突出诸山妒，上帝无言百鬼狞。\r\n岂有汉庭思贾谊，拚教江夏杀祢衡。\r\n陆沉预为中原叹，他日应思鲁二生。"
        }
    ]
}