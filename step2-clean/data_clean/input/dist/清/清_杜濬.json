{
    "dynasty": "清",
    "author": "杜濬",
    "intro": "",
    "items": [
        {
            "title": "楼雨",
            "content": "晓雨天沾草，萧萧牧马群。\r\n鼓鼙喧绝檄，部落拥将军。\r\n仆病炊无木，悭僧屐不分。\r\n儿童生故晚，正诵美新文。"
        },
        {
            "title": "晴",
            "content": "海角收残雨，楼前散夕阳。\r\n行吟原草泽，醉卧即沙场。\r\n骑马人如戏，呼鹰俗故狂。\r\n白头苏属国，只合看牛羊！"
        },
        {
            "title": "十月十日蔡铉升载酒饮我于病榻，练江、南枝",
            "content": "拟上篮舆散百忧，素交排闼且淹留。\r\n情亲各出三年字，身老犹怜一日秋。\r\n客舍自晴黄叶雨，钟山不动白云游。\r\n持螯快饮成今会，大有齐盟在后头。"
        },
        {
            "title": "古树",
            "content": "闻道三株树，峥嵘古至今。\r\n松知秦历短，柏感汉恩深。\r\n用尽风霜力，难移草木心。\r\n孤撑休抱恨，苦楝亦成阴。"
        },
        {
            "title": "题废寺寄钱宗伯牧斋",
            "content": "大树风多叶尽飘，庄严犹是建前朝。\r\n黑头江令残碑在，不记君王旧姓萧。"
        },
        {
            "title": "龚宗伯座中赠优人扮虞姬",
            "content": "年少当场秋思深，座中楚客最知音。\r\n八千子弟封侯去，唯有虞兮不负心。"
        },
        {
            "title": "题朱林修尘外楼图",
            "content": "芳草无边似绿江，高楼临眺客愁降。\r\n向东一面尤奇绝，尽放钟山入小窗。"
        },
        {
            "title": "樵青歌　为黄仙裳作",
            "content": "当时同学十数人，两人引颈先朝露。\r\n一人万里足重茧，一个入海随烟雾。\r\n三人灭迹逃空门，四人墙东长闭户。\r\n一人卖药不二价，一人佯狂以自污。\r\n黄生计划无复之，门前便是青山路。\r\n昆吾宝剑千金值，改铸腰镰应有数。\r\n黄生终日无踪迹，上山清晨下山暮。\r\n有时昏黑犹在山，痛哭身当猛虎步。\r\n不知为樵定何意，黄生安肯言其故。\r\n但闻有一海陵樵，时时偷访钟山树。"
        }
    ]
}