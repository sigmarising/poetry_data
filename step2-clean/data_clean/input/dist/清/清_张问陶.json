{
    "dynasty": "清",
    "author": "张问陶",
    "intro": "（1764--1814） 清诗人。字仲治，号船山，四川遂宁人。乾隆进士，授 检讨，官莱州知府。论诗主张抒写性情，反对模拟，所作为袁枚所赞扬。作品多表现日常生活，情调流于感伤。并能书画。所著有《船山诗草》。",
    "items": [
        {
            "title": "梅花",
            "content": "一林随意卧烟霞，为汝名高酒易赊。\r\n自誓冬心甘冷落，漫怜疏影太横斜。\r\n得天气足春无用，出世情多鬓未华。\r\n老死空山人不见，也应强似洛阳花。"
        },
        {
            "title": "观我四首 生",
            "content": "芒芒生面忽重开，堕地先号事可哀。\r\n瞥眼韶华因梦远，累心缘影为谁来。\r\n名沉青史终无色，祸起红尘定有胎。\r\n白业丹元修补急，万牛身重首空回。"
        },
        {
            "title": "梅花",
            "content": "腊尾春头放几枝，风霜雨露总无私。\r\n美人遗世应如此，明月前身未可知。\r\n照影别开清净相，传神难得性灵诗。\r\n万花何苦争先后，独自能香亦有时。"
        },
        {
            "title": "梅花",
            "content": "回首山林感旧踪，雪花吹影一重重。\r\n记从驿使春前折，又向瑶台月下逢。\r\n对客岂无能舞鹤，赏心还是后凋松。\r\n天人装束天然好，便买胭脂画不浓。"
        },
        {
            "title": "梅花",
            "content": "铜瓶纸帐老因缘，乱我乡愁又几年。\r\n莫笑神情如静女，须知风骨是飞仙。\r\n生来逸气应无敌，悟到真空信可怜。\r\n世外清名原第一，不修花史亦流传。"
        },
        {
            "title": "梅花",
            "content": "梦绕寒山月下村，一枝相对夜开樽。\r\n繁华味短宜中酒，攀折人多好闭门。\r\n风信严时清有骨，尘缘空后淡无痕。\r\n从来不识司香尉，只仗东皇雨露恩。"
        },
        {
            "title": "梅花",
            "content": "花中资格本迟迟，铁石心肠淡可知。\r\n此世何人能领略，为君终夜费相思。\r\n看来风雪无多日，香到园林第几枝。\r\n自是不开开便好，清高从未合时宜。"
        },
        {
            "title": "梅花",
            "content": "野鹤闲云寄此生，暗香真到十分清。\r\n转怜桃李无颜色，独抱冰霜有性情。\r\n赠我诗难应束手，笑他人俗也知名。\r\n开迟才觉春风暖，先听流莺第一声。"
        },
        {
            "title": "观我四首 死",
            "content": "胶革全崩傀儡场，岐雷医命竟无方。\r\n千秋许我留真气，百事催人到夕阳。\r\n谁把黄金求骏骨，且余一垅羡生王。\r\n涅槃羽化凭仙佛，为想归途尽渺茫。"
        },
        {
            "title": "观我四首 病",
            "content": "毒草灵苗大小符，门庭风景半医巫。\r\n形神久隔生原幸，人鬼交争势转孤。\r\n枕上心魂疑岸狱，眼中眠食羡妻孥。\r\n瓣香好礼维摩诘，认取天花著体无。"
        },
        {
            "title": "观我四首 老",
            "content": "中年岁月渺前生，变尽孩提古性情。\r\n犹剩颓光恋儿女，也循常格到公卿。\r\n飞花堕溷春难挽，瞎马临池夜可惊。\r\n几个飘然云水外，一枝竹杖万缘轻。"
        },
        {
            "title": "瞿塘峡",
            "content": "峡雨濛濛竟日闲，扁舟真落画图间。\r\n便将万管玲珑笔，难写瞿塘两岸山。"
        },
        {
            "title": "舟中遥望巫山",
            "content": "直抵瞿塘秀，巫山十二峰。\r\n灵祠春梦晓，古峡雨痕浓。\r\n石气围孤艇，江声走毒龙。\r\n阳台云自好，林壑暮重重。"
        },
        {
            "title": "阳湖道中",
            "content": "风回五两月逢三，双桨平拖水蔚蓝。\r\n百分桃花千分柳，冶红妖翠画江南。"
        },
        {
            "title": "梅花",
            "content": "香雪濛濛月影团，抱琴深夜向谁弹。\r\n闲中立品无人觉，淡处逢时自古难。\r\n到死还能留气韵，有情何忍笑酸寒。\r\n天生不合寻常格，莫与春花一例看。"
        }
    ]
}