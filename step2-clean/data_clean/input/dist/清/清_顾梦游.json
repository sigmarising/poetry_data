{
    "dynasty": "清",
    "author": "顾梦游",
    "intro": "1599－1660，字与治，江宁籍。为明副使顾英玉之曾孙。",
    "items": [
        {
            "title": "送邢孟贞还石臼",
            "content": "月当分手夜，分外冷高秋。\r\n虫响坐来歇，林风相与幽。\r\n到家收晚稻，携子上湖舟。\r\n莫恋衡门好，迟君上酒楼。"
        },
        {
            "title": "访邹满字溪上",
            "content": "言寻居士家，薄暮清溪道。\r\n荒原鸟独飞，寒木云相抱。\r\n入室闻疏钟，开门见秋潦。\r\n落叶坐来多，清风时一扫。"
        },
        {
            "title": "送一灵师之辽阳兼柬剩公",
            "content": "无物可为寄，持书泪满襟。\r\n一生千古恨，万里十年心。\r\n及见悲何语，重逢乐岂任？\r\n别来空老去，法乳负深恩。"
        },
        {
            "title": "送祖心还岭南",
            "content": "一春风雨愁中去，春去还添送别愁。\r\n心事两年同下泪，莺声旧日独凭楼。\r\n舟车已断寻前路，城郭重归失旧游。\r\n只恐经台也荒草，吾庐何不且淹留。"
        },
        {
            "title": "同安道中见红叶，时冬深矣，有怀今度",
            "content": "望望苍山登复登，梅村桕坞一层层。\r\n如春天气忘归客，忽乱乡心到孝陵。"
        },
        {
            "title": "腊八日水草庵即事",
            "content": "清水塘边血作磷，正阳门外马生尘。\r\n只应水月无新恨，且喜云山来故人。\r\n晴腊无如今日好，闲游同是再生身。\r\n自伤白发空流浪，一瓣香消泪满巾。"
        },
        {
            "title": "乙酉除夕",
            "content": "青萤灯火不成欢，薄醉微吟强自宽。\r\n何意有家还卒岁？久知无地可垂竿。\r\n壮心真共残更尽，泪眼重将旧历看。\r\n同学少年休问讯，野人今已掷儒冠。"
        }
    ]
}