{
    "dynasty": "清",
    "author": "万寿祺",
    "intro": "1603－1652，字年少，一字介若，又字内景，明崇祯三年（1630）举人。明亡后于顺治三年（1646）易僧服，名慧寿，号明志道人。",
    "items": [
        {
            "title": "访韩圣秋于乌龙潭，韩时将远去",
            "content": "乌龙潭上泛菰蒲，舴艋三舟酒百壶。\r\n一息尚存犹道路，千秋所恃在江湖。\r\n西京冠剑曾前席，南国莺花入大都。\r\n我始逢君君欲去，柳稊初放听啼乌。"
        },
        {
            "title": "答王大",
            "content": "楚州风雨夜徘徊，千里双淮极望开。\r\n回首渔矶多避世，惊心乔木一登台。\r\n二陵残黍西风急，十郡寒笳北吹哀。\r\n君自冥冥修雁羽，苍茫海国独归来。"
        },
        {
            "title": "同阎大湖上步月",
            "content": "残霭动疏林，平畴入远浔。\r\n月圆今夕话，风碎隔年心。\r\n蹙蹙江湖窄，瞿瞿天地深。\r\n偶传消息好，喜慰一登临。"
        },
        {
            "title": "送严大南旋",
            "content": "残菊淮西路，西风淹问津。\r\n三年同梦客，千里送归人。\r\n惭愧余知己，凄凉卜旧邻。\r\n怜君天下士，今在五湖滨！"
        },
        {
            "title": "闻雁",
            "content": "此夕初闻雁，居然知异乡。\r\n惊心万里月，回首一年霜。\r\n未敢同胡越，非因谋稻粱。\r\n天涯沦落者，半夜起彷徨。"
        },
        {
            "title": "行脚",
            "content": "杖钵孤踪去，凄其驿路间。\r\n水喧沂北道，风撼穆南关。\r\n飞鸟移前浦，归云满故山。\r\n五年江上客，今有几人还？"
        }
    ]
}