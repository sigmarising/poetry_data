{
    "dynasty": "清",
    "author": "谭嗣同",
    "intro": "谭嗣同（1865-1898），字复生，号壮飞，湖南浏阳人。为著名的“戊戌六君子”之一。其代表作《仁学》，对封建君主专制制度进行了强烈的抨击。他的诗感情真挚，志趣豪迈，境界恢弘，笔力遒劲。有《谭嗣同全集》遗世。",
    "items": [
        {
            "title": "有感",
            "content": "世间无物抵春愁，合向苍冥一哭休。\r\n四万万人齐下泪，天涯何处是神州。"
        },
        {
            "title": "狱中题壁",
            "content": "望门投止思张俭，忍死须臾待杜根。\r\n我自横刀向天笑，去留肝胆两昆仑。"
        },
        {
            "title": "潇湘晚景图",
            "content": "袅袅箫声袅袅风，\r\n潇湘水绿楚天空。\r\n向人指点山深处，\r\n家在兰烟竹雨中。\r\n我所思兮隔野烟，\r\n画中情绪最凄然。\r\n悬知一叶扁舟上，\r\n凉月满湖秋梦圆。"
        },
        {
            "title": "戊戌入都别友人",
            "content": "家国两愁绝，人天一粲然。\r\n只余心独在，看汝更千年。\r\n世界几痕梦，微尘万座莲。\r\n后来凭吊意，分付此山川。"
        },
        {
            "title": "武昌夜泊",
            "content": "秋老夜苍苍，鸡鸣天雨霜。\r\n星河千里白，鼓角一城凉。\r\n镫炫新番舶，磷啼旧战场。\r\n青山终不改，人事费兴亡。"
        },
        {
            "title": "潼关",
            "content": "终古高云簇此城，\r\n秋风吹散马蹄声。\r\n河流大野犹嫌束，\r\n山入潼关解不平。"
        },
        {
            "title": "题残雷琴铭",
            "content": "破天一声挥大斧，\r\n干断柯折皮骨腐，\r\n纵作良材遇已苦。\r\n遇已苦，\r\n呜咽哀鸣莽终古！"
        },
        {
            "title": "似曾诗",
            "content": "无端过去生中事，兜上朦胧业眼来。\r\n灯下髑髅谁一剑，尊前尸冢梦三槐。\r\n金裘喷血和天斗，云竹闻歌匝地哀。\r\n徐甲傥容心忏悔，愿身成骨骨成灰。"
        },
        {
            "title": "似曾诗",
            "content": "同住莲花证四禅，空然一笑是横阗。\r\n惟红法雨偶生色，被黑罡风吹堕天。\r\n大患有身无相定，小言破道遣愁篇。\r\n年来嚼蜡成滋味，阑入楞严十种仙。"
        },
        {
            "title": "题宋徽宗画鹰",
            "content": "落日平原拍手呼，画中神俊世非无。\r\n当年狐兔纵横甚，只少台臣似郅都。"
        },
        {
            "title": "似曾诗",
            "content": "死生流转不相值，天地翻时忽一逢。\r\n且喜无情成解脱，欲追前事已冥蒙。\r\n桐花院落乌头白，芳草汀洲雁泪红。\r\n隔世金环弹指过，结空为色又俄空。"
        },
        {
            "title": "似曾诗",
            "content": "柳花夙有何冤业？萍末相遭乃尔奇。\r\n直到化泥方是聚，祗今堕水尚成离。\r\n焉能忍此而终古，亦与之为无町畦。\r\n我佛天亲魔眷属，一时撒手劫僧祗。"
        },
        {
            "title": "三鸳鸯篇",
            "content": "辘轳鸣，秋风晚，寒日荒荒下秋苑。\r\n辘轳鸣，井水寒，三更络绎啼井栏。\r\n鸳鸯憔悴不成双，两雌一雄鸣铿锵。\r\n哀鸣声何长，飞飞入银塘。\r\n银塘浅，翠带结。\r\n塘水枯，带不绝。\r\n愁魂夜啸缺月低，惊起城头乌磔磔。\r\n城头乌，朝朝饮水鸳鸯湖。\r\n曾见莲底鸳鸯日来往，忘却罗敷犹有夫。\r\n夫怒啄雄，雄去何栖，翩然归来，闭此幽闺。\r\n幽闺匿迹那可久，花里秦宫君知否？\r\n不如万古一丘，长偕三百首。\r\n幽闺人去灯光寂，照见罗帏泪痕湿。\r\n同穴居然愿不虚，岁岁春风土花碧。\r\n并蒂不必莲，连理不必木，\r\n痴骨千年同一束。"
        },
        {
            "title": "牡丹佛手画幛七绝",
            "content": "妙手空空感岁华，\r\n天风吹落赤城霞。\r\n不应既识西来意，\r\n一笑惟拈富贵花。"
        },
        {
            "title": "兰州庄严寺",
            "content": "访僧入孤寺，一径苍苔深。\r\n寒磬秋花落，承尘破纸吟。\r\n潭光澄夕照，松翠下庭荫。\r\n不尽古时意，萧萧雅满林。"
        },
        {
            "title": "菊花石秋影砚铭",
            "content": "我思故园，西风振壑。\r\n花气微醒，秋心零落。\r\n郭索郭索，墨声如昨。"
        },
        {
            "title": "角声",
            "content": "江汉夜滔滔，严城片月高。\r\n声随风咽鼓，泪杂酒沾袍。\r\n思妇劳人怨，长歌短剑豪。\r\n壮怀消不尽，马首向临洮。"
        },
        {
            "title": "江行",
            "content": "野犬吠丛薄，深林知有村。\r\n岸荒群动寂，月缺暝烟昏。\r\n渔火随星出，云帆夹浪奔。\r\n橹声惊断梦，摇曳起江根。"
        },
        {
            "title": "河梁吟",
            "content": "沙漠多雄风，四顾浩茫茫。\r\n落日下平地，萧萧人影长。\r\n抚剑起巡酒，悲歌慨以慷。\r\n束发远行游，转战在四方。\r\n天地苟不毁，离合会有常。\r\n车尘灭远道，道远安可忘。"
        },
        {
            "title": "过战鸟山",
            "content": "冰玉相生愧独顽，\r\n可儿豪胆镇心关。\r\n悲秋剩有桓宣武，\r\n雪涕重经战鸟山。"
        },
        {
            "title": "桂花五律",
            "content": "湘上野烟轻，芙蓉落晚晴。\r\n桂花秋一苑，凉露夜三更。\r\n香满随云散，人归趁月明。\r\n谁知小山意，惆怅遍江城!"
        },
        {
            "title": "儿缆船并叙",
            "content": "友人泛舟衡阳，遇风，舟濒覆。船上儿甫十龄，曳舟入港\r\n，风引舟退，连曳儿仆，儿啼号不释缆，卒曳入港，儿两\r\n掌骨见焉。\r\n北风蓬蓬，大浪雷吼，小儿曳缆逆风走。\r\n惶惶船中人，生死在儿手。\r\n缆倒曳儿儿屡仆，持缆愈力缆縻肉，\r\n儿肉附缆去，儿掌惟见骨。\r\n掌见骨，儿莫哭，儿掌有白骨，江心无白骨。"
        },
        {
            "title": "冬夜",
            "content": "班马肃清霜，严城暮色凉。\r\n镫青一电瞬，剑碧两龙长。\r\n调角急如语，寒星动有芒。\r\n遥怜诸将士，雪夜戍氐羌。"
        },
        {
            "title": "道吾山",
            "content": "夕阳悬高树，薄暮入青峰。\r\n古寺云依鹤，空潭月照龙。\r\n尘消百尺瀑，心断一声钟。\r\n禅意渺何著，啾啾阶下蛩。"
        },
        {
            "title": "除夕感怀",
            "content": "我辈虫吟真碌碌，高歌《商颂》彼何人。\r\n十年醉梦天难醒，一寸芳心镜不尘。\r\n挥洒琴尊辞旧岁，安排险阻著孤身。\r\n乾坤剑气双龙啸，唤起幽潜共好春。"
        },
        {
            "title": "除夕感怀",
            "content": "年华世事两迷离，敢道中原鹿死谁。\r\n自向冰天炼奇骨，暂教佳句属通眉。\r\n无端歌哭因长夜，婪尾阴阳胜此时。\r\n有约闻鸡同起舞，灯前转恨漏声迟。"
        },
        {
            "title": "除夕感怀",
            "content": "内顾何曾足肝胆，论交晚乃得髯翁。\r\n不观器识才终隐，即较文词势已雄。\r\n逃酒人随霜阵北，谈兵心逐海潮东。\r\n飞光自抚将三十，山简生来忧患中。"
        },
        {
            "title": "除夕感怀",
            "content": "断送古今惟岁月，昏昏腊酒又迎年。\r\n谁知羲仲寅宾日，已是共工缺陷天。\r\n桐待凤鸣心不死，泽因龙起腹难坚。\r\n寒灰自分终消歇，赖有诗兵斗火田。"
        },
        {
            "title": "晨登衡岳祝融峰",
            "content": "身高殊不绝，四顾乃无峰。\r\n但有浮云度，时时一荡胸。\r\n地沉星尽没，天跃日初熔。\r\n半勺洞庭水，秋寒欲起龙。"
        },
        {
            "title": "别意",
            "content": "志士叹水逝，行子悲风寒。\r\n风寒犹得暖，水逝不复还！\r\n况我别同志，遥遥千里间。\r\n缆祛泣将别，芳草青且歇。\r\n修途浩渺漫，形分肠断绝。\r\n何以压轻装，鲛绡缝云裳。\r\n何以壮行色，宝剑丁香结。\r\n何以表劳思，东海珊瑚枝。\r\n何以慰辽远，勤修惜日短。\r\n坠欢无续时，嘉会强相期。\r\n为君歌，为君舞，君弟行，毋自苦。"
        }
    ]
}