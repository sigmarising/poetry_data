{
    "dynasty": "清",
    "author": "严遂成",
    "intro": "（1694--？） 清诗人。字崧瞻，一作崧占，又字海珊，浙江乌程（今吴 兴）人。雍正进士。能诗，后人以与厉鹗、钱载、王又曾、袁牧、吴锡麒并列为“浙西六家”。所著以《明史杂咏》较为有名。又有《诗经序传辑疑》、《海珊诗钞》等。",
    "items": [
        {
            "title": "龙泉关",
            "content": "燕晋分疆处，雄关控上游。\r\n地寒峰障日，天近鹗横秋。\r\n虎护千年树，人披六月裘。\r\n夜来风不止，严鼓出谯楼。"
        },
        {
            "title": "渡鄱阳",
            "content": "烟与水无际，迷茫小洞庭。\r\n潮回三楚白，山压五湖青。\r\n苇折雁声苦，风多鱼气腥。\r\n扬舲一极目，何处吊湘灵？"
        },
        {
            "title": "白水岩瀑布",
            "content": "万里水汇一水大，訇訇声闻十里外。\r\n岩口逼仄势更凶，夺门而出悬白龙。\r\n龙须带雨浴日红，金光玉色相荡舂。\r\n雪净鲛绡落刀尺，大珠小珠飘随风。\r\n风折叠之绘变相，三降三升石不让。\r\n有如长竿倒拍肉飞仙，中绝援绳跃复上。\r\n伏犀埋头不敢出，怀宝安眠遮步障。\r\n我欲割取此水置袖中，曰恒燠若书乾封。\r\n叩门絜瓶滴马鬃，搞苗平地青芃芃。\r\n岂不贤于谷泉之在香炉峰，坐享大名而无功。"
        },
        {
            "title": "砥柱峰",
            "content": "河从受降城，北折径南注。\r\n万山束缚之，龙性驯不怒。\r\n及兹下三门，喷礴流悬布。\r\n砥柱屹当冲，四傍绝依附。\r\n何所恃而傲，力与河伯忤？\r\n摧刚终成柔，条分左右去。\r\n卷土趋向东，昏垫逮徐豫。\r\n神禹无治法，计穷吁天助。\r\n铲除昆仑山，绝河之来路。\r\n西海为尾闾，是龙安身处。"
        }
    ]
}