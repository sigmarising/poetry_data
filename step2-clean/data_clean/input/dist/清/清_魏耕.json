{
    "dynasty": "清",
    "author": "魏耕",
    "intro": "",
    "items": [
        {
            "title": "赠钱肃润",
            "content": "扶桑海水波，烛龙光景微。\r\n蟾魄相沦惑，天地纷无禧。\r\n苍梧狩不还，烈士志亦危。\r\n喟然起西游，泛舟昆明池。\r\n黄姑不驾箱，织女缣靡储。\r\n阴风昼夜兴，卉木顿已凄。\r\n抚躬怀洛邑，顽民良足悲。\r\n遁匪依岩穴，散发吟郊畿。\r\n漆身余隐痛，蹈则陷焱机。\r\n二心何所愧，慷慨欲报谁？\r\n令名荣丹青，丹青未可訾。\r\n商山遗素风，终南多佳期。\r\n深谷路匪远，玉液可疗肌。\r\n行将憩我辙，斯道尚能追。"
        },
        {
            "title": "醉歌行　姜大行宴中作",
            "content": "明州布衣家已倾，几岁亡命乞余生。\r\n褴褛百结脚不袜，伶仃枯槁无人形。\r\n奔走东吴与西楚，满城尽是商与贾。\r\n各自全躯保妻子，捶胸何处诉愁苦。\r\n今年飘泊长洲来，性命如丝更可哀。\r\n一餐饱饭襟怀好，输心写意倾深杯。\r\n秋雨注墙蝼蛄叫，菊花倒地金钱开。\r\n三盏两盏筋骨活，将醉未醉春姿回。\r\n欢乐填填彻晓夜，何知罾缴遍尘埃。\r\n姜生姜生不须虑，圣贤豪杰终荒苔。\r\n人生三万六千日，会当日日眉头开，\r\n富贵于我何有哉！"
        },
        {
            "title": "晓发苏州逢故人",
            "content": "鸡鸣残月下金阊，白鹤孤栖城上霜。\r\n匹马萧萧衣后短，重关杳杳路初长。\r\n相逢屠狗皆亡虏，对泣南冠半故乡。\r\n回首东吴遗恨在，胥门犹自向江湘。"
        },
        {
            "title": "湖州行",
            "content": "君不见湖州直在太湖东，香枫成林橘青葱。\r\n山川迢迢丽村渚，秋城淡淡遮苍穹。\r\n亭皋百里少荒土，风俗清朴勤桑农。\r\n充肠非独多薯蓣，宴客兼有锦鲤红。\r\n白屋朱邸亘原野，黔首击壤歌年丰。\r\n今岁野夫四十一，追忆往日真如梦。\r\n腐儒营斗粟，闾阎挽长弓。\r\n盗贼如麻乱捉人，流血谁辨西与东？\r\n又闻大户贪官爵，贿赂渐欲到三公。\r\n豪仆强奴塞路隅，猰貐豺狼日纵横。\r\n皇天无眼见不及，细民愁困何时终？\r\n安得圣人调玉烛，再似隆庆万历中。\r\n天下蚩蚩安衽席，万国来朝大明宫。"
        },
        {
            "title": "弹铗歌",
            "content": "我生岂无命，何为使我漂流天南海北陬，\r\n日与腐儒小子论诗书，唇干口燥不得休。\r\n谁言人生直如矢，苍苍反复曲如钩。\r\n不见城中达官骑大马，杀人多者居上头。\r\n会须觅取百个钱，日醉洞庭岳阳之酒楼。\r\n俯观波涛千里横击，销我千古万古之忧愁。"
        }
    ]
}