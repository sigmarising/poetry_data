{
    "dynasty": "唐",
    "author": "齐己",
    "intro": "名得生，姓胡氏，湖南益阳人。出家大沩山同庆寺，复栖衡岳东林。后欲入蜀，经江陵，高从诲留为僧正，居之龙兴寺，自号衡岳沙门。《白莲集》十卷，外编一卷。今编诗十卷。",
    "items": [
        {
            "title": "谢徽上人见惠二龙障子，以短歌酬之",
            "content": "我见苏州昆山金城中，金城柱上有二龙。\r老僧相传道是僧繇手，寻常入海共龙斗。\r又闻蜀国玉局观有孙遇迹，盘屈身长八十尺。\r游人争看不敢近，头觑寒泉万丈碧。近有五羊徽上人，\r闲工小笔得意新。画龙不夸头角及须鳞，只求筋骨与精\r神。\r徽上人，真艺者。惠我双龙不言价，等闲不敢将悬挂。\r恐是叶公好假龙，及见真龙却惊怕。"
        },
        {
            "title": "孙支使来借诗集，因有谢",
            "content": "冥搜从少小，随分得淳元。闻说吟僧口，多传过蜀门。\r相寻江岛上，共看夏云根。坐落迟迟日，新题互把论。"
        },
        {
            "title": "送人下第东归，再谒旧主人",
            "content": "一战偶不捷，东归计未空。还携故书剑，去谒旧英雄。\r楚雪连吴树，西江正北风。男儿艺若是，会合值明公。"
        },
        {
            "title": "苦热中江上，怀炉峰旧居",
            "content": "旧寄炉峰下，杉松绕石房。年年五六月，江上忆清凉。\r久别应荒废，终归隔渺茫。何当便摇落，披衲玩秋光。"
        },
        {
            "title": "游道林寺四绝亭，观宋杜诗版",
            "content": "宋杜诗题在，风骚到此真。独来终日看，一为拂秋尘。\r古石生寒仞，春松脱老鳞。高僧眼根静，应见客吟神。"
        },
        {
            "title": "寄上荆渚，因梦庐岳，乃图壁赋诗",
            "content": "梦绕嵯峨里，神疏骨亦寒。觉来谁共说，壁上自图看。\r古翠松藏寺，春红杏湿坛。归心几时遂，日向渐衰残。"
        },
        {
            "title": "荆渚病中，因思匡庐，遂成三百字，寄梁先辈",
            "content": "生老病死者，早闻天竺书。相随几汩没，不了堪欷歔。\r自理自可适，他人谁与袪。应当入寂灭，乃得长销除。\r前月已骨立，今朝还貌舒。披衣试步履，倚策聊踌躇。\r江月青眸冷，秋风白发疏。新题忆剡硾，旧约怀匡庐。\r张野久绝迹，乐天曾卜居。空龛掩薜荔，瀑布喷蟾蜍。\r古桧鸣玄鹤，凉泉跃锦鱼。狂吟树荫映，纵踏花蔫菸。\r唇舌既已闲，心脾亦散摅。松窗有偃息，石径无趑趄。\r梦冷通仙阙，神融合太虚。千峰杳霭际，万壑明清初。\r长往期非晚，半生闲有余。依刘未是咏，访戴宁忘诸。\r稽古堪求己，观时好笑渠。埋头逐小利，没脚拖长裾。\r道种将闲养，情田把药鉏。幽香发兰蕙，秽莽摧丘墟。\r敢谓囊盈物，那言庾满储。微烟动晨爨，细雨滋园蔬。\r藓乱珍禽羽，门稀长者车。冥机坐兀兀，著履行徐徐。\r每许亲朱履，多怜奉隼旟。簪嫌红玳瑁，社念金芙蕖。\r海内竞铁马，箧中藏纸驴。常言谢时去，此意将何如。"
        },
        {
            "title": "寓居岳麓，谢进士沈彬再访",
            "content": "去岁来寻我，留题在藓痕。又因风雪夜，重宿古松门。\r玉有疑休泣，诗无主且言。明朝此相送，披褐入桃源。"
        },
        {
            "title": "句",
            "content": "春晴游寺客，花落闭门僧。\r\n香传天下口，□贵火前名。角开香满室，炉动绿凝铛。\r\n园林将向夕，风雨更吹花。\r\n相思坐溪石，□□□山风。\r\n夕照背高台，残钟残角催。\r\n五老峰前相见时，两无言语各扬眉。\r\n高人爱惜藏岩里，白垂瓦封题寄火前。"
        },
        {
            "title": "寄赓匡图兄弟",
            "content": "僧外闲吟乐最清，年登八十丧南荆。\r\n风骚作者为商确，道去碧云争几程。"
        },
        {
            "title": "贻九华上人",
            "content": "一法传闻继老能，九华闲卧最高层。\r\n秋钟尽后残阳暝，门掩松边雨夜灯。"
        },
        {
            "title": "红蔷薇花",
            "content": "晴日当楼晓香歇，锦带盘空欲成结。\r\n莺声渐老柳飞时，狂风吹落猩猩血。"
        },
        {
            "title": "庚午岁十五夜对月",
            "content": "海澄空碧正团圆，吟想玄宗此夜寒。\r\n玉兔有情应记得，西边不见旧长安。"
        },
        {
            "title": "送僧归日本",
            "content": "日东来向日西游，一钵闲寻遍九州。\r\n却忆鸡林本师寺，欲归还待海风秋。"
        },
        {
            "title": "酬光上人",
            "content": "禅言难后到诗言，坐石心同立月魂。\r\n应记前秋会吟处，五更犹在老松根。"
        },
        {
            "title": "谢猿皮",
            "content": "贵向猎师家买得，携来乞与坐禅床。\r\n不知摘月秋潭畔，曾对何人啼断肠。"
        },
        {
            "title": "送高丽二僧南游",
            "content": "日边乡井别年深，中国灵踪欲遍寻。\r\n何处碧山逢长老，分明认取祖师心。"
        },
        {
            "title": "闻雁",
            "content": "潇湘浦暖全迷鹤，逻逤川寒只有雕。\r\n谁向孤舟忆兄弟，坐看连雁度横桥。"
        },
        {
            "title": "酬欧阳秀才卷",
            "content": "三十篇多十九章，□声风力撼疏篁。\r\n不堪更有精搜处，谁见萧萧雨夜堂。"
        },
        {
            "title": "题旧拄杖",
            "content": "亲采匡庐瀑布西，层崖悬壁更安梯。\r\n携行三十年吟伴，未有诗人□□□。"
        },
        {
            "title": "戒小师",
            "content": "不肯吟诗不听经，禅宗异岳懒游行。\r\n他年白首当人问，将底言谈对后生。"
        },
        {
            "title": "答长沙丁秀才书",
            "content": "月月便车奔帝阙，年年贡士过荆台。\r\n如何三度槐花落，未见故人携卷来。"
        },
        {
            "title": "观盆池白莲",
            "content": "素萼金英喷露开，倚风凝立独徘徊。\r\n应思潋滟秋池底，更有归天伴侣来。"
        },
        {
            "title": "观荷叶露珠",
            "content": "霏微晓露成珠颗，宛转田田未有风。\r\n任器方圆性终在，不妨翻覆落池中。"
        },
        {
            "title": "寄怀归州马判官",
            "content": "三年为倅兴何长，归计应多事少忙。\r\n又见秋风霜裛树，满山椒熟水云香。"
        },
        {
            "title": "送惠空北游",
            "content": "君向岘山游圣境，我将何以记多才。\r\n叮咛堕泪碑前过，写取斯文寄我来。"
        },
        {
            "title": "勉送吴国三五新戒归",
            "content": "法王遗制付仁王，难得难持劫数长。\r\n努力只须坚守护，三千八万是垣墙。"
        },
        {
            "title": "闭门",
            "content": "正是闭门争合闭，大家开处不须开。\r\n还防朗月清风夜，有个诗人相访来。"
        },
        {
            "title": "夏日寄清溪道者",
            "content": "老病不能求药饵，朝昏只是但焚烧。\r\n不知谁为收灰骨，垒石栽松傍寺桥。"
        },
        {
            "title": "对菊",
            "content": "无艳无妖别有香，栽多不为待重阳。\r\n莫嫌醒眼相看过，却是真心爱淡黄。"
        },
        {
            "title": "赠念《法华经》僧",
            "content": "万境心随一念平，红芙蓉折爱河清。\r\n持经功力能如是，任驾白牛安稳行。"
        },
        {
            "title": "幽斋偶作",
            "content": "幽院才容个小庭，疏篁低短不堪情。\r\n春来犹赖邻僧树，时引流莺送好声。"
        },
        {
            "title": "谢《阴符经》勉送藏休上人二首",
            "content": "事遂鼎湖遗剑履，时来渭水掷鱼竿。\r\n欲知贤圣存亡道，自向心机反覆看。\r\n一林霜雪未沾头，争遣藏休肯便休。\r\n学尽世间难学事，始堪随处任虚舟。"
        },
        {
            "title": "谢荆幕孙郎中见示《乐府歌集》二十八字",
            "content": "长吉才狂太白颠，二公文阵势横前。\r\n谁言后代无高手，夺得秦皇鞭鬼鞭。"
        },
        {
            "title": "与节供奉大德游京口寺留题",
            "content": "柳岸晴缘十里来，水边精舍绝尘埃。\r\n煮茶尝摘兴何极，直至残阳未欲回。"
        },
        {
            "title": "翡翠",
            "content": "水边飞去青难辨，竹里归来色一般。\r\n磨吻鹰鹯莫相害，白鸥鸿鹤满沙滩。"
        },
        {
            "title": "寄郑谷郎中",
            "content": "人间近遇风骚匠，鸟外曾逢心印师。\r\n除此二门无别妙，水边松下独寻思。"
        },
        {
            "title": "水边行",
            "content": "身著袈裟手杖藤，水边行止不妨僧。\r\n禽栖日落犹孤立，隔浪秋山千万层。"
        },
        {
            "title": "苦热怀玉泉寺寄仁上人",
            "content": "火云如烧接苍梧，原野烟连大泽枯。\r\n谩费葛衫葵扇力，争禁泉石润肌肤。"
        },
        {
            "title": "默坐",
            "content": "灯引飞蛾拂焰迷，露淋栖鹤压枝低。\r\n冥心坐满蒲团稳，梦到天台过剡溪。"
        },
        {
            "title": "夏日城中作二首",
            "content": "三面僧邻一面墙，更无风路可吹凉。\r\n他年舍此归何处，青壁红霞裹石房。\r\n竹低莎浅雨濛濛，水槛幽窗暑月中。\r\n有境牵怀人不会，东林门外翠横空。"
        },
        {
            "title": "送人归华下",
            "content": "莲花峰翠湿凝秋，旧业园林在下头。\r\n好束诗书且归去，而今不爱事风流。"
        },
        {
            "title": "勉吟僧",
            "content": "千途万辙乱真源，白昼劳形夜断魂。\r\n忍著袈裟把名纸，学他低折五侯门。"
        },
        {
            "title": "赠琴客",
            "content": "曾携五老峰前过，几向双松石上弹。\r\n此境此身谁更爱，掀天羯鼓满长安。"
        },
        {
            "title": "寄山中叟",
            "content": "青泉碧树夏风凉，紫蕨红粳午爨香。\r\n应笑晨持一盂苦，腥膻市里叫家常。"
        },
        {
            "title": "偶题",
            "content": "时事懒言多忌讳，野吟无主若纵横。\r\n君看三百篇章首，何处分明著姓名。"
        },
        {
            "title": "送人往长沙",
            "content": "荆门归路指湖南，千里风帆兴可谙。\r\n好听鹧鸪啼雨处，木兰舟晚泊春潭。"
        },
        {
            "title": "蠹",
            "content": "蠹不自蠹，而蠹于木心。蠹极木心，以丰尔腹。\r\n偶或成之，胡为勖人。人而不真，繇尔乱神。\r\n蠹兮蠹兮，何全其生。无托尔形，霜松雪柽。"
        },
        {
            "title": "谢徽上人见",
            "content": "我见苏州昆山金城中，金城柱上有二龙。\r\n老僧相传道是僧繇手，寻常入海共龙斗。\r\n又闻蜀国玉局观有孙遇迹，盘屈身长八十尺。\r\n游人争看不敢近，头觑寒泉万丈碧。近有五羊徽上人，\r\n闲工小笔得意新。画龙不夸头角及须鳞，只求筋骨与精\r\n神。\r\n徽上人，真艺者。惠我双龙不言价，等闲不敢将悬挂。\r\n恐是叶公好假龙，及见真龙却惊怕。"
        },
        {
            "title": "灵松歌",
            "content": "灵松灵松，是何根株。盘擗枝干，与群木殊。\r\n世眼争知苍翠容，薜萝遮体深朦胧。先秋瑟瑟生谷风，\r\n青阴倒卓寒潭中。八月天威行肃杀，万木凋零向霜雪。\r\n唯有此松高下枝，一枝枝在无摧折。痴冻顽冰如铁坚，\r\n重重锁到槎牙颠。老鳞枯节相把捉，踉跄立在青崖前。\r\n有时深洞兴雷雹，飞电绕身光闪烁。乍似苍龙惊起时，\r\n攫雾穿云欲腾跃。夜深山月照高枝，疏影细落莓苔矶。\r\n千年朽枿魍魉出，一株寒韵锵琉璃。安得良工妙图雘，\r\n写将偃蹇悬烟阁。飞瀑声中战岁寒，红霞影里擎萧索。"
        },
        {
            "title": "啄木",
            "content": "啄木啄啄，鸣林响壑。贪心既缘，利嘴斯凿。\r\n有朽百尺，微虫斯宅。以啄去害，啄更弥剧。\r\n层崖豫章，耸干苍苍。无纵尔啄，摧我栋梁。"
        },
        {
            "title": "渔父",
            "content": "夜钓洞庭月，朝醉巴陵市。却归君山下，鱼龙窟边睡。\r\n生涯在何处，白浪千万里。曾笑楚臣迷，苍黄汨罗水。"
        },
        {
            "title": "短歌寄鼓山长老",
            "content": "雪峰雪峰高且雄，峨峨堆积青冥中。六月赤日烧不熔，\r\n飞禽瞥见人难通。常闻中有白象王，五百象子皆威光。\r\n行围坐绕同一色，森森影动旃檀香。于中一子最雄猛，\r\n称尊独踞鼓山顶。百千眷属阴□影，身照曜，吞秋景。\r\n我闻岷国民归依，前王后王皆师资。宁同梁武遇达磨，\r\n过后弹指空伤悲。"
        },
        {
            "title": "赠念《法华经》僧",
            "content": "念念念兮入恶易，念念念兮入善难。念经念佛能一般，\r\n爱河竭处生波澜。言公少年真法器，白昼不出夜不睡。\r\n心心缘经口缘字，一室寥寥灯照地。沉檀卷轴宝函盛，\r\n薝卜香熏水精记。空山木落古寺闲，松枝鹤眠霜霰干。\r\n牙根舌根水滴寒，珊瑚捶打红琅玕。但恐莲花七朵一时\r\n折，\r\n朵朵似君心地白。又恐天风吹天花，缤纷如雨飘袈裟。\r\n况闻此经甚微妙，百千诸佛真秘要。灵山说后始传来，\r\n闻者虽多持者少。更堪诵入陀罗尼，唐音梵音相杂时。\r\n舜弦和雅熏风吹，文王武王弦更悲。\r\n如此争不遣碧空中有龙来听，有鬼来听。亦使人间闻者\r\n敬，\r\n见者敬。自然心虚空，性清净。此经真体即毗卢，\r\n此云种种光，雪岭白牛君识无。"
        },
        {
            "title": "吊汨罗",
            "content": "落日倚阑干，徘徊汨罗曲。冤魂如可吊，烟浪声似哭。\r\n我欲考鼋鼍之心，烹鱼龙之腹。尔既啖大夫之血，\r\n食大夫之肉。千载之后，犹斯暗伏。将谓唐尧之尊，\r\n还如荒悴之君。更有逐臣，于焉葬魂。得以纵其噬，\r\n恣其吞。"
        },
        {
            "title": "浮云行",
            "content": "大野有贤人，大朝有圣君。如何彼浮云，掩蔽白日轮。\r\n安得东南风，吹散八表外。使之天下人，共见尧眉彩。"
        },
        {
            "title": "还人卷",
            "content": "李白李贺遗机杼，散在人间不知处。闻君收在芙蓉江，\r\n日斗鲛人织秋浦。金忆札札文离离。吴姬越女羞上机。\r\n鸳鸯浴烟鸾凤飞，澄江晓映馀霞辉。仙人手持玉刀尺，\r\n寸寸酬君珠与璧。裁作霞裳何处披，紫皇殿里深难觅。"
        },
        {
            "title": "煌煌京洛行",
            "content": "圣君垂衣裳，荡荡若朝旭。大观无遗物，四夷来率服。\r\n清晨回北极，紫气盖黄屋。双阙耸双鳌，九门如川渎。\r\n梯山航海至，昼夜车相续。我恐红尘深，变为黄河曲。"
        },
        {
            "title": "观李琼处士画海涛",
            "content": "巨鳌转侧长鰌翻，狂涛颠浪高漫漫。李琼夺得造化本，\r\n都卢缩在秋毫端。一挥一画皆筋骨，滉漾崩腾大鲸臬。\r\n叶扑仙槎摆欲沉，下头应是骊龙窟。昔年曾要涉蓬瀛，\r\n唯闻撼动珊瑚声。今来正叹陆沉久，见君此画思前程。\r\n千寻万派功难测，海门山小涛头白。令人错认钱塘城，\r\n罗刹石底奔雷霆。"
        },
        {
            "title": "赠岩居僧",
            "content": "石如麒麟岩作室，秋苔漫坛净于漆。\r\n袈裟盖头心在无，黄猿白猿啼日日。"
        },
        {
            "title": "刳肠龟",
            "content": "尔既能于灵，应久存其生。尔既能于瑞，胡得迷其死。\r\n刳肠徒自屠，曳尾复何累。可怜濮水流，一叶泛庄子。"
        },
        {
            "title": "湘妃庙",
            "content": "湘烟濛濛湘水急，汀露凝红裛莲湿。苍梧云叠九嶷深，\r\n二女魂飞江上立。相携泣，凤盖龙舆追不及。\r\n庙荒松朽啼飞猩，笋鞭迸出阶基倾。黄昏一岸阴风起，\r\n新月如眉生阔水。"
        },
        {
            "title": "赠持《法华经》僧",
            "content": "众人有口，不说是，即说非。吾师有口何所为，\r\n莲经七轴六万九千字，日日夜夜终复始。乍吟乍讽何悠\r\n扬，\r\n风篁古松含秋霜。但恐天龙夜叉乾闼众，畐畐塞虚空耳皆\r\n耸。\r\n我闻念经功德缘，舌根可算金刚坚。他时劫火洞燃后，\r\n神光璨璨如红莲。受持身心苟精洁，尚能使烦恼大海水\r\n枯竭。魔王轮幢自摧折，何况更如理行如理说。"
        },
        {
            "title": "寄南岳白莲道士能于长啸",
            "content": "猿猱休啼月皎皎，蟋蟀不吟山悄悄。\r\n大耳仙人满颔须，醉倚长松一声啸。"
        },
        {
            "title": "石竹花",
            "content": "石竹花开照庭石，红藓自禀离宫色。一枝两枝初笑风，\r\n猩猩血泼低低丛。常嗟世眼无真鉴，却被丹青苦相陷。\r\n谁为根寻造化功，为君吐出淳元胆。白日当午方盛开，\r\n彤霞灼灼临池台。繁香浓艳如未已，粉蝶游蜂狂欲死。"
        },
        {
            "title": "祈真坛",
            "content": "玉瓮瑶坛二三级，学仙弟子参差入。霓旌队仗下不下，\r\n松桧森森天露湿。殿前寒气束香云，朝祈暮祷玄元君。\r\n茫茫俗骨醉更昏，楼台十二遥昆仑。昆仑纵广一万二千\r\n里，\r\n中有五色云霞五色水。何当断欲便飞去，\r\n不要九转神丹换精髓。"
        },
        {
            "title": "读李白集",
            "content": "竭云涛，刳巨鳌，搜括造化空牢牢。冥心入海海神怖，\r\n骊龙不敢为珠主。人间物象不供取，饱饮游神向悬圃。\r\n锵金铿玉千馀篇，脍吞炙嚼人口传。须知一一丈夫气，\r\n不是绮罗儿女言。"
        },
        {
            "title": "夏云曲",
            "content": "红嵯峨，烁晚波，乖龙慵卧旱鬼多。烛烛万里压天堑，\r\n飏雷电光空闪闪。好雨不雨风不风，徒倚穹苍作岩险。\r\n男巫女觋更走魂，焚香祝天天不闻。天若闻，\r\n必能使尔为润泽，洗埃氛。而又变之成五色，捧日轮，\r\n将以表唐尧虞舜之明君。"
        },
        {
            "title": "风琴引",
            "content": "挪吴丝，雕楚竹，高托天风拂为曲。一一宫商在素空，\r\n鸾鸣凤语翘梧桐。夜深天碧松风多，孤窗寒梦惊流波。\r\n愁魂傍枕不肯去，翻疑住处邻湘娥。金风声尽熏风发，\r\n冷泛虚堂韵难歇。常恐听多耳渐烦，清音不绝知音绝。"
        },
        {
            "title": "古剑歌",
            "content": "古人手中铸神物，百炼百淬始提出。今人不要强硎磨，\r\n莲锷星文未曾没。一弹一抚闻铮铮，老龙影夺秋灯明。\r\n何时得遇英雄主，用尔平治天下去。"
        },
        {
            "title": "读李贺歌集",
            "content": "赤水无精华，荆山亦枯槁。玄珠与虹玉，璨璨李贺抱。\r\n清晨醉起临春台，吴绫蜀锦胸襟开。狂多两手掀蓬莱，\r\n珊瑚掇尽空土堆。"
        },
        {
            "title": "城中怀山友",
            "content": "春城来往桃李碧，暖艳红香断消息。\r\n吾徒自有山中邻，白昼冥心坐岚壁。"
        },
        {
            "title": "春风曲",
            "content": "春风有何情，旦暮来林园。不问桃李主，吹落红无言。"
        },
        {
            "title": "耕叟",
            "content": "春风吹蓑衣，暮雨滴箬笠。夫妇耕共劳，儿孙饥对泣。\r\n田园高且瘦，赋税重复急。官仓鼠雀群，共待新租入。"
        },
        {
            "title": "日日曲",
            "content": "日日日东上，日日日西没。任是神仙容，也须成朽骨。\r\n浮云灭复生，芳草死还出。不知千古万古人，\r\n葬向青山为底物。"
        },
        {
            "title": "君子行",
            "content": "圣人不生，麟龙何瑞。梧桐不高，凤凰何止。\r\n吾闻古之有君子，行藏以时，进退求己。荣必为天下荣，\r\n耻必为天下耻。苟进不如此，退不如此，\r\n亦何必用虚伪之文章，取荣名而自美？"
        },
        {
            "title": "西山叟",
            "content": "西山中，多狼虎，去岁伤儿复伤妇。官家不问孤老身，\r\n还在前山山下住。"
        },
        {
            "title": "猛虎行",
            "content": "磨尔牙，错尔爪。狐莫威，兔莫狡，饥来吞噬取肠饱。\r\n横行不怕日月明，皇天产尔为生狞。前村半夜闻吼声，\r\n何人按剑灯荧荧。"
        },
        {
            "title": "辞主人绝句四首·放鹦鹉",
            "content": "陇西苍巘结巢高，本为无人识翠毛。\r\n今日笼中强言语，乞归天外啄含桃。"
        },
        {
            "title": "辞主人绝句四首·放鹭鸶",
            "content": "白萍红蓼碧江涯，日暖双双立睡时。\r\n顾揭金笼放归去，却随沙鹤斗轻丝。"
        },
        {
            "title": "辞主人绝句四首·放猿",
            "content": "堪忆春云十二峰，野桃山杏摘香红。\r\n王孙可念愁金锁，从放断肠明月中。"
        },
        {
            "title": "辞主人绝句四首·放鹤",
            "content": "华亭来复去芝田，丹顶霜毛性可怜。\r\n纵与乘轩终误主，不如还放却辽天。"
        },
        {
            "title": "怀道林寺道友",
            "content": "四绝堂前万木秋，碧参差影压湘流。\r\n闲思宋杜题诗板，一日凭栏到夜休。"
        },
        {
            "title": "寄怀曾口寺文英大师",
            "content": "著紫袈裟名已贵，吟红菡萏价兼高。\r\n秋风曾忆西游处，门对平湖满白涛。"
        },
        {
            "title": "答文胜大师清柱书",
            "content": "才把文章干圣主，便承恩泽换禅衣。\r\n应嫌六祖传空衲，只向曹溪求息机。"
        },
        {
            "title": "谢人惠纸",
            "content": "烘焙几工成晓雪，轻明百幅叠春冰。\r\n何消才子题诗外，分与能书贝叶僧。"
        },
        {
            "title": "偶作寄王秘书",
            "content": "七丝湘水秋深夜，五字河桥日暮时。\r\n借问秘书郎此意，静弹高咏有谁知。"
        },
        {
            "title": "谢西川昙域大师玉箸篆书",
            "content": "玉箸真文久不兴，李斯传到李阳冰。\r\n正悲千载无来者，果见僧中有个僧。"
        },
        {
            "title": "送楚云上人往南岳刺血写《法华经》",
            "content": "剥皮刺血诚何苦，欲写灵山九会文。\r\n十指沥干终七轴，后来求法更无君。"
        },
        {
            "title": "谢人惠拄杖",
            "content": "何处云根采得来，黑龙狂欲作风雷。\r\n知师念我形骸老，教把经行拄绿苔。"
        },
        {
            "title": "病中勉送小师往清凉山礼大圣",
            "content": "丰衣足食处莫住，圣迹灵踪好遍寻。\r\n忽遇文殊开慧眼，他年应记老师心。"
        },
        {
            "title": "寄清溪道者",
            "content": "万重千叠红霞嶂，夜烛朝香白石龛。\r\n常寄溪窗凭危槛，看经影落古龙潭。"
        },
        {
            "title": "片云",
            "content": "水底分明天上云，可怜形影似吾身。\r\n何妨舒作从龙势，一雨吹销万里尘。"
        },
        {
            "title": "寄南岳泰禅师",
            "content": "江头默想坐禅峰，白石山前万丈空。\r\n山下猎人应不到，雪深花鹿在庵中。"
        },
        {
            "title": "看金陵图",
            "content": "六朝图画战争多，最是陈宫计数讹。\r\n若爱苍生似歌舞，隋皇自合耻干戈。"
        },
        {
            "title": "题玉泉寺",
            "content": "高韵双悬张曲江，联题兼是孟襄阳。后人才地谁称短，\r\n前辈经天尽负长。胜景饱于闲采拾，灵踪销得正思量。\r\n时移两板成尘迹，犹挂吾师旧影堂。"
        },
        {
            "title": "移居西湖作二首",
            "content": "火云阳焰欲烧空，小槛幽窗想旧峰。白汗此时流枕簟，\r\n清风何处动杉松。残更正好眠凉月，远寺俄闻报晓钟。\r\n只待秋声涤心地，衲衣新洗健形容。\r\n官园树影昼阴阴，咫尺清凉莫浣心。桃李别教人主掌，\r\n烟花不称我追寻。蜩螗晚噪风枝稳，翡翠闲眠宿处深。\r\n争似出尘地行止，东林苔径入西林。"
        },
        {
            "title": "谢人自钟陵寄纸笔",
            "content": "故人犹忆苦吟劳，所惠何殊金错刀。霜雪剪栽新剡硾，\r\n锋铓管束本宣毫。知君倒箧情何厚，借我临池价斗高。\r\n词客分张看欲尽，不堪来处隔秋涛。"
        },
        {
            "title": "中秋十五夜寄人",
            "content": "高河瑟瑟转金盘，喷露吹光逆凭栏。四海鱼龙精魄冷，\r\n五山鸾鹤骨毛寒。今宵尽向圆时望，后夜谁当缺处看。\r\n何事清光与蟾兔，却教才小少留难。"
        },
        {
            "title": "江居寄关中知己",
            "content": "多病多慵汉水边，流年不觉已皤然。旧栽花地添黄竹，\r\n新陷盆池换白莲。雪月未忘招远客，云山终待去安禅。\r\n八行书札君休问，不似风骚寄一篇。"
        },
        {
            "title": "招湖上兄弟",
            "content": "去岁得君消息在，两凭人信过重湖。忍贪风月当年少，\r\n不寄音书慰老夫。药鼎近闻传秘诀，诗门曾说拥寒炉。\r\n汉江江路西来便，好傍扁舟访我无。"
        },
        {
            "title": "怀体休上人",
            "content": "仲宣楼上望重湖，君到潇湘得健无。病遇何人分药饵，\r\n诗逢谁子论功夫。杉萝寺里寻秋早，橘柚洲边度日晡。\r\n许送自身归华岳，待来朝暮拂瓶盂。"
        },
        {
            "title": "寄武陵贯微上人二首",
            "content": "知泛沧浪棹未还，西峰房锁夜潺潺。春陪相府游仙洞，\r\n雪共宾寮对玉山。诗里几添新菡萏，衲痕应换旧斓斑。\r\n莫忘一句曹溪妙，堪塞孙孙骋度关。\r\n吴头东面楚西边，云接苍梧水浸天。两地别离身已老，\r\n一言相合道休传。风骚妙欲凌春草，踪迹闲思绕岳莲。\r\n不是傲他名利世，吾师本在雪山巅。"
        },
        {
            "title": "答献上人卷",
            "content": "衲衣禅客袖篇章，江上相寻共感伤。秦甸乱来栖白没，\r\n杼山空后皎然亡。清留岛月秋凝露，苦寄巴猿夜叫霜。\r\n珍重南宗好才子，灰心冥目外无妨。"
        },
        {
            "title": "寄蜀国广济大师",
            "content": "冰压霜坛律格清，三千传授尽门生。禅心尽入空无迹，\r\n诗句闲搜寂有声。满国繁华徒自乐，两朝更变未曾惊。\r\n终思相约岷峨去，不得携筇一路行。"
        },
        {
            "title": "酬湘幕徐员外见寄",
            "content": "东海儒宗事业全，冰棱孤峭类神仙。诗同李贺精通鬼，\r\n文拟刘轲妙入禅。珠履早曾从相府，玳簪今又别官筵。\r\n篇章几谢传西楚，空想雄风度十年。"
        },
        {
            "title": "中秋夕怆怀寄荆幕孙郎中",
            "content": "白莲香散沼痕干，绿筱阴浓藓地寒。年老寄居思隐切，\r\n夜凉留客话时难。行僧尽去云山远，宾雁同来泽国宽。\r\n时谢孔璋操檄外，每将空病问衰残。"
        },
        {
            "title": "渚宫西城池上居",
            "content": "城东移锡住城西，绿绕春波引杖藜。翡翠满身衣有异，\r\n鹭鸶通体格非低。风摇柳眼开烟小，暖逼兰芽出土齐。\r\n犹有幽深不相似，剡溪乘棹入耶溪。"
        },
        {
            "title": "忆东林因送二生归",
            "content": "好向东林度此生，半天山脚寺门平。红霞嶂底潺潺色，\r\n清夜房前瑟瑟声。偶别十年成瞬息，欲来千里阻刀兵。\r\n可怜二子同归兴，南国烟花路好行。"
        },
        {
            "title": "对菊",
            "content": "蝶醉风狂半折时，冷烟清露压离披。欲倾琥珀杯浮尔，\r\n好把茱萸朵配伊。孔雀毛衣应者是，凤凰金翠更无之。\r\n何因栽向僧园里，门外重阳过不知。"
        },
        {
            "title": "得李推官近寄怀",
            "content": "荆门前岁使乎回，求得星郎近制来。连日借吟终不已，\r\n一灯忘寝又重开。秋风漫作牵情赋，春草真为入梦才。\r\n堪笑陈宫诸狎客，当时空有个追陪。"
        },
        {
            "title": "寄寻萍公",
            "content": "闻在湓城多寄住，随时谈笑浑尘埃。孤峰恐忆便归去，\r\n浮世要看还下来。万顷野烟春雨断，九条寒浪晚窗开。\r\n虎溪桥上龙潭寺，曾此相寻踏雪回。"
        },
        {
            "title": "怀金陵李推官僧自牧",
            "content": "秣陵长忆共吟游，儒释风骚道上流。莲幕少年轻谢脁，\r\n雪山真子鄙汤休。也应有作怀清苦，莫谓无心过白头。\r\n欲附别来千万意，病身初起向残秋。"
        },
        {
            "title": "送胎发笔寄仁公",
            "content": "内唯胎发外秋毫，绿玉新栽管束牢。\r\n老病手疼无那尔，却资年少写风骚。"
        },
        {
            "title": "送王处士游蜀",
            "content": "又挂寒帆向锦川，木兰舟里过残年。自修姹姹炉中物，\r\n拟作飘飘水上仙。三峡浪喧明月夜，万州山到夕阳天。\r\n来年的有荆南信，回札应缄十色笺。"
        },
        {
            "title": "寄岘山道人",
            "content": "凤门高对鹿门青，往岁经过恨未平。辩鼎上人方话道，\r\n卧龙丞相忽追兵。炉峰已负重回计，华岳终悬未去情。\r\n闻说东周天子圣，会摇金锡却西行。"
        },
        {
            "title": "酬庐山张处士",
            "content": "发枯身老任浮沉，懒泥秋风更役吟。新事向人堪结舌，\r\n旧诗开卷但伤心。苔床卧忆泉声绕，麻履行思树影深。\r\n终谢柴桑与彭泽，醉游闲访入东林。"
        },
        {
            "title": "送人入蜀",
            "content": "何必闲吟蜀道难，知君心出嶮巇间。寻常秋泛江陵去，\r\n容易春浮锦水还。两面碧悬神女峡，几重青出丈人山。\r\n文君酒市逢初雪，满贳新沽洗旅颜。"
        },
        {
            "title": "寄匡阜诸公二首",
            "content": "松头柏顶碧森森，虚槛寒吹夏景深。静社可追长往迹，\r\n白莲难问久修心。山围四面才容寺，月到中宵始满林。\r\n争学忘言住幽胜，吾师遗集尽清吟。\r\n峰前林下东西寺，地角天涯来往僧。泉月净流闲世界，\r\n杉松深锁尽香灯。争无大士重修社，合有诸贤更服膺。\r\n曾寄邻房挂瓶锡，雨闻岩溜解春冰。"
        },
        {
            "title": "自湘中将入蜀留别诸友",
            "content": "巾舄初随入蜀船，风帆吼过洞庭烟。七千里路到何处，\r\n十二峰云更那边。巫女暮归林淅沥，巴猿吟断月婵娟。\r\n来年五月峨嵋雪，坐看消融满锦川。"
        },
        {
            "title": "遣怀",
            "content": "诗病相兼老病深，世医徒更费千金。馀生岂必虚抛掷，\r\n未死何妨乐咏吟。流水不回休叹息，白云无迹莫追寻。\r\n闲身自有闲消处，黄叶清风蝉一林。"
        },
        {
            "title": "溪居寓言",
            "content": "秋蔬数垄傍潺湲，颇觉生涯异俗缘。诗兴难穷花草外，\r\n野情何限水云边。虫声绕屋无人语，月影当松有鹤眠。\r\n寄向东溪老樵道，莫催丹桂博青钱。"
        },
        {
            "title": "送韩蜕秀才赴举",
            "content": "槐花馆驿暮尘昏，此去分明吏部孙。才器合居科第首，\r\n风流幸是缙绅门。春和洛水清无浪，雪洗高峰碧断根。\r\n堪想都人齐指点，列仙相次上昆仑。"
        },
        {
            "title": "送错公、栖公南游",
            "content": "洪偃汤休道不殊，高帆共载兴何俱。北京丧乱离丹凤，\r\n南国烟花入鹧鸪。明月团圆临桂水，白云重叠起苍梧。\r\n威仪本是朝天士，暂向辽荒住得无。"
        },
        {
            "title": "湘中春兴",
            "content": "雨歇江明苑树干，物妍时泰恣游盘。更无轻翠胜杨柳，\r\n尽觉浓华在牡丹。终日去还抛寂寞，绕池回却凭栏干。\r\n红芳片片由青帝，忍向西园看落残。"
        },
        {
            "title": "寄南岳诸道友",
            "content": "南望衡阳积瘴开，去年曾踏雪游回。谩为楚客蹉跎过，\r\n却是边鸿的当来。乳窦孤明含海日，石桥危滑长春苔。\r\n终寻十八高人去，共坐苍崖养圣胎。"
        },
        {
            "title": "寄韩蜕秀才",
            "content": "松门高不似侯门，藓径鞋踪触处分。远事即为无害鸟，\r\n多闲便是有情云。那忧宠辱来惊我，且寄风骚去敌君。\r\n知伴李膺琴酒外，绛纱闲卷共论文。"
        },
        {
            "title": "寄金陵幕中李郎中",
            "content": "龙门支派富才能，年少飞翔便大鹏。久待尊罍临铁瓮，\r\n又从幢节镇金陵。精神一只秋空鹤，骚雅千寻夏井冰。\r\n长忆相招宿华馆，数宵忘寝尽寒灯。"
        },
        {
            "title": "灯",
            "content": "幽光耿耿草堂空，窗隔飞蛾恨不通。红烬自凝清夜朵，\r\n赤心长谢碧纱笼。云藏水国城台里，雨闭松门殿塔中。\r\n金屋玉堂开照睡，岂知萤雪有深功。"
        },
        {
            "title": "寄朗陵二禅友",
            "content": "潇湘曾宿话诗评，荆楚连秋阻野情。金锡罢游双鬓白，\r\n铁盂终守一斋清。篇章老欲齐高手，风月闲思到极精。\r\n南望山门石何处，沧浪云梦浸天横。"
        },
        {
            "title": "梓栗杖送人",
            "content": "禅家何物赠分襟，只有天台杖一寻。拄去客归青洛远，\r\n采来僧入白云深。游山曾把探龙穴，出世期将指佛心。\r\n此日江边赠君后，却携筇杖向东林。"
        },
        {
            "title": "寄尚颜（公受徐州薛尚书见知）",
            "content": "莫向孤峰道息机，有人偷眼羡吾师。满身光化年前宠，\r\n几轴开平岁里诗。北阙故人随丧乱，南山旧寺在参差。\r\n清吟但忆徐方政，应恨当时不见时。"
        },
        {
            "title": "答禅者",
            "content": "五老峰前相遇时，两无言语只扬眉。南宗北祖皆如此，\r\n天上人间更问谁。山衲静披云片片，铁刀凉削鬓丝丝。\r\n闲吟莫学汤从事，抛却袈裟负本师。"
        },
        {
            "title": "秋夕言怀寄所知",
            "content": "休问蒙庄材不材，孤灯影共傍寒灰。忘筌话道心甘死，\r\n候体论诗口懒开。窗外风涛连建业，梦中云水忆天台。\r\n相疏却是相知分，谁讶经年一度来。"
        },
        {
            "title": "闻王员外新恩有寄",
            "content": "欲退无因贵逼来，少仪官美右丞才。青袍早许淹花幕，\r\n霜简方闻谢柏台。金诺静宜资讲诵，玉山寒称奉尊罍。\r\n西峰有客思相贺，门隔潇湘雪未开。"
        },
        {
            "title": "逢进士沈彬",
            "content": "欲话趋时首重骚，因君倍惜剃头刀。千般贵在能过达，\r\n一片心闲不那高。山叠好云藏玉鸟，海翻狂浪隔金鳌。\r\n时应记得长安事，曾向文场属思劳。"
        },
        {
            "title": "庚午岁九日作",
            "content": "门底秋苔嫩似蓝，此中消息兴何堪。乱离偷过九月九，\r\n头尾算来三十三。云影半晴开梦泽，菊花微暖傍江潭。\r\n故人今日在不在，胡雁背风飞向南。"
        },
        {
            "title": "闻尚颜上人创居有寄",
            "content": "麓山南面橘洲西，别构新斋与竹齐。野客已闻将鹤赠，\r\n江僧未说有诗题。窗临杳霭寒千嶂，枕遍潺湲月一溪。\r\n可想乍移禅榻处，松阴冷湿壁新泥。"
        },
        {
            "title": "将归旧山留别错公",
            "content": "旧峰前昨下来时，白石丛丛间紫薇。章句不堪歌有道，\r\n溪山只合退无机。云含暧态晴犹在，鹤养闲神昼不飞。\r\n欲去更思过丈室，二年频此揖清晖。"
        },
        {
            "title": "闻道林诸友尝茶因有寄",
            "content": "枪旗冉冉绿丛园，谷雨初晴叫杜鹃。摘带岳华蒸晓露，\r\n碾和松粉煮春泉。高人梦惜藏岩里，白硾封题寄火前。\r\n应念苦吟耽睡起，不堪无过夕阳天。"
        },
        {
            "title": "送禅者游南岳",
            "content": "忽随南棹去衡阳，谁住江边树下房。尘梦是非都觉了，\r\n野云心地更何妨。渐临瀑布听猿思，却背岣嵝有雁行。\r\n想到中峰上层寺，石窗秋霁见潇湘。"
        },
        {
            "title": "中秋月",
            "content": "空碧无云露湿衣，群星光外涌清规。东楼莫碍渐高势，\r\n四海待看当午时。还许分明吟皓魄，肯教幽暗取丹枝。\r\n可怜半夜婵娟影，正对五侯残酒池。"
        },
        {
            "title": "道林寓居",
            "content": "秋泉一片树千株，暮汲寒烧外有馀。青嶂这边来已熟，\r\n红尘那畔去应疏。风骚未肯忘雕琢，潇洒无妨更剃除。\r\n即问沃州开士僻，爱禽怜骏意何如。"
        },
        {
            "title": "送僧归洛中",
            "content": "赤日彤霞照晚坡，东州道路兴如何。蝉离楚柳鸣犹少，\r\n叶到嵩云落渐多。海内自为闲去住，关头谁问旧经过。\r\n叮咛与访春山寺，白乐天真在也么。"
        },
        {
            "title": "荆渚逢禅友",
            "content": "泽国相逢话一宵，云山偶别隔前朝。社思匡岳无宗炳，\r\n诗忆扬州有鲍昭。晨野黍离春漠漠，水天星粲夜遥遥。\r\n闲吟莫忘传心祖，曾立阶前雪到腰。"
        },
        {
            "title": "赠樊处士",
            "content": "小子声名天下知，满簪霜雪白麻衣。谁将一著争先后，\r\n共向长安定是非。有路未曾迷日用，无贪终不乱天机。\r\n闲寻道士过仙观，赌得黄庭两卷归。"
        },
        {
            "title": "遣怀",
            "content": "病肠休洗老休医，七十能饶百岁期。不死任还蓬岛客，\r\n无生自有雪山师。浮云聚散俱关虑，明月相逢好展眉。\r\n既兆未萌闲酌度，不如中抱是寻思。"
        },
        {
            "title": "寄怀钟陵旧游因寄知己",
            "content": "洗井僧来说旧游，西江东岸是城楼。昔年淹迹因王化，\r\n长日凭栏看水流。真观上人栖树石，陈陶处士在林丘。\r\n终拖老病重寻去，得到匡庐死便休。"
        },
        {
            "title": "过陆鸿渐旧居",
            "content": "楚客西来过旧居，读碑寻传见终初。佯狂未必轻儒业，\r\n高尚何妨诵佛书。种竹岸香连菡萏，煮茶泉影落蟾蜍。\r\n如今若更生来此，知有何人赠白驴。"
        },
        {
            "title": "寄体休",
            "content": "南州君去为寻医，病色应除似旧时。久别莫忘庐阜约，\r\n却来须有洞庭诗。金陵往岁同窥井，岘首前秋共读碑。\r\n两处山河见兴废，相思更切卧云期。"
        },
        {
            "title": "忆旧山",
            "content": "谁请衰羸住北州，七年魂梦旧山丘。心清槛底潇湘月，\r\n骨冷禅中太华秋。高节未闻驯虎豹，片言何以傲王侯。\r\n应须脱洒孤峰去，始是分明个剃头。"
        },
        {
            "title": "荆渚偶作",
            "content": "无味吟诗即把经，竟将疏野访谁行。身依江寺庭无树，\r\n山绕天涯路有兵。竹瓦雨声漂永日，纸窗灯焰照残更。\r\n从容一觉清凉梦，归到龙潭扫石枰。"
        },
        {
            "title": "寄梁先辈",
            "content": "慈恩塔下曲江边，别后多应梦到仙。时去与谁论此事，\r\n乱来何处觅同年。陈琳笔砚甘前席，角里烟霞待共眠。\r\n爱惜麻衣好颜色，未教朱紫污天然。"
        },
        {
            "title": "怀武陵因寄幕中韩先辈、何从事",
            "content": "武陵嘉致迹多幽，每见图经恨白头。溪浪碧通何处去，\r\n桃花红过郡前流。常闻相幕鸳鸿兴，日向神仙洞府游。\r\n凿井耕田人在否，如今天子正征搜。"
        },
        {
            "title": "送司空学士赴京",
            "content": "弘文初命下江边，难恋沙鸥与钓船。蓝绶乍称新学士，\r\n白衫初脱旧神仙。龙山送别风生路，鸡树从容雪照筵。\r\n重谒往年金榜主，便将才术佐陶甄。"
        },
        {
            "title": "送谢尊师自南岳出入京",
            "content": "曾听鹿鸣逢世乱，因披羽服隐衡阳。几多事隔丹霄兴，\r\n三十年成两鬓霜。芝朮未甘销勇气，风骚无那激刚肠。\r\n中朝旧有知音在，可是悠悠入帝乡。"
        },
        {
            "title": "吟兴自述",
            "content": "前习都由未尽空，生知雅学妙难穷。一千首出悲哀外，\r\n五十年销雪月中。兴去不妨归静虑，情来何止发真风。\r\n曾无一字干声利，岂愧操心负至公。"
        },
        {
            "title": "荆门疾中喜谢尊师自南岳来、相里秀才自京至",
            "content": "闲堂昼卧眼初开，强起徐行绕砌苔。鹤氅人从衡岳至，\r\n鹑衣客自洛阳来。坐闻邻树栖幽鸟，吟觉江云发早雷。\r\n西笑东游此相别，两途消息待谁回。"
        },
        {
            "title": "送相里秀才赴举",
            "content": "两上东堂不见春，文明重去有谁亲。曾逢少海尊前客，\r\n旧是神仙会里人。已遂风云催化羽，却将雷电助烧鳞。\r\n明年自此登龙后，回首荆门一路尘。"
        },
        {
            "title": "城中晚夏思山",
            "content": "葛衣沾汗功虽健，纸扇摇风力甚卑。苦热恨无行脚处，\r\n微凉喜到立秋时。竹轩静看蜘蛛挂，莎径闲听蟋蟀移。\r\n天外有山归即是，岂同游子暮何之。"
        },
        {
            "title": "春寄尚颜",
            "content": "含桃花谢杏花开，杜宇新啼燕子来。好事可能无分得，\r\n名山长似有人催。檐声未断前旬雨，电影还连后夜雷。\r\n心迹共师争几许，似人嫌处自迟回。"
        },
        {
            "title": "对雪寄荆幕知己",
            "content": "猛势微开万里清，月中看似日中明。此时鸥鹭无人见，\r\n何处关山有客行。郢唱转高谁敢和，巴歌相顾自销声。\r\n江斋卷箔含毫久，应想梁王礼不经。"
        },
        {
            "title": "看云",
            "content": "何峰触石湿苔钱，便逐高风离瀑泉。深处卧来真隐逸，\r\n上头行去是神仙。千寻有影沧江底，万里无踪碧落边。\r\n长忆旧山青壁里，绕庵闲伴老僧禅。"
        },
        {
            "title": "仙掌",
            "content": "峭形寒倚夕阳天，毛女莲花翠影连。云外自为高出手，\r\n人间谁合斗挥拳。鹤抛青汉来岩桧，僧隔黄河望顶烟。\r\n晴露红霞长满掌，只应栖托是神仙。"
        },
        {
            "title": "和翁员外题马太傅宅贾相公井",
            "content": "飞尘不敢下相干，暗脉傍应润牡丹。心任短长投玉绠，\r\n底须三五映金盘。神工旧制泓澄在，天泽时加潋滟寒。\r\n太傅欲旌前古事，星郎属思久凭栏。"
        },
        {
            "title": "寄居道林寺作",
            "content": "岚湿南朝殿塔寒，此中因得谢尘寰。已同庭树千株老，\r\n未负溪云一片闲。石镜旧游临皎洁，岳莲曾上彻孱颜。\r\n如今衰飒成多病，黄叶风前昼掩关。"
        },
        {
            "title": "湘中送翁员外归闽",
            "content": "船满琴书与酒杯，清湘影里片帆开。人归南国乡园去，\r\n雁逐西风日夜来。天势渐低分海树，山程欲尽见城台。\r\n此身未别江边寺，犹看星郎奉诏回。"
        },
        {
            "title": "萤",
            "content": "透窗穿竹住还移，万类俱闲始见伊。难把寸光藏暗室，\r\n自持孤影助明时。空庭散逐金风起，乱叶争投玉露垂。\r\n后代儒生懒收拾，夜深飞过读书帷。"
        },
        {
            "title": "宜春江上寄仰山长老二首",
            "content": "水隔孤城城隔山，水边时望忆师闲。清泉白日中峰上，\r\n落日半空栖鸟还。云影触衣分朵朵，雨声吹磬散潺潺。\r\n传心莫学罗浮去，后辈思量待扣关。\r\n雨晴天半碧光流，影倒残阳湿郡楼。绝顶有人经劫在，\r\n浮生无客暂时游。窗开万壑春泉乱，塔锁孤灯万木稠。\r\n欲为吾师拂衣去，白云红叶又新秋。"
        },
        {
            "title": "乱后江西过孙鲂旧居因寄",
            "content": "旧游重到倍悲凉，吟忆同人倚寺墙。何处暮蝉喧逆旅，\r\n此中山鸟噪垂杨。寰区有主权兵器，风月无人掌桂香。\r\n欲寄此心空北望，塞鸿天末失归行。"
        },
        {
            "title": "沙鸥",
            "content": "暖傍渔船睡不惊，可怜孤洁似华亭。晚来湾浦冲平碧，\r\n晴过汀洲拂浅青。翡翠静中修羽翼，鸳鸯闲处事仪形。\r\n何如飞入汉宫里，留与兴亡作典经。"
        },
        {
            "title": "道林寺居寄岳麓禅师二首",
            "content": "门前石路彻中峰，树影泉声在半空。寻去未应劳上下，\r\n往来殊已倦西东。髭根尽白孤云并，心迹全忘片月同。\r\n长忆高窗夏天里，古松青桧午时风。\r\n山袍不称下红尘，各是闲居岛外身。两处烟霞门寂寂，\r\n一般苔藓石磷磷。禅关悟后宁疑物，诗格玄来不傍人。\r\n月照经行更谁见，露华松粉点衣巾。"
        },
        {
            "title": "林下留别道友",
            "content": "住亦无依去是闲，何心终恋此林间。片云孤鹤东西路，\r\n四海九州多少山。静坐趁凉移树影，兴随题处著苔斑。\r\n秋来洗浣行衣了，还尔邻僧旧竹关。"
        },
        {
            "title": "暮游岳麓寺",
            "content": "寺楼高出碧崖棱，城里谁知在上层。初雪洒来乔木暝，\r\n远禽飞过大江澄。闲消不睡怜长夜，静照无言谢一灯。\r\n回首何边是空地，四村桑麦遍丘陵。"
        },
        {
            "title": "湘江送客",
            "content": "湘江秋色湛如冰，楚客离怀暮不胜。千里碧云闻塞雁，\r\n几程青草见巴陵。寒涛响叠晨征橹，岸苇丛明夜泊灯。\r\n鹦鹉洲边若回首，为思前事一扪膺。"
        },
        {
            "title": "寄澧阳吴使君",
            "content": "南客西来话使君，涔阳风雨变行春。四邻耕钓趋仁政，\r\n千里烟花压路尘。去兽未胜除狡吏，还珠争似复逋民。\r\n红兰浦暖携才子，烂醉连题赋白蘋。"
        },
        {
            "title": "松化为石（近闻金华山古松化为石）",
            "content": "盘根几耸翠崖前，却偃凌云化至坚。乍结精华齐永劫，\r\n不随凋变已千年。逢贤必用镌辞立，遇圣终将刻印传。\r\n肯似荆山凿馀者，藓封顽滞卧岚烟。"
        },
        {
            "title": "渚宫春日因怀有作",
            "content": "旧业树连湘树远，家山云与岳云平。僧来已说无耕钓，\r\n雁去那知有弟兄。客思莫牵蝴蝶梦，乡心自忆鹧鸪声。\r\n沙头南望堪肠断，谁把归舟载我行。"
        },
        {
            "title": "江上夏日",
            "content": "无处清阴似剡溪，火云奇崛倚空齐。千山冷叠湖光外，\r\n一扇凉摇楚色西。碧树影疏风易断，绿芜平远日难低。\r\n故园旧寺临湘水，斑竹烟深越鸟啼。"
        },
        {
            "title": "送休师归长沙宁觐",
            "content": "高堂亲老本师存，多难长悬两处魂。已说战尘消汉口，\r\n便随征棹别荆门。晴吟野阔无耕地，晚宿湾深有钓村。\r\n他日更思衰老否，七年相伴琢诗言。"
        },
        {
            "title": "荆州寄贯微上人",
            "content": "旧斋休忆对松关，各在王侯顾遇间。命服已沾天渥泽，\r\n衲衣犹拥祖斓斑。相思莫救烧心火，留滞难移压脑山。\r\n得失两途俱不是，笑他高卧碧孱颜。"
        },
        {
            "title": "贺雪",
            "content": "上清凝结下乾坤，为瑞为祥表致君。日月影从光外过，\r\n山河形向静中分。歌扬郢路谁同听，声洒梁园客共闻。\r\n堪想画堂帘卷次，轻随舞袖正纷纷。"
        },
        {
            "title": "荆门寄题禅月大师影堂",
            "content": "泽国闻师泥日后，蜀王全礼葬馀灰。白莲塔向清泉锁，\r\n禅月堂临锦水开。西岳千篇传古律，南宗一句印灵台。\r\n不堪只履还西去，葱岭如今无使回。"
        },
        {
            "title": "庭际新移松竹",
            "content": "三茎瘦竹两株松，瑟瑟悠悠韵且同。抱节乍离新涧雪，\r\n盘根远别旧林风。岁寒相倚无尘地，荫影分明有月中。\r\n更待阳和信催促，碧梢青杪看凌空。"
        },
        {
            "title": "贺孙支使郎中迁居",
            "content": "别认公侯礼上才，筑金何啻旧燕台。地连东阁横头买，\r\n门对西园正面开。不隔红尘趋棨戟，只拖珠履赴尊罍。\r\n应逢明月清霜夜，闲领笙歌宴此来。"
        },
        {
            "title": "荆门暮冬与节公话别",
            "content": "漳河湘岸柳关头，离别相逢四十秋。我忆黄梅梦南国，\r\n君怀明主去东周。几程霜雪经残腊，何处封疆过旧游。\r\n好及春风承帝泽，莫忘衰朽卧林丘。"
        },
        {
            "title": "和西蜀可准大师远寄之什",
            "content": "莫知何路去追攀，空想人间出世间。杜口已同居士室，\r\n传心休问祖师山。禅中不住方为定，说处无生始是闲。\r\n珍重希音远相寄，乱峰西望叠孱颜。"
        },
        {
            "title": "送吴先辈赴京",
            "content": "烟霄已遂明经第，江汉重来问苦吟。托兴偶凭风月远，\r\n忘机终在寂寥深。千篇未听常徒口，一字须防作者心。\r\n此日与君聊话别，老身难约更相寻。"
        },
        {
            "title": "谢人惠端溪砚",
            "content": "端人凿断碧溪浔，善价争教惜万金。砻琢已曾经敏手，\r\n研磨终见透坚心。安排得主难移动，含贮随时任浅深。\r\n保重更求装钿匣，闲将濡染寄知音。"
        },
        {
            "title": "寄吴国西供奉",
            "content": "别来相忆梦多迷，君住东朝我楚西。瑶阙合陪龙象位，\r\n春山休记鹧鸪啼。承恩位与千官别，应制才将十子齐。\r\n几笑远公慵送客，殷勤只到寺前溪。"
        },
        {
            "title": "送李秀才归湘中",
            "content": "词客携文访病夫，因吟送别忆湘湖。寒消浦溆催鸿雁，\r\n暖入溪山养鹧鸪。僧向月中寻岳麓，云从城上去苍梧。\r\n君归为问峰前寺，旧住僧房锁在无。"
        },
        {
            "title": "荆州新秋寺居写怀诗五首上南平王",
            "content": "竹如翡翠侵帘影，苔学琉璃布地纹。高卧更无如此乐，\r\n远游何必爱他云。闲听谢脁吟为政，静看萧何坐致君。\r\n只恐老身衰朽速，他年不得颂鸿勋。\r\n井梧黄落暮蝉清，久驻金台但暗惊。事佛未怜诸弟子，\r\n谈空争动上公卿。合归鸟外藏幽迹，敢向人前认好名。\r\n满印白檀灯一盏，可能酬谢得聪明。\r\n金汤里面境何求，宝殿东边院最幽。栽种已添新竹影，\r\n画图兼列远山秋。形容岂合亲公子，章句争堪狎士流。\r\n虚负岷峨老僧约，年年雪水下汀洲。\r\n汉江西岸蜀江东，六稔安禅教化中。托迹幸将王粲别，\r\n归心宁与子山同。尊罍岂识曹参酒，宾客还亲宋玉风。\r\n又见去年三五夕，一轮寒魄破烟空。\r\n石龛闲锁旧居峰，何事膺门岁月重。五七诗中叨见遇，\r\n三千客外许疏慵。迎凉蟋蟀喧闲思，积雨莓苔没屐踪。\r\n会待英雄启金口，却教担锡入云松。"
        },
        {
            "title": "喜彬上人见访",
            "content": "高吟欲继沃州师，千里相寻问课虚。残腊江山行尽处，\r\n满衣风雪到闲居。携来律韵清何甚，趣入幽微旨不疏。\r\n莫惜天机细捶琢，他时终可拟芙蕖。"
        },
        {
            "title": "移居",
            "content": "上台言任养疏愚，乞与西城水满湖。吹榻好风终日有，\r\n趁凉闲客片时无。檀栾翠拥清蝉在，菡萏红残白鸟孤。\r\n欲问存思搜抉妙，几联诗许敌三都。"
        },
        {
            "title": "寄吴国知旧",
            "content": "淮甸当年忆旅游，衲衣棕笠外何求。城中古巷寻诗客，\r\n桥上残阳背酒楼。晴色水云天合影，晚声名利市争头。\r\n可怜王化融融里，惆怅无僧似惠休。"
        },
        {
            "title": "读《阴符经》",
            "content": "绕窗风竹骨轻安，闲借阴符仰卧看。绝利一源真有谓，\r\n空劳万卷是无端。清虚可保升云易，嗜欲终知入圣难。\r\n三要洞开何用闭，高台时去凭栏干。"
        },
        {
            "title": "荆门寄沈彬",
            "content": "罢趋明圣懒从知，鹤氅褵褷遂性披。道有静君堪托迹，\r\n诗无贤子拟传谁。松声白日边行止，日影红霞里梦思。\r\n珍重两篇千里达，去年江上雪飞时。"
        },
        {
            "title": "渚宫谢杨秀才自嵩山相访",
            "content": "嵩峰有客远相寻，尘满麻衣袖苦吟。花尽草长方闭户，\r\n道孤身老正伤心。红堆落日云千仞，碧撼凉风竹一林。\r\n惆怅雅声消歇去，喜君聊此暂披襟。"
        },
        {
            "title": "怀巴陵",
            "content": "垂白堪思大乱前，薄游曾驻洞庭边。寻僧古寺沿沙岸，\r\n倚杖残阳落水天。兰蕊蔫菸骚客庙，烟波晴阔钓师船。\r\n此时欲买君山住，懒就商人乞个钱。"
        },
        {
            "title": "湖上逸人",
            "content": "澹荡光中翡翠飞，田田初出柳丝丝。吟沿绿岛时逢鹤，\r\n醉泛清波或见龟。七泽钓师应识我，中原逐鹿不知谁。\r\n秋风水寺僧相近，一径芦花到竹篱。"
        },
        {
            "title": "送胤公归阙",
            "content": "西朝归去见高情，应恋香灯近圣明。关令莫疑非马辩，\r\n道安还跨赤驴行。充斋野店蔬无味，洒笠平原雪有声。\r\n忍惜文章便闲得，看他趋竞取时名。"
        },
        {
            "title": "答无愿上人书",
            "content": "郑生驱蹇岘山回，传得安公好信来。千里阻修俱老骨，\r\n八行重叠慰寒灰。春残桃李犹开户，雪满松杉始上台。\r\n必有南游山水兴，汉江平稳好浮杯。"
        },
        {
            "title": "感时",
            "content": "忽忽枕前蝴蝶梦，悠悠觉后利名尘。无穷今日明朝事，\r\n有限生来死去人。终与狐狸为窟穴，谩师龟鹤养精神。\r\n可怜颜子能消息，虚室坐忘心最真。"
        },
        {
            "title": "寄湘中诸友",
            "content": "碧云诸友尽黄眸，石点花飞更说无。岚翠湿衣松接院，\r\n芙蓉薰面寺临湖。沃洲高卧心何僻，匡社长禅兴亦孤。\r\n争似楚王文物国，金镳紫绶让前途。"
        },
        {
            "title": "静坐",
            "content": "绳床欹坐任崩颓，双眼醒醒闭复开。日月更无闲里过，\r\n风骚时有静中来。天真自得生难舍，世幻谁惊死不回。\r\n何处堪投此踪迹，水边晴去上高台。"
        },
        {
            "title": "怀匡阜",
            "content": "荆州连岁滞游方，拄杖尘封六尺光。洗面有香思石溜，\r\n冥心无挠忆山床。闲机但愧时机速，静论须惭世论长。\r\n昨夜分明梦归去，薜萝幽径绕禅房。"
        },
        {
            "title": "东林寄别修睦上人",
            "content": "行心乞得见秋风，双履难留去住踪。红叶正多离社客，\r\n白云无限向嵩峰。囊中自欠诗千首，身外谁知事几重。\r\n此别不能为后约，年华相似逼衰容。"
        },
        {
            "title": "谢道友拄杖",
            "content": "翦自南岩瀑布边，寒光七尺乳珠连。持来未入尘埃路，\r\n乞与应怜老病年。欹影夜归青石涧，卓痕秋过绿苔钱。\r\n他时携上嵩峰顶，把倚长松看洛川。"
        },
        {
            "title": "寄吴拾遗",
            "content": "新竹将谁榷重轻，皎然评里见权衡。非无苦到难搜处，\r\n合有清垂不朽名。疏雨晚冲莲叶响，乱蝉凉抱桧梢鸣。\r\n野桥闲背残阳立，翻忆苏卿送子卿。"
        },
        {
            "title": "咏怀寄知己",
            "content": "已得浮生到老闲，且将新句拟玄关。自知清兴来无尽，\r\n谁道淳风去不还。三百正声传世后，五千真理在人间。\r\n此心终待相逢说，时复登楼看暮山。"
        },
        {
            "title": "送略禅者归南岳",
            "content": "林下钟残又拂衣，锡声还独向南飞。千峰冷截冥鸿处，\r\n一径险通禅客归。青石上行苔片片，古杉边宿雨霏霏。\r\n劳生有愿应回首，忍著无心与物违。"
        },
        {
            "title": "行次宜春寄湘西诸友",
            "content": "幸无名利路相迷，双履寻山上柏梯。衣钵祖辞梅岭外，\r\n香灯社别橘洲西。云中石壁青侵汉，树下苔钱绿绕溪。\r\n我爱远游君爱住，此心他约与谁携。"
        },
        {
            "title": "寄益上人",
            "content": "长想寻君道路遥，乱山霜后火新烧。近闻移住邻衡岳，\r\n几度题诗上石桥。古木传声连峭壁，一灯悬影过中宵。\r\n风骚味薄谁相爱，欹枕常多梦鲍昭。"
        },
        {
            "title": "自贻",
            "content": "心中身外更何猜，坐石看云养圣胎。名在好诗谁逐去，\r\n迹依闲处自归来。时添瀑布新瓶水，旋换旃檀旧印灰。\r\n晴出寺门惊往事，古松千尺半苍苔。"
        },
        {
            "title": "春晴感兴",
            "content": "连旬阴翳晓来晴，水满圆塘照日明。岸草短长边过客，\r\n江花红白里啼莺。野无征战时堪望，山有楼台暖好行。\r\n桑柘依依禾黍绿，可怜归去是张衡。"
        },
        {
            "title": "夏日原西避暑寄吟友",
            "content": "热烟疏竹古原西，日日乘凉此杖藜。闲处雨声随霹雳，\r\n旱田人望隔虹霓。蝉依独树干吟苦，鸟忆平川渴过齐。\r\n别有相招好泉石，瑞花瑶草尽堪携。"
        },
        {
            "title": "谢橘洲人寄橘",
            "content": "洞庭栽种似潇湘，绿绕人家带夕阳。霜裛露蒸千树熟，\r\n浪围风撼一洲香。洪崖遣后名何远，陆绩怀来事更长。\r\n藏贮待供宾客好，石榴宜称映舟光。"
        },
        {
            "title": "怀潇湘即事寄友人",
            "content": "浸野淫空澹荡和，十年邻住听渔歌。城临远棹浮烟泊，\r\n寺近闲人泛月过。岸引绿芜春雨细，汀连斑竹晚风多。\r\n可怜千古怀沙处，还有鱼龙弄白波。"
        },
        {
            "title": "寄无愿上人",
            "content": "六十八去七十岁，与师年鬓不争多。谁言生死无消处，\r\n还有修行那得何。开士安能穷好恶，故人堪忆旧经过。\r\n会归原上焚身后，一阵灰飞也任他。"
        },
        {
            "title": "江上望远山寄郑谷郎中（公时退居仰山）",
            "content": "危碧层层映水天，半垂冈陇下民田。王维爱甚难抛画，\r\n支遁高多不惜钱。巨石尽含金玉气，乱峰闲锁栋梁烟。\r\n秦争汉夺空劳力，却是巢由得稳眠。"
        },
        {
            "title": "塘上闲作",
            "content": "闲行闲坐藉莎烟，此兴堪思二古贤。陶靖节居彭泽畔，\r\n贺知章在镜池边。鸳鸯著对能飞绣，菡萏成群不语仙。\r\n形影腾腾夕阳里，数峰危翠滴渔船。"
        },
        {
            "title": "送人自蜀回南游",
            "content": "锦水东浮情尚郁，湘波南泛思何长。蜀魂巴狖悲残夜，\r\n越鸟燕鸿叫夕阳。烟月几般为客路，林泉四绝是吾乡。\r\n寻幽必有僧相指，宋杜题诗近旧房。"
        },
        {
            "title": "题梁贤巽公房",
            "content": "吴王庙侧有高房，帘影南轩日正长。吹苑野风桃叶碧，\r\n压畦春露菜花黄。悬灯向后惟冥默，凭案前头即渺茫。\r\n知有虎溪归梦切，寺门松折社僧亡。"
        },
        {
            "title": "乱后经西山寺",
            "content": "松烧寺破是刀兵，谷变陵迁事可惊。云里乍逢新住主，\r\n石边重认旧题名。闲临菡萏荒池坐，乱踏鸳鸯破瓦行。\r\n欲伴高僧重结社，此身无计舍前程。"
        },
        {
            "title": "秋夕书怀",
            "content": "凉多夜永拥山袍，片石闲欹不觉劳。蟋蟀绕床无梦寐，\r\n梧桐满地有萧骚。平生乐道心常切，五字逢人价合高。\r\n破落西窗向残月，露声如雨滴蓬蒿。"
        },
        {
            "title": "寄萍乡唐禀正字",
            "content": "新书声价满皇都，高卧林中更起无。春兴酒香薰肺腑，\r\n夜吟云气湿髭须。同登水阁僧皆别，共上渔船鹤亦孤。\r\n长忆前年送行处，洞门残日照菖蒲。"
        },
        {
            "title": "寄郑谷郎中",
            "content": "上国谁传消息过，醉眠醒坐对嵯峨。身离道士衣裳少，\r\n笔答禅师句偈多。南岸郡钟凉度枕，西斋竹露冷沾莎。\r\n还应笑我降心外，惹得诗魔助佛魔。"
        },
        {
            "title": "山中春怀",
            "content": "心魂役役不曾归，万象相牵向极微。所得或忧逢郢刃，\r\n凡言皆欲夺天机。游深晚谷香充鼻，坐苦春松粉满衣。\r\n何物不为狼藉境，桃花和雨更霏霏。"
        },
        {
            "title": "酬答退上人",
            "content": "须鬓三分白二分，一生踪迹出人群。嵩丘梦忆诸峰雪，\r\n衡岳禅依五寺云。青衲几临高瀑濯，苦吟曾许断猿闻。\r\n荒村残腊相逢夜，月满鸿多楚水濆。"
        },
        {
            "title": "寄友生",
            "content": "风骚情味近如何，门底寒流屋里莎。曾摘园蔬留我宿，\r\n共吟江月看鸿过。时危苦恨无收拾，道妙深夸有琢磨。\r\n凉夜欹眠应得梦，平生心肺似君多。"
        },
        {
            "title": "潇湘",
            "content": "寒清健碧远相含，珠媚根源在极南。流古递今空作岛，\r\n逗山冲壁自为潭。迁来贾谊愁无限，谪过灵均恨不堪。\r\n毕竟输他老渔叟，绿蓑青竹钓浓蓝。"
        },
        {
            "title": "湘中寓居春日感怀",
            "content": "江禽野兽两堪伤，避射惊弹各自忙。头角任多无獬豸，\r\n羽毛虽众让鸳鸯。落苔红小樱桃熟，侵井青纤燕麦长。\r\n吟把离骚忆前事，汨罗春浪撼残阳。"
        },
        {
            "title": "题郑郎中谷仰山居",
            "content": "檐壁层层映水天，半乘冈垄半民田。王维爱甚难抛画，\r\n支遁怜多不惜钱。巨石尽含金玉气，乱峰深锁栋梁烟。\r\n秦争汉夺虚劳力，却是巢由得稳眠。"
        },
        {
            "title": "寄倪署郎中",
            "content": "风雨冥冥春闇移，红残绿满海棠枝。帝乡久别江乡住，\r\n椿笋何如樱笋时。海内擅名君作赋，林间外学我为诗。\r\n近闻南国升南省，应笑无机老病师。"
        },
        {
            "title": "酬尚颜上人",
            "content": "紫绶苍髭百岁侵，绿苔芳草绕阶深。不妨好鸟喧高卧，\r\n切忌闲人聒正吟。鲁鼎寂寥休辨口，劫灰销变莫宣心。\r\n还怜我有冥搜癖，时把新诗过竹寻。"
        },
        {
            "title": "早莺",
            "content": "何处经年閟好音，暖风催出啭乔林。羽毛新刷陶潜菊，\r\n喉舌初调叔夜琴。藏雨并栖红杏密，避人双入绿杨深。\r\n晓来枝上千般语，应共桃花说旧心。"
        },
        {
            "title": "中春感兴",
            "content": "春风日日雨时时，寒力潜从暖势衰。一气不言含有象，\r\n万灵何处谢无私。诗通物理行堪掇，道合天机坐可窥。\r\n应是正人持造化，尽驱幽细入垆锤。"
        },
        {
            "title": "送李评事往宜春",
            "content": "兰舟西去是通津，名郡贤侯下礼频。山遍寺楼看仰岫，\r\n台连城阁上宜春。鸿心夜过乡心乱，雪韵朝飞句韵新。\r\n别有官荣身外趣，月江松径访禅人。"
        },
        {
            "title": "寄孙鲂秀才",
            "content": "郡楼东面寺墙西，颜子生涯竹屋低。书案飞飏风落絮，\r\n地苔狼藉燕衔泥。吟窗晚凭春篁密，行径斜穿夏菜齐。\r\n别后相思频梦到，二年同此赋闲题。"
        },
        {
            "title": "荆渚感怀寄僧达禅弟三首",
            "content": "电击流年七十三，齿衰气沮竟何堪。谁云有句传天下，\r\n自愧无心寄岭南。晓漱气嫌通市井，晚烹香忆落云潭。\r\n邻峰道者应弹指，藓剥藤缠旧石龛。\r\n十五年前会虎溪，白莲斋后便来西。干戈时变信虽绝，\r\n吴楚路长魂不迷。黄叶喻曾同我悟，碧云情近与谁携。\r\n春残相忆荆江岸，一只杜鹃头上啼。\r\n鹤岭僧来细话君，依前高尚迹难群。自抛南岳三生石，\r\n长傍西山数片云。丹访葛洪无旧灶，诗寻灵观有遗文。\r\n莫将离别为相隔，心似虚空几处分。"
        },
        {
            "title": "寄玉泉实仁上人",
            "content": "往岁曾寻圣迹时，树边三绕礼吾师。敢望护法将军记，\r\n且喜焚香弟子知。后会未期心的的，前峰欲下步迟迟。\r\n今来老劣难行甚，空寂无缘但寄诗。"
        },
        {
            "title": "江寺春残寄幕中知己二首",
            "content": "谁遣西来负岳云，自由归去竟何因。山龛薜荔应残雪，\r\n江寺玫瑰又度春。早岁便师无学士，临年却作有为人。\r\n何妨夜醮时相忆，伴醉佯狂笑老身。\r\n社莲惭与幕莲同，岳寺萧条俭府雄。冷淡独开香火里，\r\n殷妍行列绮罗中。秋加玉露何伤白，夜醉金缸不那红。\r\n闲忆遗民此心地，一般无染喻真空。"
        },
        {
            "title": "酬西蜀广济大师见寄",
            "content": "犹得吾师继颂声，百篇相爱寄南荆。卷开锦水霞光烂，\r\n吟入峨嵋雪气清。楚外已甘推绝唱，蜀中谁敢共悬衡。\r\n应怜无可同无本，终向风骚作弟兄。"
        },
        {
            "title": "贻惠暹上人",
            "content": "经论功馀更业诗，又于难里纵天机。吴朝客见投文去，\r\n楚国僧迎著紫归。已得声名先振俗，不妨风雪更探微。\r\n金陵高忆恩门在，终挂云帆重一飞。"
        },
        {
            "title": "送朱侍御自洛阳归阆州宁觐",
            "content": "寻常西望故园时，几处魂随落照飞。客路旧萦秦甸出，\r\n乡程今绕汉阳归。已过巫峡沈青霭，忽认峨嵋在翠微。\r\n从此倚门休望断，交亲喜换老莱衣。"
        },
        {
            "title": "叙怀寄高推官",
            "content": "搜新编旧与谁评，自向无声认有声。已觉爱来多废道，\r\n可堪传去更沽名。风松韵里忘形坐，霜月光中共影行。\r\n还胜御沟寒夜水，狂吟冲尹甚伤情。"
        },
        {
            "title": "寄酬秦府高推官辇",
            "content": "天台衡岳旧曾寻，闲忆留题白石林。岁月已残衰飒鬓，\r\n风骚犹壮寂寥心。缑山碧树遮藏密，丹穴红霞掩映深。\r\n争得相逢一携手，拂衣同去听玄音。"
        },
        {
            "title": "送谭三藏入京",
            "content": "阿闍梨与佛身同，灌顶难施利济功。持咒力须资运祚，\r\n度人心要似虚空。东周路踏红尘里，北极门瞻紫气中。\r\n好进梵文沾帝泽，却归天策继真风。"
        },
        {
            "title": "荆门病中寄怀乡人欧阳侍郎彬",
            "content": "谁会荆州一老夫，梦劳神役忆匡庐。碧云雁影纷纷去，\r\n黄叶蟾声渐渐无。口淡莫分餐气味，身羸但觉病肌肤。\r\n可怜馔玉烧兰者，肯慰寒偎雪夜炉。"
        },
        {
            "title": "谢人惠《十才子图》",
            "content": "丹青妙写十才人，玉峭冰棱姑射神。醉舞离披真鸑鷟，\r\n狂吟崩倒瑞麒麟。翻腾造化山曾竭，采掇珠玑海几贫。\r\n犹得知音与图画，草堂闲挂似相亲。"
        },
        {
            "title": "中秋十四日夜对月上南平主人",
            "content": "今宵前夕皆堪玩，何必圆时始竭才。空说轮中有天子，\r\n不知何处是楼台。终忧明夜云遮却，且扫闲居坐看来。\r\n玉兔银蟾似多意，乍临棠树影裴回。"
        },
        {
            "title": "夏日寓居寄友人",
            "content": "北游兵阻复南还，因寄荆州病掩关。日月坐销江上寺，\r\n清凉魂断剡中山。披缁影迹堪藏拙，出世身心合向闲。\r\n多谢扶风大君子，相思时到寂寥间。"
        },
        {
            "title": "谢人惠十色花笺并棋子",
            "content": "陵州棋子浣花笺，深愧携来自锦川。\r\n海蚌琢成星落落，吴绫隐出雁翩翩。\r\n留防桂苑题诗客，惜寄桃源敌手仙。\r\n捧受不堪思出处，七千馀里剑门前。"
        },
        {
            "title": "寄怀东林寺匡白监寺",
            "content": "南岳别来无约后，东林归住有前缘。闲搜好句题红叶，\r\n静敛霜眉对白莲。雁塔影分疏桧月，虎溪声合几峰泉。\r\n修心若似伊耶舍，传记须添十九贤。"
        },
        {
            "title": "爱吟",
            "content": "正堪凝思掩禅扃，又被诗魔恼竺卿。偶凭窗扉从落照，\r\n不眠风雪到残更。皎然未必迷前习，支遁宁非悟后生。\r\n传写会逢精鉴者，也应知是咏闲情。"
        },
        {
            "title": "谢孙郎中寄示",
            "content": "一念禅馀味国风，早因持论偶名公。久伤琴丧人亡后，\r\n忽有云和雪唱同。绳琢静闻罤象外，是非闲见寂寥中。\r\n时来日往缘真趣，不觉秋江度塞鸿。"
        },
        {
            "title": "和李书记",
            "content": "繁极全分青帝功，开时独占上春风。吴姬舞雪非真艳，\r\n汉后题诗是怨红。远蝶恋香抛别苑，野莺衔得出深宫。\r\n君看万态当筵处，羞杀蔷薇点碎丛。"
        },
        {
            "title": "题南平后园牡丹",
            "content": "暖披烟艳照西园，翠幄朱栏护列仙。玉帐笙歌留尽日，\r\n瑶台伴侣待归天。香多觉受风光剩，红重知含雨露偏。\r\n上客分明记开处，明年开更胜今年。"
        },
        {
            "title": "谢王詹事垂访",
            "content": "鸟外孤峰未得归，人间触类是无机。方悲鹿轸栖江寺，\r\n忽讶轺车降竹扉。王泽乍闻谭涣汗，国风那得话玄微。\r\n应惊老病炎天里，枯骨肩横一衲衣。"
        },
        {
            "title": "寄荆幕孙郎中",
            "content": "珠履风流忆富春，三千鹓鹭让精神。诗工凿破清求妙，\r\n道论研通白见真。四座共推操檄健，一家谁信买书贫。\r\n别来乡国魂应断，剑阁东西尽战尘。"
        },
        {
            "title": "酬蜀国欧阳学士",
            "content": "因缘刘表驻经行，又听西风堕叶声。鹤发不堪言此世，\r\n峨嵋空约在他生。已从禅祖参真性，敢向诗家认好名。\r\n深愧故人怜潦倒，每传仙语下南荆。"
        },
        {
            "title": "寄曹松",
            "content": "旧制新题削复刊，工夫过甚琢琅玕。药中求见黄芽易，\r\n诗里思闻白雪难。扣寂颇同心在定，凿空何止发冲冠。\r\n夜来月苦怀高论，数树霜边独傍栏。"
        },
        {
            "title": "送刘秀才归桑水宁觐",
            "content": "归和初喜戢戈矛，乍捧乡书感去留。雁序分飞离汉口，\r\n鴒原骞翥在鳌头。家邻紫塞仍千里，路过黄河更几州。\r\n应到高堂问安后，却携文入帝京游。"
        },
        {
            "title": "中春林下偶作",
            "content": "净境无人可共携，闲眠未起日光低。浮生莫把还丹续，\r\n万事须将至理齐。花在月明蝴蝶梦，雨馀山绿杜鹃啼。\r\n何能向外求攀折，岩桂枝条拂石梯。"
        },
        {
            "title": "闻沈彬赴吴都请辟",
            "content": "长讶高眠得稳无，果随征辟起江湖。鸳鸯已列樽罍贵，\r\n鸥鹤休怀钓渚孤。白日不妨扶汉祚，清才何让赋吴都。\r\n可能更忆相寻夜，雪满诸峰火一炉。"
        },
        {
            "title": "喜得自牧上人书",
            "content": "吴都使者泛惊涛，灵一传书慰毳袍。别兴偶随云水远，\r\n知音本自国风高。身依闲淡中销日，发向清凉处落刀。\r\n闻著括囊新集了，拟教谁与序离骚。"
        },
        {
            "title": "送白处士游峨嵋",
            "content": "闲身谁道是羁游，西指峨嵋碧顶头。琴鹤几程随客棹，\r\n风霜何处宿龙湫。寻僧石磴临天井，劚药秋崖倒瀑流。\r\n莫为寰瀛多事在，客星相逐不回休。"
        },
        {
            "title": "静院",
            "content": "花院相重点破苔，谁心肯此话心灰。好风时傍疏篁起，\r\n幽鸟晚从何处来。笔砚兴狂师沈谢，香灯魂断忆宗雷。\r\n浮生已问空王了，箭急光阴一任催。"
        },
        {
            "title": "怀金陵知旧",
            "content": "海门相别住荆门，六度秋光两鬓根。万象倒心难盖口，\r\n一生无事可伤魂。石头城外青山叠，北固窗前白浪翻。\r\n尽是共游题版处，有谁惆怅拂苔痕。"
        },
        {
            "title": "宿沈彬进士书院",
            "content": "相期只为话篇章，踏雪曾来宿此房。喧滑尽消城漏滴，\r\n窗扉初掩岳茶香。旧山春暖生薇蕨，大国尘昏惧杀伤。\r\n应有太平时节在，寒宵未卧共思量。"
        },
        {
            "title": "韶阳微公",
            "content": "曲江晴影石千株，吾子思归梦断初。有信北来山叠叠，\r\n无言南去雨疏疏。祖师门接园林路，丞相家同井邑居。\r\n闲野老身留得否，相招多是秀才书。"
        },
        {
            "title": "贺行军太傅得《白氏东林集》",
            "content": "乐天歌咏有遗编，留在东林伴白莲。百尺典坟随丧乱，\r\n一家风雅独完全。常闻荆渚通侯论，果遂吴都使者传。\r\n仰贺斯文归朗鉴，永资声政入薰弦。"
        },
        {
            "title": "题画鹭鸶兼简孙郎中",
            "content": "曾向沧江看不真，却因图画见精神。何妨金粉资高格，\r\n不用丹青点此身。蒲叶岸长堪映带，荻花丛晚好相亲。\r\n思量画得胜笼得，野性由来不恋人。"
        },
        {
            "title": "寄顾蟾处士（好于山水）",
            "content": "久闻为客过苍梧，休说携家归镜湖。山水颠狂应尽在，\r\n鬓毛凋落免贫无。和僧抢入云中峭，带鹤驱成涧底孤。\r\n春醉醒来有馀兴，因人乞与武陵图。"
        },
        {
            "title": "谢人惠拄杖",
            "content": "邛州灵境产修篁，九节材应表九阳。造化已能分尺度，\r\n保持争合与寻常。幽林剪破清秋影，高手携来绿玉光。\r\n深谢鲁儒怜潦倒，欲教撑拄绕禅床。"
        },
        {
            "title": "与崔校书静话言怀",
            "content": "同年生在咸通里，事佛为儒趣尽高。我性已甘披祖衲，\r\n君心犹待脱蓝袍。霜髭晓几临铜镜，雪鬓寒疏落剃刀。\r\n出世朝天俱未得，不妨还往有风骚。"
        },
        {
            "title": "寄欧阳侍郎（时在嘉州馈遗）",
            "content": "又闻繁总在嘉州，职重身闲倚寺楼。大象影和山面落，\r\n两江声合郡前流。棋轻国手知难敌，诗是天才肯易酬。\r\n毕竟男儿自高达，从来心不是悠悠。"
        },
        {
            "title": "将之匡岳过寻阳",
            "content": "帆过寻阳晚霁开，西风北雁似相催。大都浪后青堆没，\r\n五老云中翠叠来。此路便堪归水石，何门更合向尘埃。\r\n远公林下莲池畔，个个高人尽有才。"
        },
        {
            "title": "寄南雅上人",
            "content": "曾得音书慰暮年，相思多故信难传。清吟何处题红叶，\r\n旧社空怀堕白莲。山水本同真趣向，侯门刚有薄因缘。\r\n他时不得君招隐，会逐南归楚客船。"
        },
        {
            "title": "乞樱桃",
            "content": "去年曾赋此花诗，几听南园烂熟时。嚼破红香堪换骨，\r\n摘残丹颗欲烧枝。流莺偷啄心应醉，行客潜窥眼亦痴。\r\n闻说张筵就珠树，任从攀折半离披。"
        },
        {
            "title": "惊秋",
            "content": "晓窗惊觉向秋风，万里心凝淡荡中。池影碎翻红菡萏，\r\n井声干落绿梧桐。破除闲事浑归道，销耗劳生旋逐空。\r\n妖杀九原狐兔意，岂知丘陇是英雄。"
        },
        {
            "title": "答崔校书",
            "content": "雪色衫衣绝点尘，明知富贵是浮云。不随喧滑迷真性，\r\n何用潺湲洗污闻。北阙会抛红陂騀，东林社忆白氛氲。\r\n清吟有兴频相示，欲得多惭蠹蚀文。"
        },
        {
            "title": "谢秦府推官寄《丹台集》",
            "content": "秦王手笔序丹台，不错褒扬最上才。凤阙几传为匠硕，\r\n龙门曾用振风雷。钱郎未竭精华去，元白终存作者来。\r\n两轴蚌胎骊颔耀，枉临禅室伴寒灰。"
        },
        {
            "title": "寄黄晖处士",
            "content": "蒙氏艺传黄氏子，独闻相继得名高。锋铓妙夺金鸡距，\r\n纤利精分玉兔毫。濡染只应亲赋咏，风流不称近方刀。\r\n何妨寄我临池兴，忍使江淹役梦劳。"
        },
        {
            "title": "寄谷山长老",
            "content": "游遍名山祖遍寻，却来尘世浑光阴。肯将的的吾师意，\r\n拟付茫茫弟子心。岂有虚空遮道眼，不妨文字问知音。\r\n沧浪万顷三更月，天上何如水底深。"
        },
        {
            "title": "寄江夏仁公",
            "content": "寺阁高连黄鹤楼，檐前槛底大江流。几因秋霁澄空外，\r\n独为诗情到上头。白日有馀闲送客，紫衣何啻贵封侯。\r\n别来多少新吟也，不寄南宗老比丘。"
        },
        {
            "title": "荆州贯休大师旧房",
            "content": "疏篁抽笋柳垂阴，旧是休公种境吟。入贡文儒来请益，\r\n出官卿相驻过寻。右军书画神传髓，康乐文章梦授心。\r\n销得青城千嶂下，白莲标塔帝恩深。"
        },
        {
            "title": "谢贯微上人寄示古风今体四轴",
            "content": "四轴骚词书八行，捧吟肌骨遍清凉。谩求龙树能医眼，\r\n休问图澄学洗肠。今体尽搜初剖判，古风淳凿未玄黄。\r\n不知谁肯降文阵，闇点旌旗敌子房。"
        },
        {
            "title": "宿江寺",
            "content": "岛僧留宿慰衰颜，旧住何妨老未还。身共锡声离鸟外，\r\n迹同云影过人间。曾无梦入朝天路，忆有诗题隔海山。\r\n珍重来晨渡江去，九华青里扣松关。"
        },
        {
            "title": "荆门病中雨后书怀寄幕中知己",
            "content": "病根翻作忆山劳，一雨聊堪浣郁陶。心白未能忘水月，\r\n眼青独得见秋毫。蝉声晚簇枝枝急，云影晴分片片高。\r\n还忆赤松兄弟否，别来应见鹤衣毛。"
        },
        {
            "title": "荆门勉怀寄道林寺诸友",
            "content": "荣枯得失理昭然，谁学离骚更问天。生下便知真梦幻，\r\n老来何必叹流年。清风不变诗应在，明月无踪道可传。\r\n珍重匡庐沃洲主，拂衣抛却好林泉。"
        },
        {
            "title": "谢南平王赐山鸡",
            "content": "五色文章类彩鸾，楚人罗得半摧残。金笼莫恨伤冠帻，\r\n玉粒颁惭剪羽翰。孤立影危丹槛里，双栖伴在白云端。\r\n上台爱育通幽细，却放溪山去不难。"
        },
        {
            "title": "重宿旧房与愚上人静话",
            "content": "曾此栖心过十冬，今来潇洒属生公。檀栾旧植青添翠，\r\n菡萏新栽白换红。北面城临灯影合，西邻壁近讲声通。\r\n不知门下趋筵士，何似当时石解空。"
        },
        {
            "title": "谢武陵徐巡官远寄五七字诗集",
            "content": "五字才将七字争，为君聊敢试悬衡。鼎湖菡萏摇金影，\r\n蓬岛鸾皇舞翠声。还是灵龟巢得稳，要须仙子驾方行。\r\n两边珍重遥相惠，何夕灯前尽此情。"
        },
        {
            "title": "荆渚寄怀西蜀无染大师兄",
            "content": "大沩心付白崖前，宝月分辉照蜀天。圣主降情延北内，\r\n诸侯稽首问南禅。清秋不动骊龙海，红日无私罔象川。\r\n欲听吾宗旧山说，地边身老楚江边。"
        },
        {
            "title": "寄湘幕王重书记",
            "content": "抛掷浟江旧钓矶，日参筹画废吟诗。可能有事关心后，\r\n得似无人识面时。官好近闻加茜服，药灵曾说换霜髭。\r\n高才直气平生志，除却徒知即不知。"
        },
        {
            "title": "谢王先辈湘中回惠示卷轴",
            "content": "少小即怀风雅情，独能遗象琢淳精。不教霜雪侵玄鬓，\r\n便向云霄换好名。携去湘江闻鼓瑟，袖来缑岭伴吹笙。\r\n多君百首贻衰飒，留把吟行访竺卿。"
        },
        {
            "title": "赠智满三藏",
            "content": "灌顶清凉一滴通，大毗卢藏遍虚空。欲飞蔷卜花无尽，\r\n须待陀罗尼有功。金杵力摧魔界黑，水精光透夜灯红。\r\n可堪东献明天子，命服新酬赞国风。"
        },
        {
            "title": "寄道林寺诸友",
            "content": "吟兴终依异境长，旧游时入静思量。江声里过东西寺，\r\n树影中行上下方。春色湿僧巾屦腻，松花沾鹤骨毛香。\r\n老来何计重归去，千里重湖浪渺茫。"
        },
        {
            "title": "谢元愿上人远寄《檀溪集》",
            "content": "白首萧条居汉浦，清吟编集号檀溪。有人收拾应如玉，\r\n无主知音只似泥。入理半同黄叶句，遣怀多拟碧云题。\r\n犹能为我相思在，千里封来梦泽西。"
        },
        {
            "title": "谢人寄新诗集",
            "content": "所闻新事即戈矛，欲去终疑是暗投。远客寄言还有在，\r\n此门将谓总无休。千篇著述诚难得，一字知音不易求。\r\n时入思量向何处，月圆孤凭水边楼。"
        },
        {
            "title": "寄文浩百法（间欲拥毳参禅）",
            "content": "当时六祖在黄梅，五百人中眼独开。入室偈闻传绝唱，\r\n升堂客谩恃多才。铁牛无用成真角，石女能生是圣胎。\r\n闻说欲抛经论去，莫教惆怅却空回。"
        },
        {
            "title": "题赠湘西龙安寺利禅师",
            "content": "头白已无行脚念，自开荒寺住烟萝。门前路到潇湘尽，\r\n石上云归岳麓多。南祖衣盂曾礼谒，东林泉月旧经过。\r\n闲来松外看城郭，一片红尘隔逝波。"
        },
        {
            "title": "海棠花",
            "content": "繁于桃李盛于梅，寒食旬前社后开。半月暄和留艳态，\r\n两时风雨免伤摧。人怜格异诗重赋，蝶恋香多夜更来。\r\n犹得残红向春暮，牡丹相继发池台。"
        },
        {
            "title": "送泰禅师归南岳",
            "content": "石龛闲锁白猿边，归去程途半在船。林簇晓霜离水寺，\r\n路穿新烧入山泉。已寻岚壁临空尽，却看星辰向地悬。\r\n有兴寄题红叶上，不妨收拾别为编。"
        },
        {
            "title": "楚寺寒夜作",
            "content": "寒炉局促坐成劳，暗淡灯光照二毛。水寺闲来僧寂寂，\r\n雪风吹去雁嗷嗷。江山积叠归程远，魂梦穿沿过处高。\r\n毕竟忘言是吾道，袈裟不称揖萧曹。"
        },
        {
            "title": "寄庐岳僧",
            "content": "一闻飞锡别区中，深入西南瀑布峰。天际雪埋千片石，\r\n洞门冰折几株松。烟霞明媚栖心地，苔藓萦纡出世踪。\r\n莫问江边旧居寺，火烧兵劫断秋钟。"
        },
        {
            "title": "题南岳般若寺",
            "content": "诸峰翠少中峰翠，五寺名高此寺名。石路险盘岚霭滑，\r\n僧窗高倚泬寥明。凌空殿阁由天设，遍地杉松是自生。\r\n更有上方难上处，紫苔红藓绕峥嵘。"
        },
        {
            "title": "游谷山寺",
            "content": "城里寻常见碧棱，水边朝暮送归僧。数峰云脚垂平地，\r\n一径松声彻上层。寒涧不生浮世物，阴崖犹积去年冰。\r\n此身有底难抛事，时复携筇信步登。"
        },
        {
            "title": "山中寄凝密大师兄弟",
            "content": "一炉薪尽室空然，万象何妨在眼前。时有兴来还觅句，\r\n已无心去即安禅。山门影落秋风树，水国光凝夕照天。\r\n借问荀家兄弟内，八龙头角让谁先。"
        },
        {
            "title": "题东林十八贤真堂",
            "content": "白藕花前旧影堂，刘雷风骨画龙章。共轻天子诸侯贵，\r\n同爱吾师一法长。陶令醉多招不得，谢公心乱入无方。\r\n何人到此思高躅，岚点苔痕满粉墙。"
        },
        {
            "title": "哭郑谷郎中",
            "content": "朝衣闲典尽，酒病觉难医。下世无遗恨，传家有大诗。\r\n新坟青嶂叠，寒食白云垂。长忆招吟夜，前年风雪时。"
        },
        {
            "title": "荆门秋日寄友人",
            "content": "青溪知不远，白首要难归。空想烟云里，春风鸾鹤飞。\r\n谁论传法偈，自补坐禅衣。未谢侯门去，寻常即掩扉。"
        },
        {
            "title": "招乾昼上人宿话",
            "content": "连夜因风雪，相留在寂寥。禅心谁指示，诗卷自焚烧。\r\n语默邻寒漏，窗扉向早朝。天台若长往，还渡海门潮。"
        },
        {
            "title": "怀巴陵旧游",
            "content": "洞庭云梦秋，空碧共悠悠。孟子狂题后，何人更倚楼。\r\n日西来远棹，风外见平流。终欲重寻去，僧窗古岸头。"
        },
        {
            "title": "寒食日怀寄友人",
            "content": "万井追寒食，闲扉独不开。梨花应折尽，柳絮自飞来。\r\n梦觉怀仙岛，吟行绕砌苔。浮生已悟了，时节任相催。"
        },
        {
            "title": "送崔判官赴归倅",
            "content": "白首从颜巷，青袍去佐官。只应微俸禄，聊补旧饥寒。\r\n地说丘墟甚，民闻旱歉残。春风吹绮席，宾主醉相欢。"
        },
        {
            "title": "残春连雨中偶作怀故人",
            "content": "南邻阻杖藜，屐齿绕床泥。漠漠门长掩，迟迟日又西。\r\n不知何兴味，更有好诗题。还忆东林否，行苔傍虎溪。"
        },
        {
            "title": "春雪初晴喜友生至",
            "content": "数日不见日，飘飘势忽开。虽无忙事出，还有故人来。\r\n已尽南檐滴，仍残北牖堆。明朝望平远，相约在春台。"
        },
        {
            "title": "喜表公往楚王城",
            "content": "已闻人舍地，结构旧基平。一面湖光白，邻家竹影清。\r\n应难寻辇道，空说是王城。谁信兴亡迹，今来有磬声。"
        },
        {
            "title": "送冰禅再往湖中",
            "content": "行心宁肯住，南去与谁群。碧落高空处，清秋一片云。\r\n穿林瓶影灭，背雨锡声分。应笑游方久，龙钟楚水濆。"
        },
        {
            "title": "依韵酬谢尊师见赠二首（师欲调举）",
            "content": "南国搜奇久，偏伤杜甫坟。重来经汉浦，又去入嵩云。\r\n旧别人稀见，新朝事渐闻。莫将高尚迹，闲处傲明君。\r\n岳顶休高卧，荆门访掩扉。新诗遗我别，旧约与谁归。\r\n贤路曾无滞，良时肯自违。明年窥日窟，仙桂露霏微。"
        },
        {
            "title": "龙潭作",
            "content": "乍临毛发竖，双壁夹湍流。白日鸟影过，青苔龙气浮。\r\n蔽空云出石，应祷雨翻湫。四面耕桑者，先闻贺有秋。"
        },
        {
            "title": "谢人寄南榴卓子",
            "content": "幸附全材长，良工劚器殊。千林文柏有，一尺锦榴无。\r\n品格宜仙果，精光称玉壶。怜君远相寄，多愧野蔬粗。"
        },
        {
            "title": "送相里秀才自京至却回",
            "content": "夷门诗客至，楚寺闭萧骚。老病语言涩，少年风韵高。\r\n难于寻阆岛，险甚涉云涛。珍重西归去，无忘役思劳。"
        },
        {
            "title": "与聂尊师话道",
            "content": "伯阳遗妙旨，杳杳与冥冥。说即非难说，行还不易行。\r\n药中迷九转，心外觅长生。毕竟荒原上，一盘蒿陇平。"
        },
        {
            "title": "秋空",
            "content": "已觉秋空极，更堪寥泬青。只应容好月，争合有妖星。\r\n耿耿高河截，翛翛一雁经。曾于洞庭宿，上下彻心灵。"
        },
        {
            "title": "谢西川可准上人远寄诗集",
            "content": "匡社经行外，沃洲禅宴馀。吾师还继此，后辈复何如。\r\n江上传风雅，静中时卷舒。堪随乐天集，共伴白芙蕖。"
        },
        {
            "title": "假山",
            "content": "匡庐久别离，积翠杳天涯。静室曾图峭，幽亭复创奇。\r\n典衣酬土价，择日运工时。信手成重叠，随心作蔽亏。\r\n根盘惊院窄，顶耸讶檐卑。镇地那言重，当轩未厌危。\r\n巨灵何忍擘，秦政肯轻移。晚觉莎烟触，寒闻竹籁吹。\r\n蓝灰澄古色，泥水合凝滋。引看僧来数，牵吟客散迟。\r\n九华浑仿佛，五老颇参差。蛛网藤萝挂，春霖瀑布垂。\r\n加添双石笋，映带小莲池。旧说雷居士，曾闻远大师。\r\n红霞中结社，白壁上题诗。顾此诚徒尔，劳心是妄为。\r\n经营惭培塿，赏玩愧童儿。会入千峰去，闲踪任属谁。"
        },
        {
            "title": "喜",
            "content": "已尽沧浪兴，还思相楚行。鬓全无旧黑，诗别有新清。\r\n暂憩临寒水，时来扣静荆。囊中有灵药，终不献公卿。"
        },
        {
            "title": "送朱秀才归闽",
            "content": "荆门来几日，欲往又囊空。远客归南越，单衣背北风。\r\n近乡微有雪，到海渐无鸿。努力成诗业，无谋谒至公。"
        },
        {
            "title": "送王秀才往松滋夏课",
            "content": "松滋闻古县，明府是诗家。静理馀无事，歌眠尽落花。\r\n江光摇夕照，柳影带残霞。君去应相与，乘船泛月华。"
        },
        {
            "title": "早秋寄友生",
            "content": "雨多残暑歇，蝉急暮风清。谁有闲心去，江边看水行。\r\n河遥红蓼簇，野阔白烟平。试折秋莲叶，题诗寄竺卿。"
        },
        {
            "title": "夏日言怀",
            "content": "苦被流年迫，衰羸老病情。得归青嶂死，便共白云生。\r\n树枿烧炉响，崖棱蹑屐声。此心人信否，魂梦自分明。"
        },
        {
            "title": "寄旧居邻友",
            "content": "别后知何趣，搜奇少客同。几层山影下，万树雪声中。\r\n晚鼎烹茶绿，晨厨爨粟红。何时携卷出，世代有名公。"
        },
        {
            "title": "孙支使",
            "content": "冥搜从少小，随分得淳元。闻说吟僧口，多传过蜀门。\r\n相寻江岛上，共看夏云根。坐落迟迟日，新题互把论。"
        },
        {
            "title": "自题",
            "content": "禅外求诗妙，年来鬓已秋。未尝将一字，容易谒诸侯。\r\n挂攀山皆远，题名石尽幽。敢言梁太子，傍采碧云流。"
        },
        {
            "title": "寄栖白上人",
            "content": "万国争名地，吾师独此闲。题诗招上相，看雪下南山。\r\n内殿承恩久，中条进表还。常因秋贡客，少得掩禅关。"
        },
        {
            "title": "看水",
            "content": "范蠡东浮阔，灵均北泛长。谁知远烟浪，别有好思量。\r\n故国门前急，天涯照里忙。难收上楼兴，渺漫正斜阳。"
        },
        {
            "title": "寄松江陆龟蒙处士",
            "content": "万卷功何用，徒称处士休。闲欹太湖石，醉听洞庭秋。\r\n道在谁开口，诗成自点头。中间欲相访，寻便阻戈矛。"
        },
        {
            "title": "湘西道林寺陶太尉井",
            "content": "太尉遗孤井，寒澄七百年。未闻陵谷变，终与姓名传。\r\n影浸无风树，光含有月天。林僧晓来此，满汲洒金田。"
        },
        {
            "title": "匡山寓居栖公",
            "content": "外物尽已外，闲游且自由。好山逢过夏，无事住经秋。\r\n树影残阳寺，茶香古石楼。何时定休讲，归漱虎溪流。"
        },
        {
            "title": "寄武陵微上人",
            "content": "善卷台边寺，松筠绕祖堂。秋声度风雨，晓色遍沧浪。\r\n白石同谁坐，清吟过我狂。近闻为古律，雅道更重光。"
        },
        {
            "title": "听李尊师弹琴",
            "content": "仙子弄瑶琴，仙山松月深。此声含太古，谁听到无心。\r\n洒石霜千片，喷崖泉万寻。何人传指法，携向海中岑。"
        },
        {
            "title": "送孙逸人归庐山",
            "content": "独自担琴鹤，还归瀑布东。逍遥非俗趣，杨柳谩春风。\r\n草绕村程绿，花盘石磴红。他时许相觅，五老乱云中。"
        },
        {
            "title": "闭门",
            "content": "外事休关念，灰心独闭门。无人来问我，白日又黄昏。\r\n灯集飞蛾影，窗销迸雪痕。中心自明了，一句祖师言。"
        },
        {
            "title": "遇元上人",
            "content": "七泽过名山，相逢黄落残。杉松开寺晚，泉月话心寒。\r\n祖遍诸方礼，经曾几处看。应怀出家院，紫阁近长安。"
        },
        {
            "title": "宿简寂观",
            "content": "万壑云霞影，千年松桧声。如何教下士，容易信长生。\r\n月共虚无白，香和沆瀣清。闲寻古廊画，记得列仙名。"
        },
        {
            "title": "送隆公上人",
            "content": "独携谭柄去，千里指人寰。未断生徒望，难教白日闲。\r\n空江横落照，大府向西山。好骋陈那孔，谁云劫石顽。"
        },
        {
            "title": "蔷薇",
            "content": "根本似玫瑰，繁英夹刂外开。香高丛有架，红落地多苔。\r\n去住闲人看，晴明远蝶来。牡丹先几日，销歇向尘埃。"
        },
        {
            "title": "闻尚颜下世",
            "content": "岳僧传的信，闻在麓山亡。郡有为诗客，谁来一影堂。\r\n梦休寻灞浐，迹已绝潇湘。远忆同吟石，新秋桧柏凉。"
        },
        {
            "title": "听泉",
            "content": "落石几万仞，冷声飘远空。高秋初雨后，半夜乱山中。\r\n只有照壁月，更无吹叶风。几曾庐岳听，到晓与僧同。"
        },
        {
            "title": "书李秀才壁",
            "content": "干戈阻上日，南国寄贫居。旧里荒应尽，新年病未除。\r\n窗风连岛树，门径接邻蔬。我有闲来约，相看雪满株。"
        },
        {
            "title": "赴郑谷郎中招游龙兴观读题诗板谒七真仪像因",
            "content": "何处陪游胜，龙兴古观时。诗悬大雅作，殿礼七真仪。\r\n远继周南美，弥旌拱北思。雄方垂朴略，后辈仰箴规。\r\n对坐茵花暖，偕行藓阵隳。僧绦初学结，朝服久慵披。\r\n到处琴棋傍，登楼笔砚随。论禅忘视听，谭老极希夷。\r\n照日江光远，遮轩桧影欹。触鞋松子响，窥立鹤雏痴。\r\n始贵茶巡爽，终怜酒散迟。放怀还把杖，憩石或支颐。\r\n眺远凝清眄，吟高动白髭。风鹏心不小，蒿雀志徒卑。\r\n顾我专无作，于身忘有为。叨因五字解，每忝重言期。\r\n舍此应休也，何人更赏之。淹留仙境晚，回骑雪风吹。"
        },
        {
            "title": "岳阳道中作",
            "content": "客思寻常动，未如今断魂。路岐经乱后，风雪少人村。\r\n大泽鸣寒雁，千峰啼昼猿。争教此时白，不上鬓须根。"
        },
        {
            "title": "怀从弟",
            "content": "孤窗烛影微，何事阻吟思。兄弟断消息，山川长路岐。\r\n日沈栖鹤坞，霜著叫猿枝。可想为怀抱，多愁多难时。"
        },
        {
            "title": "送二友生归宜阳",
            "content": "二生俱我友，清苦辈流稀。旧国居相近，孤帆秋共归。\r\n残阳沙鸟乱，疏雨岛枫飞。几宿多山处，猿啼烛影微。"
        },
        {
            "title": "怀终南僧",
            "content": "扰扰一京尘，何门是了因。万重千叠嶂，一去不来人。\r\n鸟道春残雪，萝龛昼定身。寥寥石窗外，天籁动衣巾。"
        },
        {
            "title": "寄山中诸友",
            "content": "自归城里寺，长忆宿山门。终夜冥心客，诸峰叫月猿。\r\n岚光生眼力，泉滴爽吟魂。只待游方遍，还来扫树根。"
        },
        {
            "title": "读贾岛集",
            "content": "遗篇三百首，首首是遗冤。知到千年外，更逢何者论。\r\n离秦空得罪，入蜀但听猿。还似称沙祖，唯馀赋鵩言。"
        },
        {
            "title": "过湘江唐弘书斋",
            "content": "四邻无俗迹，终日大开门。水晚来边雁，林秋下楚猿。\r\n一家随难在，双眼向书昏。沈近骚人庙，吟应见古魂。"
        },
        {
            "title": "喻吟",
            "content": "日用是何专，吟疲即坐禅。此生还可喜，馀事不相便。\r\n头白无邪里，魂清有象先。江花与芳草，莫染我情田。"
        },
        {
            "title": "新燕",
            "content": "栖托近佳人，应怜巧语新。风光华屋暖，弦管牡丹晨。\r\n远采江泥腻，双飞麦雨匀。差池自有便，敢触杏梁尘。"
        },
        {
            "title": "题无余处士书斋",
            "content": "闲地从莎藓，谁人爱此心。琴棋怀客远，风雪闭门深。\r\n枕外江滩响，窗西树石阴。他年衡岳寺，为我一相寻。"
        },
        {
            "title": "古寺老松",
            "content": "百岁禅师说，先师指此松。小年行道绕，早见偃枝重。\r\n月槛移孤影，秋亭卓一峰。终当因夜电，拏攫从云龙。"
        },
        {
            "title": "岁暮江寺住",
            "content": "山依枯槁容，何处见年终。风雪军城外，蒹葭古寺中。\r\n孤村谁认磬，极浦夜鸣鸿。坐忆匡庐隐，泉声滴半空。"
        },
        {
            "title": "秋兴",
            "content": "所见背时情，闲行亦独行。晚凉思水石，危阁望峥嵘。\r\n雨外残云片，风中乱叶声。旧山吟友在，相忆梦应清。"
        },
        {
            "title": "赠询公上人",
            "content": "威仪何贵重，一室贮水清。终日松杉径，自多虫蚁行。\r\n像前孤立影，钟外数珠声。知悟修来事，今为第几生。"
        },
        {
            "title": "回雁峰",
            "content": "瘴雨过孱颜，危边有径盘。壮堪扶寿岳，灵合置仙坛。\r\n影北鸿声乱，青南客道难。他年思隐遁，何处凭阑干。"
        },
        {
            "title": "寄阳岐西峰僧",
            "content": "西峰残照东，瀑布洒冥鸿。闲忆高窗外，秋晴万里空。\r\n藤阴藏石磴，衣毳落杉风。日有谁来觅，层层鸟道中。"
        },
        {
            "title": "咏茶十二韵",
            "content": "百草让为灵，功先百草成。甘传天下口，贵占火前名。\r\n出处春无雁，收时谷有莺。封题从泽国，贡献入秦京。\r\n嗅觉精新极，尝知骨自轻。研通天柱响，摘绕蜀山明。\r\n赋客秋吟起，禅师昼卧惊。角开香满室，炉动绿凝铛。\r\n晚忆凉泉对，闲思异果平。松黄干旋泛，云母滑随倾。\r\n颇贵高人寄，尤宜别匮盛。曾寻修事法，妙尽陆先生。"
        },
        {
            "title": "观烧",
            "content": "猎猎寒芜引，承风势不还。放来应有主，焚去到何山。\r\n焰入空濛里，烟飞苍莽间。石中有良玉，惆怅但伤颜。"
        },
        {
            "title": "送幽禅师",
            "content": "霜繁野叶飞，长老卷行衣。浮世不知处，白云相待归。\r\n磬和天籁响，禅动岳神威。莫便言长往，劳生待发机。"
        },
        {
            "title": "岳中寄殷处士",
            "content": "出岳与入岳，前题继后题。遍寻僧壁上，多在雁峰西。\r\n近说游江寺，将谁话石梯。相思立高巘，山下草萋萋。"
        },
        {
            "title": "吊杜工部坟",
            "content": "鹏翅蹋于斯，明君知不知。域中诗价大，荒外土坟卑。\r\n瘴雨无时滴，蛮风有穴吹。唯应李太白，魂魄往来疲。"
        },
        {
            "title": "次耒阳作",
            "content": "绕岳复沿湘，衡阳又耒阳。不堪思北客，从此入南荒。\r\n旦夕多猿狖，淹留少雪霜。因经杜公墓，惆怅学文章。"
        },
        {
            "title": "落叶",
            "content": "落多秋亦晚，窗外见诸邻。世上谁惊尽，林间独扫频。\r\n萧骚微月夜，重叠早霜晨。昨日繁阴在，莺声树树春。"
        },
        {
            "title": "寄云盖山先禅师",
            "content": "曾寻湘水东，古翠积秋浓。长老禅栖处，半天云盖峰。\r\n闲床饶得石，杂树少于松。近有谁堪语，浏阳妙指踪。"
        },
        {
            "title": "新秋病中枕上闻蝉",
            "content": "枕上稍醒醒，忽闻蝉一声。此时知不死，昨日即前生。\r\n更欲临窗听，犹难策杖行。寻应同蜕壳，重饮露华清。"
        },
        {
            "title": "因览支使孙中丞看可准大师诗序有寄",
            "content": "一千篇里选，三百首菁英。玉尺新量出，金刀旧剪成。\r\n锦江增古翠，仙掌减元精。自此为风格，留传诸后生。"
        },
        {
            "title": "又寄彭泽昼公",
            "content": "闻君彭泽住，结构近陶公。种菊心相似，尝茶味不同。\r\n湖光秋枕上，岳翠夏窗中。八月东林去，吟香菡萏风。"
        },
        {
            "title": "寄西川惠光大师昙域",
            "content": "禅月有名子，相知面未曾。笔精垂壁溜，诗涩滴杉冰。\r\n蜀国从栖泊，芜城几废兴。忆归应寄梦，东北过金陵。"
        },
        {
            "title": "扑满子",
            "content": "只爱满我腹，争如满害身。到头须扑破，却散与他人。"
        },
        {
            "title": "忆别匡山寄彭泽乾昼上人",
            "content": "忆别匡山日，无端是远游。却回看五老，翻悔上孤舟。\r\n蹭蹬三千里，蹉跎二十秋。近来空寄梦，时到虎溪头。"
        },
        {
            "title": "寄怀西蟾师弟",
            "content": "万里八九月，一身西北风。自从相示后，长记在吟中。\r\n见说南游远，堪怀我姓同。江边忽得信，回到岳门东。"
        },
        {
            "title": "闻西蟾从弟卜岩居岳西有寄",
            "content": "瀑布见高低，岩开岩壁西。碧云多旧作，红叶几新题。\r\n滴沥中疏磬，嵌空半倚梯。仍闻樵子径，□不到前溪。"
        },
        {
            "title": "寒节日寄乡友",
            "content": "岁岁逢寒食，寥寥古寺家。踏青思故里，垂白看杨花。\r\n原野稀疏雨，江天冷澹霞。沧浪与湘水，归恨共无涯。"
        },
        {
            "title": "寄东林言之禅子",
            "content": "闻思相送后，幽院闭苔钱。使我吟还废，闻君病未痊。\r\n听秋唯困坐，怕客但佯眠。可惜东窗月，无寥过一年。"
        },
        {
            "title": "谢虚中上人晚秋见寄",
            "content": "楚外同文在，荆门得信时。几重相别意，一首晚秋诗。\r\n日暮山沈雨，莲残水满池。登楼试南望，为子动归思。"
        },
        {
            "title": "贻徐生",
            "content": "可能东海子，清苦在贫居。扫地无闲客，堆窗有古书。\r\n少年犹若此，向老合何如。去岁频相访，今来见亦疏。"
        },
        {
            "title": "寄顾处士",
            "content": "半年离别梦，来往即湖边。两幅关山雪，寻常在眼前。\r\n项容藏古翠，张藻卷寒烟。蓝淀图花鸟，时人不惜钱。"
        },
        {
            "title": "题明公房",
            "content": "寺北闻湘浪，窗南见岳云。自然高日用，何要出人群。\r\n瓦滴残松雨，香炉匝印文。近年精易道，疑者晓纷纷。"
        },
        {
            "title": "送人南游",
            "content": "且听吟赠远，君此去蒙州。瘴国频闻说，边鸿亦不游。\r\n蛮花藏孔雀，野石乱犀牛。到彼谁相慰，知音有郡侯。"
        },
        {
            "title": "题张氏池亭",
            "content": "树石丛丛别，诗家趣向幽。有时闲客散，始觉细泉流。\r\n蝶到琴棋畔，花过岛屿头。月明红藕上，应见白龟游。"
        },
        {
            "title": "谢王拾遗见访兼寄篇什",
            "content": "竹里安禅处，生涯一印灰。经年乞食过，昨日谏臣来。\r\n愧把黄梅偈，曾酬白雪才。因令识鸟迹，重叠在苍苔。"
        },
        {
            "title": "送玉泉道者回山寺",
            "content": "却忆西峰顶，经行绝爱憎。别来心念念，归去雪层层。\r\n石坞寻春笋，苔龛续夜灯。应悲尘土里，追逐利名僧。"
        },
        {
            "title": "行路难",
            "content": "下浸与高盘，不为行路难。是非真险恶，翻覆作峰峦。\r\n漆愧同时黑，朱惭巧处丹。令人畏相识，欲画白云看。"
        },
        {
            "title": "夏日作",
            "content": "燕雀语相和，风池满芰荷。可惊成事晚，殊喜得闲多。\r\n竹众凉欺水，苔繁绿胜莎。无惭孤圣代，赋咏有诗歌。"
        },
        {
            "title": "寄赠集滩二公",
            "content": "闻有难名境，因君住更名。轩窗中夜色，风月绕滩声。\r\n客好过无厌，禽幽画不成。终期一寻去，聊且寄吟情。"
        },
        {
            "title": "酬九经者",
            "content": "九经三史学，穷妙又穷微。长白山初出，青云路欲飞。\r\n江僧酬雪句，沙鹤识麻衣。家在黄河北，南来偶未归。"
        },
        {
            "title": "送人游武陵湘中",
            "content": "为子歌行乐，西南入武陵。风烟无战士，宾榻有吟僧。\r\n山绕军城叠，江临寺阁层。遍寻幽胜了，湘水泛清澄。"
        },
        {
            "title": "再逢昼公",
            "content": "竟陵西别后，遍地起刀兵。彼此无缘著，云山有处行。\r\n久吟难敌句，终忍不求名。年鬓俱如雪，相看眼且明。"
        },
        {
            "title": "舟中晚望祝融峰",
            "content": "天际卓寒青，舟中望晚晴。十年关梦寐，此日向峥嵘。\r\n巨石凌空黑，飞泉照夜明。终当蹑孤顶，坐看白云生。"
        },
        {
            "title": "欲游龙山鹿苑有作",
            "content": "龙山门不远，鹿苑路非遥。合逐闲身去，何须待客招。\r\n年华残两鬓，筋骨倦长宵。闻说峰前寺，新修白石桥。"
        },
        {
            "title": "怀洞庭",
            "content": "忆过巴陵岁，无人问去留。中宵满湖月，独自在僧楼。\r\n渔父真闲唱，灵均是谩愁。今来欲长往，谁借木兰舟。"
        },
        {
            "title": "荆州新秋病起杂题一十五首·病起见闲云",
            "content": "病起见闲云，空中聚又分。滞留堪笑我，舒卷不如君。\r\n触石终无迹，从风或有闻。仙山足鸾凤，归去自同群。"
        },
        {
            "title": "荆州新秋病起杂题一十五首·病起见秋月",
            "content": "病起见秋月，正当三五时。清光应鉴我，幽思更同谁。\r\n惜坐身犹倦，牵吟气尚羸。明年七十六，约此健相期。"
        },
        {
            "title": "荆州新秋病起杂题一十五首·病起见苔色",
            "content": "病起见苔色，凝然阵未枯。浅深围柱础，诘曲绕廊庑。\r\n碧翠文相间，青黄势自铺。为钱虚玷染，毕竟不如无。"
        },
        {
            "title": "荆州新秋病起杂题一十五首·病起见庭莎",
            "content": "病起见庭莎，绿阶傍竹多。绕行犹未得，静听复如何。\r\n蟋蟀幽中响，蟪蛄深处歌。不缘田地窄，剩种任婆娑。"
        },
        {
            "title": "夜坐闻雪寄所知",
            "content": "初宵飞霰急，竹树洒干轻。不是知音者，难教爱此声。\r\n渐凌孤烛白，偏激苦心清。堪笑同文友，忘眠坐到明。"
        },
        {
            "title": "荆州新秋病起杂题一十五首·病起见庭菊",
            "content": "病起见庭菊，几劳栽种工。可能经卧疾，相倚自成丛。\r\n翠萼低含露，金英尽亚风。那知予爱尔，不在酒杯中。"
        },
        {
            "title": "荆州新秋病起杂题一十五首·病起见庭莲",
            "content": "病起见庭莲，风荷已飒然。开时闻馥郁，枕上正缠绵。\r\n本在沧江阔，移来碧沼圆。却思香社里，叶叶漏声连。"
        },
        {
            "title": "荆州新秋病起杂题一十五首·病起见庭柏",
            "content": "病起见庭柏，青青我不任。力扶干瘦骨，勉对岁寒心。\r\n韵谢疏篁合，根容片石侵。衰残想长寿，时倚就闲吟。"
        },
        {
            "title": "荆州新秋病起杂题一十五首·病起见衰叶",
            "content": "病起见衰叶，飘然似我身。偶乘风有韵，初落地无尘。\r\n纵得红沾露，争如绿带春。因伤此怀抱，聊寄一篇新。"
        },
        {
            "title": "荆州新秋病起杂题一十五首·病起见秋扇",
            "content": "病起见秋扇，风前悟感伤。念予当咽绝，得尔致清凉。\r\n沙鹭如摇影，汀莲似绽香。不同婕妤咏，托意怨君王。"
        },
        {
            "title": "荆州新秋病起杂题一十五首·病起见生涯",
            "content": "病起见生涯，资缘觉甚奢。方袍嫌垢弊，律服变光华。\r\n颇愧同诸俗，何尝异出家。三衣如两翼，珍重汝寒鸦。"
        },
        {
            "title": "荆州新秋病起杂题一十五首·病起见庭竹",
            "content": "病起见庭竹，君应悲我情。何妨甚消瘦，却称苦修行。\r\n每谢侵床影，时回傍枕声。秋来渐平复，吟绕骨毛轻。"
        },
        {
            "title": "荆州新秋病起杂题一十五首·病起见苔钱",
            "content": "病起见苔钱，规模遍地圆。儿童扫不破，子母自相连。\r\n润屋何曾有，缘墙谩可怜。虚教作铜臭，空使外人传。"
        },
        {
            "title": "荆州新秋病起杂题一十五首·病起见图画",
            "content": "病起见图画，云门兴似饶。衲衣棕笠重，嵩岳华山遥。\r\n命在斋犹赴，刀闲发尽雕。秋光渐轻健，欲去倚江桥。"
        },
        {
            "title": "荆州新秋病起杂题一十五首·病起见王化",
            "content": "病起见王化，融融古帝乡。晓烟凝气紫，晚色作云黄。\r\n四野歌丰稔，千门唱乐康。老身仍未死，犹咏好风光。"
        },
        {
            "title": "荆州新秋病起杂题一十五首·病起见庭石",
            "content": "病起见庭石，岂知经夏眠。不能资药价，空自作苔钱。\r\n翠忆蓝光底，青思瀑影边。岩僧应笑我，细碎种阶前。"
        },
        {
            "title": "暮春久雨作",
            "content": "积雨向春阴，冥冥独院深。已无花落地，空有竹藏禽。\r\n檐溜声何暴，邻僧影亦沈。谁知力耕者，桑麦最关心。"
        },
        {
            "title": "赠李明府",
            "content": "名家宰名邑，将谓屈锋铓。直是难苏俗，能消不下堂。\r\n冰痕生砚水，柳影透琴床。何必称潇洒，独为诗酒狂。"
        },
        {
            "title": "九日逢虚中虚受",
            "content": "楚后萍台下，相逢九日时。干戈人事地，荒废菊花篱。\r\n我已多衰病，君犹尽黑髭。皇天安罪得，解语便吟诗。"
        },
        {
            "title": "湘中感怀",
            "content": "渔翁那会我，傲兀苇边行。乱世难逸迹，乘流拟濯缨。\r\n江花红细碎，沙鸟白分明。向夕题诗处，春风斑竹声。"
        },
        {
            "title": "水鹤",
            "content": "鸳鸯与鸂鶒，相狎岂惭君。比雪还胜雪，同群亦出群。\r\n静巢孤岛月，寒梦九皋云。归路分明过，飞鸣即可闻。"
        },
        {
            "title": "怀天台华顶僧",
            "content": "华顶危临海，丹霞里石桥。曾从国清寺，上看月明潮。\r\n好鸟亲香火，狂泉喷泬寥。欲归师智者，头白路迢迢。"
        },
        {
            "title": "崔秀才宿话",
            "content": "事转闻多事，心休话苦心。相留明月寺，共忆白云岑。\r\n藓壁残虫韵，霜轩倒竹阴。开门又言别，谁竟慰尘襟。"
        },
        {
            "title": "赠白处士",
            "content": "莘野居何定，浮生知是谁。衣衫同野叟，指趣似禅师。\r\n白发应无也，丹砂久服之。仍闻创行计，春暖向峨嵋。"
        },
        {
            "title": "清夜作",
            "content": "不惜白日短，乍容清夜长。坐闻风露滴，吟觉骨毛凉。\r\n兴寝无诸病，空闲有一床。天明振衣起，苔砌落花香。"
        },
        {
            "title": "送人赴官",
            "content": "年少作初官，还如行路难。兵荒经邑里，风俗久凋残。\r\n照砚花光淡，漂书柳絮干。聊应充侍膳，薄俸继朝餐。"
        },
        {
            "title": "寄岘山愿公三首",
            "content": "形影更谁亲，应怀漆道人。片言酬凿齿，半偈伏姚秦。\r\n榛莽池经烧，蒿莱寺过春。心期重西去，一共吊遗尘。\r\n相思恨相远，至理那时何。道笑忘言甚，诗嫌背俗多。\r\n青苔闲阁闭，白日断人过。独上西楼望，荆门千万坡。\r\n彼此无消息，所思江汉遥。转闻多患难，甚说远相招。\r\n老至何悲欢，生知便寂寥。终期踏松影，携手虎溪桥。"
        },
        {
            "title": "伤秋",
            "content": "旦暮馀生在，肌肤十分无。眠寒半榻朽，立月一株枯。\r\n梦已随双树，诗犹却万夫。名山未归得，可惜死江湖。"
        },
        {
            "title": "渚宫莫问诗一十五首",
            "content": "莫问疏人事，王侯已任伊。不妨随野性，还似在山时。\r\n静入无声乐，狂抛正律诗。自为仍自爱，清净里寻思。\r\n莫问伊嵇懒，流年已付他。话通时事少，诗着野题多。\r\n梦外春桃李，心中旧薜萝。浮生此不悟，剃发竟如何。\r\n莫问休行脚，南方已遍寻。了应须自了，心不是他心。\r\n赤水珠何觅，寒山偈莫吟。谁同论此理，杜口少知音。\r\n莫问孱愚格，天应只与闲。合居长树下，那称众人间。\r\n迹绝为真隐，机忘是大还。终当学支遁，买取个青山。\r\n莫问无求意，浮云喻可知。满盈如不戒，倚伏更何疑。\r\n乐矣贤颜子，穷乎圣仲尼。已过知命岁，休把运行推。\r\n莫问闲行趣，春风野水涯。千门无谢女，两岸有杨花。\r\n好鹤曾为客，真龙或作蛇。踌蹰自回首，日脚背楼斜。\r\n莫问真消息，中心只自知。清风含笑咏，明月混希夷。\r\n坏衲凉天拥，玄文静夜披。善哉温伯子，言望至公知。\r\n莫问休持钵，从贫乞已疏。侯门叨月俸，斋食剩年储。\r\n簪履三千外，形骸六十馀。旧峰呵练若，松径接匡庐。\r\n莫问依刘迹，金台又度秋。威仪非上客，谭笑愧诸侯。\r\n礼许无拘检，诗推异辈流。东林未归得，摇落楚江头。\r\n莫问无机性，甘名百钝人。一床铺冷落，长日卧精神。\r\n分已疏知旧，诗还得意新。多才碧云客，时或此相亲。\r\n莫问关门意，从来寡往还。道应归淡泊，身合在空闲。\r\n四面苔围绿，孤窗雨洒斑。梦寻何处去，秋色水边山。\r\n莫问□□□，□□逐性情。人间高此道，禅外剩他史。\r\n夏□松边坐，秋光水畔行。更无时忌讳，容易得题成。\r\n莫问多山兴，晴楼独凭时。六年沧海寺，一别白莲池。\r\n句早逢名匠，禅曾见祖师。冥搜与真性，清外认扬眉。\r\n莫问衰残质，流光速可悲。寸心修未了，长命欲何为。\r\n坐卧身多倦，经行骨渐疲。分明说此苦，珍重竺乾师。\r\n莫问野腾腾，劳形已不能。殷勤无上士，珍重有名僧。\r\n坐觉心心默，行思步步冰。终归石房里，一点夜深灯。"
        },
        {
            "title": "野鸭",
            "content": "野鸭殊家鸭，离群忽远飞。长生缘甚瘦，近死为伤肥。\r\n江海游空阔，池塘啄细微。红兰白蘋渚，春暖刷毛衣。"
        },
        {
            "title": "送乾康禅师入山过夏",
            "content": "由来喧滑境，难驻寂寥踪。逼夏摇孤锡，离城入乱峰。\r\n云门应近寺，石路或穿松。知在栖禅外，题诗寄北宗。"
        },
        {
            "title": "书匡山隐者壁",
            "content": "红霞青壁底，石室薜萝垂。应有迷仙者，曾逢采药时。\r\n桃花饶两颊，松叶浅长髭。直是来城市，何人识得伊。"
        },
        {
            "title": "扫地",
            "content": "日日扫复洒，不容纤物侵。敢望来客口，道似主人心。\r\n蚁过光中少，苔依润处深。门前亦如此，一径入疏林。"
        },
        {
            "title": "酬孙鲂",
            "content": "幽人还爱云，才子已从军。可信鸳鸿侣，更思麋鹿群。\r\n新题虽有寄，旧论竟难闻。知己今如此，编联悉欲焚。"
        },
        {
            "title": "西墅新居",
            "content": "渐渐见苔青，疏疏遍地生。闲穿藤屐起，乱踏石阶行。\r\n野鸟啼幽树，名僧笑此情。残阳竹阴里，老圃打门声。"
        },
        {
            "title": "谢欧阳侍郎寄示新集",
            "content": "宫锦三十段，金梭新织来。殷勤谢君子，迢递寄寒灰。\r\n鸑鷟对鼓舞，神仙双裴回。谁当巧裁制，披去升瑶台。"
        },
        {
            "title": "话道",
            "content": "大道多大笑，寂寥何以论。霜枫翻落叶，水鸟啄闲门。\r\n服药还伤性，求珠亦损魂。无端凿混沌，一死不还源。"
        },
        {
            "title": "逢诗僧",
            "content": "禅玄无可并，诗妙有何评。五七字中苦，百千年后清。\r\n难求方至理，不朽始为名。珍重重相见，忘机话此情。"
        },
        {
            "title": "寄酬高辇推官",
            "content": "道自闲机长，诗从静境生。不知春艳尽，但觉雅风清。\r\n竹腻题幽碧，蕉干裂脆声。何当九霄客，重叠记无名。"
        },
        {
            "title": "谢王先辈昆弟游湘中回各见示新诗",
            "content": "潇湘多胜异，宗社久裴回。兄弟同游去，幽奇尽采来。\r\n只应求妙唱，何以示寒灰。上国携归后，唯呈不世才。"
        },
        {
            "title": "闻落叶",
            "content": "楚树雪晴后，萧萧落晚风。因思故国夜，临水几株空。\r\n煮茗烧干脆，行苔踏烂红。来年未离此，还见碧丛丛。"
        },
        {
            "title": "怀东湖寺",
            "content": "铁柱东湖岸，寺高人亦闲。往年曾每日，来此看西山。\r\n竹径青苔合，茶轩白鸟还。而今在天末，欲去已衰颜。"
        },
        {
            "title": "寄西山郑谷神",
            "content": "西望郑先生，焚修在杳冥。几番松骨朽，未换鬓根青。\r\n石阙凉调瑟，秋坛夜拜星。俗人应抚掌，闲处诵黄庭。"
        },
        {
            "title": "蟋蟀",
            "content": "声异蟪蛄声，听须是正听。无风来竹院，有月在莎庭。\r\n虽不妨调瑟，多堪伴诵经。谁人向秋夕，为尔欲忘形。"
        },
        {
            "title": "贻庐岳陈沆秀才",
            "content": "为儒老双鬓，勤苦竟何如。四海方磨剑，空山自读书。\r\n石围泉眼碧，秋落洞门虚。莫虑搜贤僻，征君旧此居。"
        },
        {
            "title": "寄仰山光味长者",
            "content": "大仰禅栖处，杉松到顶阴。下来虽有路，归去每无心。\r\n鸟道峰形直，龙湫石影深。径行谁得见，半夜老猿吟。"
        },
        {
            "title": "寄谢高先辈见寄二首",
            "content": "穿凿堪伤骨，风骚久痛心。永言无绝唱，忽此惠希音。\r\n杨柳江湖晚，芙蓉岛屿深。何因会仙手，临水一披襟。\r\n诗在混茫前，难搜到极玄。有时还积思，度岁未终篇。\r\n片月双松际，高楼阔水边。前贤多此得，风味若为传。"
        },
        {
            "title": "送人下第东",
            "content": "一战偶不捷，东归计未空。还携故书剑，去谒旧英雄。\r\n楚雪连吴树，西江正北风。男儿艺若是，会合值明公。"
        },
        {
            "title": "浙江晚渡",
            "content": "去年曾到此，久立滞前程。岐路时难处，风涛晚未平。\r\n汀蝉含老韵，岸荻簇枯声。莫泥关河险，多游自远行。"
        },
        {
            "title": "寄答武陵幕中何支使二首",
            "content": "十万雄军幕，三千上客才。何当谈笑外，远慰寂寥来。\r\n骚雅锵金掷，风流醉玉颓。争知江雪寺，老病向寒灰。\r\n南州无百战，北地有长征。闲杀何从事，伤哉苏子卿。\r\n江楼联雪句，野寺看春耕。门外沧浪水，风波杂雨声。"
        },
        {
            "title": "春居寄友生",
            "content": "莎径荒芜甚，君应共此情。江村雷雨发，竹屋梦魂惊。\r\n社过多来燕，花繁渐老莺。相思意何切，新作未曾评。"
        },
        {
            "title": "酬王秀才",
            "content": "离乱几时休，儒生厄远游。亡家非汉代，何处觅荆州。\r\n旅梦寒灯屋，乡怀昼雨楼。相逢话相杀，谁复念风流。"
        },
        {
            "title": "言诗",
            "content": "毕竟将何状，根元在正思。达人皆一贯，迷者自多岐。\r\n触类风骚远，怀贤肺腑衰。河桥送别者，二子好相知。"
        },
        {
            "title": "角",
            "content": "闻说征人说，呜呜何处边。孤城沙塞地，残月雪霜天。\r\n会转胡风急，吹长碛雁连。应伤汉车骑，名未勒燕然。"
        },
        {
            "title": "舟中江上望玉梁山怀李尊师",
            "content": "残照玉梁巅，峨峨远棹前。古来传胜异，人去学神仙。\r\n白鹿老碧壑，黄猿啼紫烟。谁心共无事，局上度流年。"
        },
        {
            "title": "送游山道者",
            "content": "我亦游山者，常经旧所经。雪消天外碧，春晓海中青。\r\n可见乱离世，况临衰病形。怜君此行兴，独入白云屏。"
        },
        {
            "title": "赠刘五经",
            "content": "往年长白山，发愤忍饥寒。扫叶雪霜湿，读书唇齿干。\r\n群经通讲解，八十尚轻安。今日江南寺，相逢话世难。"
        },
        {
            "title": "读参同契",
            "content": "堪笑修仙侣，烧金觅大还。不知消息火，只在寂寥关。\r\n鬓白炉中术，魂飞海上山。悲哉五千字，无用在人间。"
        },
        {
            "title": "寄何崇丘员外",
            "content": "门底桃源水，涵空复映山。高吟烟雨霁，残日郡楼间。\r\n变俗真无事，分题是不闲。寻思章岸见，全未有年颜。"
        },
        {
            "title": "与杨秀才话别",
            "content": "庾信哀何极，仲宣悲苦多。因思学文赋，不胜弄干戈。\r\n自古有如此，于今终若何。到头重策蹇，归去旧烟萝。"
        },
        {
            "title": "酬元员外",
            "content": "清洛碧嵩根，寒流白照门。园林经难别，桃李几株存。\r\n衰老江南日，凄凉海上村。闲来晒朱绂，泪滴旧朝恩。"
        },
        {
            "title": "边上",
            "content": "汉地从休马，胡家自牧羊。都来销帝道，浑不用兵防。\r\n草上孤城白，沙翻大漠黄。秋风起边雁，一一向潇湘。"
        },
        {
            "title": "赠孙生",
            "content": "见君诗自别，君是继诗人。道出千途外，功争一字新。\r\n寂寥中影迹，霜雪里精神。待折东堂桂，归来更苦辛。"
        },
        {
            "title": "贻王秀才",
            "content": "功到难搜处，知难始是诗。自能探虎子，何虑屈男儿。\r\n此道真清气，前贤早白髭。须教至公手，不惜付舟枝。"
        },
        {
            "title": "寄南徐刘员外二首",
            "content": "竟陵兵革际，归复旧园林。早岁为官苦，常闻说此心。\r\n海边山夜上，城外寺秋寻。应讶嵩峰约，蹉跎直到今。\r\n昼公评众制，姚监选诸文。风雅谁收我，编联独有君。\r\n馀生终此道，万事尽浮云。争得重携手，探幽楚水濆。"
        },
        {
            "title": "残秋感怆",
            "content": "日日加衰病，心心趣寂寥。残阳起闲望，万木耸寒条。\r\n楚寺新为客，吴江旧看潮。此怀何以寄，风雨暮萧萧。"
        },
        {
            "title": "寄三觉山从益上人",
            "content": "山下人来说，多时不下山。是应终未是，闲得且须闲。\r\n海面云归窦，猿边月上关。寻思乱峰顶，空送衲僧还。"
        },
        {
            "title": "忆在匡庐日",
            "content": "忆在匡庐日，秋风八月时。松声虎溪寺，塔影雁门师。\r\n步碧葳蕤径，吟香菡萏池。何当旧泉石，归去洗心脾。"
        },
        {
            "title": "寺居",
            "content": "邻井双梧上，一蝉鸣隔墙。依稀旧林日，撩乱绕山堂。\r\n难嘿吟风口，终清饮露肠。老僧加护物，应任噪残阳。"
        },
        {
            "title": "寄清溪道友",
            "content": "山门摇落空，霜霰满杉松。明月行禅处，青苔绕石重。\r\n泉声喧万壑，钟韵遍千峰。终去焚香老，同师大士踪。"
        },
        {
            "title": "送徐秀才游吴国",
            "content": "西江东注急，孤棹若流星。风浪相随白，云中独过青。\r\n他时谁共说，此路我曾经。好向吴朝看，衣冠尽汉庭。"
        },
        {
            "title": "谢重缘旧山水障子",
            "content": "敢望重缘饰，微茫洞壑春。坐看终未是，归卧始应真。\r\n已觉心中朽，犹怜四面新。不因公子鉴，零落几成尘。"
        },
        {
            "title": "谢炭",
            "content": "正拥寒灰次，何当惠寂寥。且留连夜向，未敢满炉烧。\r\n必恐吞难尽，唯愁拨易消。豪家捏为兽，红迸锦茵焦。"
        },
        {
            "title": "秋夕寄诸侄",
            "content": "每到秋残夜，灯前忆故乡。园林红橘柚，窗户碧潇湘。\r\n离别身垂老，艰难路去长。弟兄应健在，兵火里耕桑。"
        },
        {
            "title": "夏满日偶作寄孙支使（其年闰五月）",
            "content": "一百二十日，煎熬几不胜。忆归沧海寺，冷倚翠崖棱。\r\n旧扇犹操执，新秋更郁蒸。何当见凉月，拥衲访诗朋。"
        },
        {
            "title": "经安公寺",
            "content": "大圣威灵地，安公宴坐踪。未知长寂默，不见久从容。\r\n塔影高群木，江声压暮钟。此游幽胜后，来梦亦应重。"
        },
        {
            "title": "谢主人石笋",
            "content": "西园罢宴游，东阁念林丘。特减花边峭，来添竹里幽。\r\n忆过阳朔见，曾记大湖求。从此频吟绕，归山意亦休。"
        },
        {
            "title": "荆门送人自峨嵋游南岳",
            "content": "峨嵋来已远，衡岳去犹赊。南浦悬帆影，西风乱荻花。\r\n天涯遥梦泽，山众近长沙。有兴多新作，携将大府夸。"
        },
        {
            "title": "剃发",
            "content": "金刀闪冷光，一剃一清凉。未免随朝夕，依前长雪霜。\r\n夏林欹石腻，春涧水泉香。向老凋疏尽，寒天不出房。"
        },
        {
            "title": "寄孙辟呈郑谷郎中",
            "content": "衡岳去都忘，清吟恋省郎。淹留才半月，酬唱颇盈箱。\r\n雪长松柽格，茶添语话香。因论乐安子，年少老篇章。"
        },
        {
            "title": "送陈霸归闽",
            "content": "凉风动行兴，含笑话临途。已得身名了，全忘客道孤。\r\n乡程过百越，帆影绕重湖。家在飞鸿外，音书可寄无。"
        },
        {
            "title": "谢高辇先辈寄新唱和集",
            "content": "敢谓神仙手，多怀老比丘。编联来鹿野，酬唱在龙楼。\r\n洛浦精灵慑，邙山鬼魅愁。二南风雅道，从此化东周。"
        },
        {
            "title": "自遣",
            "content": "了然知是梦，既觉更何求。死入孤峰去，灰飞一烬休。\r\n云无空碧在，天静月华流。免有诸徒弟，时来吊石头。"
        },
        {
            "title": "中春怆怀寄二三知己",
            "content": "眼暗心还白，逢春强凭栏。因闻积雨夜，却忆旧山寒。\r\n竹撼烟丛滑，花烧露朵干。故人相会处，应话此衰残。"
        },
        {
            "title": "永夜",
            "content": "永日还欹枕，良宵亦曲肱。神闲无万虑，壁冷有残灯。\r\n香影浮龛象，瓶声著井冰。寻思到何处，海上断崖僧。"
        },
        {
            "title": "船窗",
            "content": "孤舸凭幽窗，清波逼面凉。举头还有碍，低眼即无妨。\r\n瞥过沙禽翠，斜分夕照光。何时到山寺，上阁看江乡。"
        },
        {
            "title": "秋江",
            "content": "两岸山青映，中流一棹声。远无风浪动，正向夕阳横。\r\n岛屿蝉分宿，沙洲客独行。浩然心自合，何必濯吾缨。"
        },
        {
            "title": "答孔秀才",
            "content": "早向文章里，能降少壮心。不愁人不爱，闲处自闲吟。\r\n水国云雷阔，僧园竹树深。无嫌我衰飒，时此一相寻。"
        },
        {
            "title": "荆门病中寄怀贯微上人",
            "content": "我衰君亦老，相忆更何言。除泥安禅力，难医必死根。\r\n梅寒争雪彩，日冷让冰痕。早晚东归去，同寻入石门。"
        },
        {
            "title": "谢人惠丹药",
            "content": "别后闻餐饵，相逢讶道情。肌肤红色透，髭发黑光生。\r\n仙洞谁传与，松房自炼成。常蒙远分惠，亦觉骨毛轻。"
        },
        {
            "title": "秋夜听业上人弹琴",
            "content": "万物都寂寂，堪闻弹正声。人心尽如此，天下自和平。\r\n湘水泻秋碧，古风吹太清。往年庐岳奏，今夕更分明。"
        },
        {
            "title": "暮冬送璘上人归华容",
            "content": "故园虽不远，那免怆行思。莽苍平湖路，霏微过雪时。\r\n全无山阻隔，或有客相随。得见交亲后，春风动柳丝。"
        },
        {
            "title": "吊双泉大师真塔",
            "content": "塔耸层峰后，碑镌巨石新。不知将一句，分付与何人。\r\n静坐云生衲，空山月照真。后徒游礼者，犹认指迷津。"
        },
        {
            "title": "和昙域上人寄赠之什",
            "content": "百病煎衰朽，栖迟战国中。思量青壁寺，行坐赤松风。\r\n道寄虚无合，书传往复空。可怜禅月子，香火国门东。"
        },
        {
            "title": "池上感兴",
            "content": "所向似无端，风前吟凭栏。旁人应闷见，片水自闲看。\r\n碧底红鳞鬣，澄边白羽翰。南山众木叶，飘著竹声干。"
        },
        {
            "title": "新秋霁后晚眺怀先公",
            "content": "雨霁湘楚晚，水凉天亦澄。山中应解夏，渡口有行僧。\r\n鸟列沧洲队，云排碧落层。孤峰磬声绝，一点石龛灯。"
        },
        {
            "title": "答友生山居寄示",
            "content": "嘉遁有新吟，因僧寄竹林。静思来鸟外，闲味绕松阴。\r\n兵寇凭凌甚，溪山几许深。休为反招隐，携取一相寻。"
        },
        {
            "title": "送林上人归永嘉旧居",
            "content": "东越常悬思，山门在永嘉。秋光浮楚水，帆影背长沙。\r\n城黑天台雨，村明海峤霞。时寻谢公迹，春草有瑶花。"
        },
        {
            "title": "戊辰岁江南感怀",
            "content": "忽忽动中私，人间何所之。老过离乱世，生在太平时。\r\n桃李春无主，杉松寺有期。曾吟子山赋，何啻旧凌迟。"
        },
        {
            "title": "宿舒湖希上人房",
            "content": "入寺先来此，经窗半在湖。秋风新菡萏，暮雨老菰蒲。\r\n任听浮生速，能消默坐无。语来灯焰短，嘒唳发高梧。"
        },
        {
            "title": "寄唐禀正字",
            "content": "疏野还如旧，何曾称在城。水边无伴立，天际有山横。\r\n落日云霞赤，高窗笔砚明。鲍昭多所得，时忆寄汤生。"
        },
        {
            "title": "夜次湘阴",
            "content": "风涛出洞庭，帆影入澄清。何处惊鸿起，孤舟趁月行。\r\n时难多战地，野阔绝春耕。骨肉知存否，林园近郡城。"
        },
        {
            "title": "夏日雨中寄幕中知己",
            "content": "北风吹夏雨，和竹亚南轩。豆枕欹凉冷，莲峰入梦魂。\r\n窗多斜迸湿，庭遍瀑流痕。清兴知无限，晴来示一言。"
        },
        {
            "title": "惊秋",
            "content": "褰帘听秋信，晚傍竹声归。多故堪伤骨，孤峰好拂衣。\r\n梧桐凋绿尽，菡萏堕红稀。却恐吾形影，嫌心与口违。"
        },
        {
            "title": "谢丁秀才见示赋卷",
            "content": "五首新裁翦，搜罗尽指归。谁曾师古律，君自负天机。\r\n圣后求贤久，明公得隽稀。乘秋好携去，直望九霄飞。"
        },
        {
            "title": "寄许州清古",
            "content": "北来儒士说，许下有吟僧。白日身长倚，清秋塔上层。\r\n言虽依景得，理要入无征。敢望多相示，孱微老不胜。"
        },
        {
            "title": "庭际晚菊上主人",
            "content": "九月将欲尽，幽丛始绽芳。都缘含正气，不是背重阳。\r\n采去蜂声远，寻来蝶路长。王孙归未晚，犹得泛金觞。"
        },
        {
            "title": "寄当阳张明府",
            "content": "玉泉神运寺，寒磬彻琴堂。有境灵如此，为官兴亦长。\r\n吏愁清白甚，民乐赋输忘。闻说巴山县，今来尚忆张。"
        },
        {
            "title": "再经蒋山与诸长老夜话",
            "content": "远迹都如雁，南行又北回。老僧犹记得，往岁已曾来。\r\n话遍名山境，烧残黑栎灰。无因伴师往，归思在天台。"
        },
        {
            "title": "荆门夏日寄洞山节公",
            "content": "湖光摇翠木，灵洞叠云深。五月经行处，千秋桧柏阴。\r\n山形临北渚，僧格继东林。莫惜相招信，余心是此心。"
        },
        {
            "title": "送周秀游峡",
            "content": "又向夔城去，知难动旅魂。自非亡国客，何虑断肠猿。\r\n滟滪分高仞，瞿塘露浅痕。明年期此约，平稳到荆门。"
        },
        {
            "title": "游三觉山",
            "content": "白石路重重，萦纡势忽穷。孤峰擎像阁，万木蔽星空。\r\n世论随时变，禅怀历劫同。良宵正冥目，海日上窗红。"
        },
        {
            "title": "送赵长史归闽川",
            "content": "荆门与闽越，关戍隔三千。风雪扬帆去，台隍指海边。\r\n客情消旅火，王化似尧年。莫失春回约，江城谷雨前。"
        },
        {
            "title": "谢人惠药",
            "content": "五金元造化，九炼更精新。敢谓长生客，将遗必死人。\r\n久餐应换骨，一服已通神。终逐淮王去，永抛浮世尘。"
        },
        {
            "title": "寄武陵道友",
            "content": "阮肇迷仙处，禅门接紫霞。不知寻鹤路，几里入桃花。\r\n晚树阴摇藓，春潭影弄砂。何当见招我，乞与片生涯。"
        },
        {
            "title": "还族弟卷",
            "content": "岂要私相许，君诗自入神。风骚何句出，瀑布一联新。\r\n□若长如此，名须远逐身。闲斋舒复卷，留滞忽经旬。"
        },
        {
            "title": "游橘洲",
            "content": "春日上芳洲，经春兰杜幽。此时寻橘岸，昨日在城楼。\r\n鹭立青枫杪，沙沈白浪头。渔家好生计，檐底系扁舟。"
        },
        {
            "title": "答陈秀才",
            "content": "万事皆可了，有诗门最深。古人难得志，吾子苦留心。\r\n野叠凉云朵，苔重怪木阴。他年立名字，笑我老双林。"
        },
        {
            "title": "寄监利司空学士",
            "content": "诗家为政别，清苦日闻新。乱后无荒地，归来尽远人。\r\n宽容民赋税，憔悴吏精神。何必河阳县，空传桃李春。"
        },
        {
            "title": "谢人惠扇子及茶",
            "content": "枪旗封蜀茗，圆洁制鲛绡。好客分烹煮，青蝇避动摇。\r\n陆生夸妙法，班女恨凉飙。多谢崔居士，相思寄寂寥。"
        },
        {
            "title": "山中喜得友生书",
            "content": "柴门关树石，未省梦尘埃。落日啼猿里，同人有信来。\r\n自成为拙隐，难以谢多才。见说相思处，前峰对古台。"
        },
        {
            "title": "送唐禀正字归萍川",
            "content": "霜须芸阁吏，久掩白云扉。来谒元戎后，还骑病马归。\r\n烟村蔬饮淡，江驿雪泥肥。知到中林日，春风长涧薇。"
        },
        {
            "title": "寄怀江西栖公",
            "content": "龙沙为别日，庐阜得书年。不见来香社，相思绕白莲。\r\n江僧归海寺，楚路接吴烟。老病何堪说，扶羸寄此篇。"
        },
        {
            "title": "荆门送昼公归彭泽旧居",
            "content": "彭泽旧居在，匡庐翠叠前。因思从楚寺，便附入吴船。\r\n岸绕春残树，江浮晓霁天。应过虎溪社，伫立想诸贤。"
        },
        {
            "title": "览清尚卷",
            "content": "李洞僻相似，得诗先示师。鬼神迷去处，风日背吟时。\r\n格已搜清竭，名还着紫卑。从容味高作，翻为古人疑。"
        },
        {
            "title": "送节大德归阙",
            "content": "西京曾入内，东洛又朝天。圣上方虚席，僧中正乏贤。\r\n晨光金殿里，紫气玉帘前。知祝唐尧化，新恩异往年。"
        },
        {
            "title": "谢中上人寄茶",
            "content": "春山谷雨前，并手摘芳烟。绿嫩难盈笼，清和易晚天。\r\n且招邻院客，试煮落花泉。地远劳相寄，无来又隔年。"
        },
        {
            "title": "登祝融峰",
            "content": "猿鸟共不到，我来身欲浮。四边空碧落，绝顶正清秋。\r\n宇宙知何极，华夷见细流。坛西独立久，白日转神州。"
        },
        {
            "title": "拟嵇康绝交寄湘中贯微",
            "content": "何处同嵇懒，吾徒道异诸。本无文字学，何有往来书。\r\n岳寺逍遥梦，侯门勉强居。相知在玄契，莫讶八行疏。"
        },
        {
            "title": "春日西湖作",
            "content": "一水绕孤岛，闲门掩春草。曾无长者辙，枉此问衰老。"
        },
        {
            "title": "寄贯休",
            "content": "子美曾吟处，吾师复去吟。是何多胜地，销得二公心。\r\n锦水流春阔，峨嵋叠雪深。时逢蜀僧说，或道近游黔。"
        },
        {
            "title": "夏日荆渚书怀",
            "content": "嵩岳去值乱，匡庐回阻兵。中途息瓶锡，十载依公卿。\r\n不那猿鸟性，但怀林泉声。何时遂情兴，吟绕杉松行。"
        },
        {
            "title": "送彬座主赴龙安请讲",
            "content": "两论久研精，龙安受请行。春城雨雪霁，古寺殿堂明。\r\n白发老僧听，金毛师子声。同流有谁共，别著国风清。"
        },
        {
            "title": "谢虚中寄新诗",
            "content": "旧友一千里，新诗五十篇。此文经大匠，不见已多年。\r\n趣极同无迹，精深合自然。相思把行坐，南望隔尘烟。"
        },
        {
            "title": "七十作",
            "content": "七十去百岁，都来三十春。纵饶生得到，终免死无因。\r\n密理方通理，栖真始见真。沃洲匡阜客，几劫不迷人。"
        },
        {
            "title": "江上值春雨",
            "content": "江皋正月雨，平陆亦波澜。半是峨嵋雪，重为泽国寒。\r\n农田淹浸尽，客棹往来难。愁杀骚人路，沧浪正渺漫。"
        },
        {
            "title": "送僧游龙门香山寺",
            "content": "君到香山寺，探幽莫损神。且寻风雅主，细看乐天真。"
        },
        {
            "title": "苦热中江上",
            "content": "旧寄炉峰下，杉松绕石房。年年五六月，江上忆清凉。\r\n久别应荒废，终归隔渺茫。何当便摇落，披衲玩秋光。"
        },
        {
            "title": "和孙支使惠示院中庭竹之什",
            "content": "忆就江僧乞，和烟得一茎。剪黄憎旧本，科绿惜新生。\r\n护噪蝉身稳，资吟客眼明。星郎有佳咏，雅合此君声。"
        },
        {
            "title": "寄还阙下高辇先辈卷",
            "content": "去岁逢京使，因还所寄诗。难留天上作，曾换月中枝。\r\n趣极僧迷旨，功深鬼不知。仍闻得名后，特地更忘疲。"
        },
        {
            "title": "谢王先辈寄毡",
            "content": "深谢高科客，名毡寄惠重。静思生朔漠，和雪长蒙茸。\r\n折坐资禅悦，铺眠减病容。他年从破碎，担去卧孤峰。"
        },
        {
            "title": "新燕",
            "content": "燕燕知何事，年年应候来。却缘华屋在，长得好时催。\r\n花外衔泥去，空中接食回。不同黄雀意，迷逐网罗媒。"
        },
        {
            "title": "谢人惠竹蝇拂",
            "content": "妙刮筠篁制，纤柔玉柄同。拂蝇声满室，指月影摇空。\r\n敢舍经行外，常将宴坐中。挥谈一无取，千万愧生公。"
        },
        {
            "title": "寄唐洙处士",
            "content": "行僧去湘水，归雁度荆门。彼此亡家国，东西役梦魂。\r\n多慵如长傲，久住不生根。曾问兴亡事，丁宁寄勿言。"
        },
        {
            "title": "新笋",
            "content": "乱迸苔钱破，参差出小栏。层层离锦箨，节节露琅玕。\r\n直上心终劲，四垂烟渐宽。欲知含古律，试剪凤箫看。"
        },
        {
            "title": "答知己自阙下寄书",
            "content": "故人劳札翰，千里寄荆台。知恋文明在，来寻江汉来。\r\n群机喧白昼，陆海涨黄埃。得路应相笑，无成守死灰。"
        },
        {
            "title": "送人游衡岳",
            "content": "荆楚腊将残，江湖苍莽间。孤舟载高兴，千里向名山。\r\n雪浪来无定，风帆去是闲。石桥僧问我，应寄岳茶还。"
        },
        {
            "title": "静坐",
            "content": "日日只腾腾，心机何以兴。诗魔苦不利，禅寂颇相应。\r\n砚满尘埃点，衣多坐卧棱。如斯自消息，合是个闲僧。"
        },
        {
            "title": "寄自牧上人",
            "content": "五老回无计，三峰去不成。何言谢云鸟，此地识公卿。\r\n梦愧将僧说，心嫌触类生。南朝古山寺，曾忆共寻行。"
        },
        {
            "title": "怀华顶道人",
            "content": "华顶星边出，真宜上士家。无人触床榻，满屋贮烟霞。\r\n坐卧临天井，晴明见海涯。禅余石桥去，屐齿印松花。"
        },
        {
            "title": "春草",
            "content": "处处碧萋萋，平原带日西。堪随游子路，远入鹧鸪啼。\r\n金谷园应没，夫差国已迷。欲寻兰蕙径，荒秽满汀畦。"
        },
        {
            "title": "送人游雍京",
            "content": "君来乞诗别，聊与怆前程。九野未无事，少年何远行。\r\n商云盘翠险，秦甸下烟平。应见周南化，如今在雍京。"
        },
        {
            "title": "贻张生",
            "content": "日日见入寺，未曾含酒容。闲听老僧语，坐到夕阳钟。\r\n竹里行多影，花边偶过踪。犹言谢生计，随我去孤峰。"
        },
        {
            "title": "送人润州寻兄弟",
            "content": "君话南徐去，迢迢过建康。弟兄新得信，鸿雁久离行。\r\n木落空林浪，秋残渐雪霜。闲游登北固，东望海苍苍。"
        },
        {
            "title": "寄双泉大师师兄",
            "content": "清泉流眼底，白道倚岩棱。后夜禅初入，前溪树折冰。\r\n南凉来的的，北魏去腾腾。敢把吾师意，密传门外僧。"
        },
        {
            "title": "东林雨后望香炉峰",
            "content": "翠湿僧窗里，寒堆鸟道边。静思寻去路，急绕落来泉。\r\n暮雨开青壁，朝阳照紫烟。二林多长老，谁忆上头禅。"
        },
        {
            "title": "怀道林寺因寄仁用二上人",
            "content": "名山知不远，长忆寺门松。昨晚登楼见，前年过夏峰。\r\n雨余云脚树，风外日西钟。莫更来东岸，红尘没马踪。"
        },
        {
            "title": "题真州精舍",
            "content": "波心精舍好，那岸是繁华。碍目无高树，当门即远沙。\r\n晨斋来海客，夜磬到渔家。石鼎秋涛静，禅回有岳茶。"
        },
        {
            "title": "寄华山司空图",
            "content": "天下艰难际，全家入华山。几劳丹诏问，空见使臣还。\r\n瀑布寒吹梦，莲峰翠湿关。兵戈阻相访，身老瘴云间。"
        },
        {
            "title": "赠无本上人",
            "content": "往年吟月社，因乱散扬州。未免无端事，何妨出世流。\r\n洞庭禅过腊，衡岳坐经秋。终说将衣钵，天台老去休。"
        },
        {
            "title": "酬王秀才",
            "content": "相于分倍亲，静论到吟真。王泽曾无外，风骚甚少人。\r\n鸿随秋过尽，雪向腊飞频。何处多幽胜，期君作近邻。"
        },
        {
            "title": "村居寄怀",
            "content": "风雨如尧代，何心欲退藏。诸侯行教化，下国自耕桑。\r\n道挫时机尽，禅留话路长。前溪久不过，忽觉早禾香。"
        },
        {
            "title": "夏日林下作",
            "content": "烦暑莫相煎，森森在眼前。暂来还尽日，独坐只闻蝉。\r\n草媚终难死，花飞卒未蔫。秋风舍此去，满箧贮新篇。"
        },
        {
            "title": "寻阳道中作",
            "content": "秋声连岳树，草色遍汀洲。多事时为客，无人处上楼。\r\n云疏片雨歇，野阔九江流。欲向南朝去，诗僧有惠休。"
        },
        {
            "title": "送僧归南岳",
            "content": "浊世住终难，孤峰念永安。逆风眉磔磔，冲雪锡珊珊。\r\n石室关霞嫩，松枝拂藓干。岩猿应认得，连臂下句栏。"
        },
        {
            "title": "鹭鸶二首",
            "content": "日日沧江去，时时得意归。自能终洁白，何处误翻飞。\r\n晚立银塘阔，秋栖玉露微。残阳苇花畔，双下钓鱼矶。\r\n雪里曾迷我，笼中旧养君。忽从红蓼岸，飞出白鸥群。\r\n影照翘滩浪，翎濡宿岛云。鸳鸿解相忆，天上列纷纷。"
        },
        {
            "title": "蝉八韵",
            "content": "咽咽复啾啾，多来自早秋。园林凉正好，风雨思相收。\r\n在处声无别，何人泪欲流。冷怜天露滴，伤共野禽游。\r\n静息深依竹，惊移瞥过楼。分明晴渡口，凄切暮关头。\r\n时节推应定，飞鸣即未休。年年闻尔苦，远忆所居幽。"
        },
        {
            "title": "过商山",
            "content": "叠叠叠岚寒，红尘翠里盘。前程有名利，此路莫艰难。\r\n云水侵天老，轮蹄到月残。何能寻四皓，过尽见长安。"
        },
        {
            "title": "寄李洞秀才",
            "content": "到处听时论，知君屈最深。秋风几西笑，抱玉但伤心。\r\n野水翻红藕，沧江老白禽。相思未相识，闻在蜀中吟。"
        },
        {
            "title": "晚夏金江寓居答友生",
            "content": "日日冲残热，相寻入乱蒿。闲中滋味远，诗里是非高。\r\n碧耸新生竹，红垂半熟桃。时难未可出，且欲淬豪曹。"
        },
        {
            "title": "金江寓居",
            "content": "考槃应未永，聊此养闲疏。野趣今何似，诗题旧不如。\r\n春篁离箨尽，陂藕折花初。终要秋云是，从风恣卷舒。"
        },
        {
            "title": "送人游湘湖",
            "content": "君游南国去，旅梦若为宁。一路随鸿雁，千峰绕洞庭。\r\n林明枫尽落，野黑烧初经。有兴寻僧否，湘西寺最灵。"
        },
        {
            "title": "小松",
            "content": "发地才过膝，蟠根已有灵。严霜百草白，深院一林青。\r\n后夜萧骚动，空阶蟋蟀听。谁于千岁外，吟绕老龙形。"
        },
        {
            "title": "谢人惠紫栗拄杖",
            "content": "仙掌峰前得，何当此见遗。百年衰朽骨，六尺岁寒姿。\r\n雪外兼松凭，泉边待月奇支。他时出山去，犹谢见相随。"
        },
        {
            "title": "明月峰",
            "content": "明月峰头石，曾闻学月明。别舒长夜彩，高照一村耕。\r\n颇乱无私理，徒惊鄙俗情。传云遭凿后，顽白在峥嵘。"
        },
        {
            "title": "春雨",
            "content": "欲布如膏势，先闻动地雷。云龙相得起，风电一时来。\r\n霢霂农桑野，冥濛杨柳台。何人待晴暖，庭有牡丹开。"
        },
        {
            "title": "寄郑谷郎中",
            "content": "诗心何以传，所证自同禅。觅句如探虎，逢知似得仙。\r\n神清太古在，字好雅风全。曾沐星郎许，终惭是斐然。"
        },
        {
            "title": "送人游玉泉寺",
            "content": "西峰大雪开，万叠向空堆。客贵犹寻去，僧高肯不来。\r\n潭澄猿觑月，窦冷鹿眠苔。公子将才子，联题兴未回。"
        },
        {
            "title": "谢人墨",
            "content": "珍重岁寒烟，携来路几千。只应真典诰，消得苦磨研。\r\n正色浮端砚，精光动蜀笺。因君强濡染，舍此即忘筌。"
        },
        {
            "title": "勉诗僧",
            "content": "莫把毛生刺，低佪谒李膺。须防知佛者，解笑爱名僧。\r\n道性宜如水，诗情合似冰。还同莲社客，联唱绕香灯。"
        },
        {
            "title": "游道林寺四",
            "content": "宋杜诗题在，风骚到此真。独来终日看，一为拂秋尘。\r\n古石生寒仞，春松脱老鳞。高僧眼根静，应见客吟神。"
        },
        {
            "title": "月下作",
            "content": "良夜如清昼，幽人在小庭。满空垂列宿，那个是文星。\r\n世界归谁是，心魂向自宁。何当见尧舜，重为造生灵。"
        },
        {
            "title": "江令石",
            "content": "思量江令意，爱石甚悠悠。贪向深宫去，死同亡国休。\r\n两株荒草里，千古暮江头。若似黄金贵，隋军也不留。"
        },
        {
            "title": "荆门寄怀章供奉兼呈幕中知己",
            "content": "紫衣居贵上，青衲老关中。事佛门相似，朝天路不同。\r\n神凝无恶梦，诗澹老真风。闻道知音在，官高信莫通。"
        },
        {
            "title": "谢虚中上人寄示题天策阁诗",
            "content": "天策二首作，境幽搜亦玄。阁横三楚上，题挂九霄边。\r\n寺额因标胜，诗人合遇贤。他时谁倚槛，吟此岂忘筌。"
        },
        {
            "title": "静坐",
            "content": "坐卧与行住，入禅还出吟。也应长日月，消得个身心。\r\n默论相如少，黄梅付嘱深。门前古松径，时起步清阴。"
        },
        {
            "title": "送灵□上人游五台",
            "content": "此去清凉顶，期瞻大圣容。便应过洛水，即未上嵩峰。\r\n残照催行影，幽林惜驻踪。想登金阁望，东北极兵锋。"
        },
        {
            "title": "倦客",
            "content": "闭眼即开门，人间事倦闻。如何迎好客，不似看闲云。\r\n少欲资三要，多言让十分。疏慵本吾性，任笑早离群。"
        },
        {
            "title": "寄归州马判官",
            "content": "郡带女媭名，民康境亦宁。晏梳秋鬓白，闲坐暮山青。\r\n赠客椒初熟，寻僧酒半醒。应怀旧居处，歌管隔墙听。"
        },
        {
            "title": "谢灉湖茶",
            "content": "灉湖唯上贡，何以惠寻常。还是诗心苦，堪消蜡面香。\r\n碾声通一室，烹色带残阳。若有新春者，西来信勿忘。"
        },
        {
            "title": "渚宫自勉二首",
            "content": "晨午殊丰足，伊何挠肺肠。形容侵老病，山水忆韬藏。\r\n必谢金台去，还携铁锡将。东林露坛畔，旧对白莲房。\r\n毕竟拟何求，随缘去住休。天涯游胜境，海上宿仙洲。\r\n梦好寻无迹，诗成旋不留。从他笑轻事，独自忆庄周。"
        },
        {
            "title": "勉道林谦光鸿蕴二侄",
            "content": "旧林诸侄在，还住本师房。共扫焚修地，同闻水石香。\r\n莫将闲世界，拟敌好时光。须看南山下，无名冢满冈。"
        },
        {
            "title": "远山",
            "content": "天际云根破，寒山列翠回。幽人当立久，白鸟背飞来。\r\n瀑溅何州地，僧寻几峤苔。终须拂巾履，独去谢尘埃。"
        },
        {
            "title": "春兴",
            "content": "柳暖莺多语，花明草尽长。风流在诗句，牵率绕池塘。\r\n叫切禽名宇，飞忙蝶姓庄。时来真可惜，自勉掇兰芳。"
        },
        {
            "title": "落日",
            "content": "晚照背高台，残钟残角催。能销几度落，已是半生来。\r\n吹叶阴风发，漫空暝色回。因思古人事，更变尽尘埃。"
        },
        {
            "title": "宜阳道中作",
            "content": "宜阳南面路，下岳又经过。枫叶红遮店，芒花白满坡。\r\n猿无山渐薄，雁众水还多。日落犹前去，诸村牧竖歌。"
        },
        {
            "title": "江行早发",
            "content": "舟子相呼起，长江未五更。几看星月在，犹带梦魂行。\r\n鸟乱村林迥，人喧水栅横。苍茫平野外，渐认远峰名。"
        },
        {
            "title": "和郑谷郎中幽栖之什",
            "content": "谁知闲退迹，门径入寒汀。静倚云僧杖，孤看野烧星。\r\n墨沾吟石黑，苔染钓船青。相对唯溪寺，初宵闻念经。"
        },
        {
            "title": "潇湘二十韵",
            "content": "二水远难论，从离向坎奔。冷穿千嶂脉，清过几州门。\r\n阔去都凝白，傍来尽带浑。经游闻舜禹，表里见乾坤。\r\n浦静鱼闲钓，湾凉雁自屯。月来分夜底，云度见秋痕。\r\n暮气藏邻寺，寒涛聒近村。离骚传永恨，鼓瑟奏遗魂。\r\n雾拥鱼龙窟，槎奇支岛屿根。秋风帆上下，落日树沈昏。\r\n柳少沙洲缺，苔多古岸存。禽巢依橘柚，獭径入兰荪。\r\n色自江南绝，名闻海内尊。吴头雄莫遏，汉口壮堪吞。\r\n寥泬晴方映，冯夷信忽翻。渡遥峰翠叠，汀小荻花繁。\r\n势接湖烟涨，声和瘴雨喷。急摇吟客舫，狂溅野人樽。\r\n疏凿谁穷本，澄鲜自有源。对兹伤九曲，含浊出昆仑。"
        },
        {
            "title": "湖西逸人",
            "content": "老隐洞庭西，渔樵共一溪。琴前孤鹤影，石上远僧题。\r\n橘柚园林熟，蒹葭径路迷。君能许邻并，分药劚春畦。"
        },
        {
            "title": "书古寺僧房",
            "content": "绿树深深处，长明焰焰灯。春时游寺客，花落闭门僧。\r\n万法心中寂，孤泉石上澄。劳生莫相问，喧默不相应。"
        },
        {
            "title": "湘江渔父",
            "content": "湘潭春水满，岸远草青青。有客钓烟月，无人论醉醒。\r\n门前蛟蜃气，蓑上蕙兰馨。曾受蒙庄子，逍遥一卷经。"
        },
        {
            "title": "喜乾昼上人远相访",
            "content": "彼此垂七十，相逢意若何。圣明殊未至，离乱更应多。\r\n澹泊门难到，从容日易过。余生消息外，只合听诗魔。"
        },
        {
            "title": "盆池",
            "content": "盆沼陷花边，孤明似玉泉。涵虚心不浅，待月底长圆。\r\n平稳承天泽，依微泛曙烟。何须照菱镜，即此鉴媸妍。"
        },
        {
            "title": "寄江西幕中孙鲂员外",
            "content": "簪履为官兴，芙蓉结社缘。应思陶令醉，时访远公禅。\r\n茶影中残月，松声里落泉。此门曾共说，知未遂终焉。"
        },
        {
            "title": "竹里作六韵",
            "content": "我来深处坐，剩觉有吟思。忽似潇湘岸，欲生风雨时。\r\n冷烟濛古屋，干箨堕秋墀。径熟因频入，身闲得遍奇支。\r\n踏多鞭节损，题乱粉痕隳。犹见前山叠，微茫隔短篱。"
        },
        {
            "title": "寄楚萍上人",
            "content": "北面香炉秀，南边瀑布寒。自来还独去，夏满又秋残。\r\n日影松杉乱，云容洞壑宽。何峰是邻侧，片石许相安。"
        },
        {
            "title": "浣口泊舟晓望天柱峰",
            "content": "根盘潜岳半，顶逼日轮边。冷碧无云点，危棱有瀑悬。\r\n秀轻毛女下，名与鼎湖偏。谁见扶持力，峨峨出后天。"
        },
        {
            "title": "酬元员外见寄八韵",
            "content": "旧隐梦牵仍，归心只似蒸。远青怜岛峭，轻白爱云腾。\r\n艳冶丛翻蝶，腥膻地聚蝇。雨声连洒竹，诗兴继填膺。\r\n访戴情弥切，依刘力不胜。众人忘苦苦，独自愧兢兢。\r\n处世无他望，流年有病僧。时惭大雅客，遗韵许相承。"
        },
        {
            "title": "过陈陶处士旧居",
            "content": "一室贮琴尊，诗皆大雅言。夜过秋竹寺，醉打老僧门。\r\n远烧来篱下，寒蔬簇石根。闲庭除鹤迹，半是杖头痕。"
        },
        {
            "title": "过西山施肩吾旧居",
            "content": "大志终难起，西峰卧翠堆。床前倒秋壑，枕上过春雷。\r\n鹤见丹成去，僧闻栗熟来。荒斋松竹老，鸾鹤自裴回。"
        },
        {
            "title": "荆门送兴禅师",
            "content": "洒落南宗子，游方迹似云。青山寻处处，赤叶路纷纷。\r\n虎共松岩宿，猿和石溜闻。何峰一回首，忆我在人群。"
        },
        {
            "title": "喜夏雨",
            "content": "四郊云影合，千里雨声来。尽洗红埃去，并将清气回。\r\n潺湲浮楚甸，萧散露荆台。欲赋随车瑞，濡毫渴謏才。"
        },
        {
            "title": "寄朱拾遗",
            "content": "一闻归阙下，几番熟金桃。沧海期仍晚，清资路渐高。\r\n研冰濡谏笔，赋雪拥朝袍。岂念空林下，冥心坐石劳。"
        },
        {
            "title": "与张先辈话别",
            "content": "为□□□者，各自话离心。及第还全蜀，游方归二林。\r\n巴江□□涨，楚野入吴深。他日传消息，东西不易寻。"
        },
        {
            "title": "还黄平素秀才卷",
            "content": "求己甚忘筌，得之经浑然。僻能离诡差，清不尚妖妍。\r\n冷澹闻姚监，精奇见浪仙。如君好风格，自可继前贤。"
        },
        {
            "title": "寄普明大师可准",
            "content": "莲岳三征者，论诗旧与君。相留曾几岁，酬唱有新文。\r\n翠窦容闲憩，岚峰许共分。当年若同访，合得伴吟云。"
        },
        {
            "title": "送吴守明先辈游蜀",
            "content": "凭君游蜀去，细为话幽奇。丧乱嘉陵驿，尘埃贾岛诗。\r\n未应过锦府，且合上峨嵋。既逐高科后，东西任所之。"
        },
        {
            "title": "寄怀江西僧达禅翁",
            "content": "长忆旧山日，与君同聚沙。未能精贝叶，便学咏杨花。\r\n苦甚伤心骨，清还切齿牙。何妨继余习，前世是诗家。"
        },
        {
            "title": "寄敬亭清越",
            "content": "敬亭山色古，庙与寺松连。住此修行过，春风四十年。\r\n鼎尝天柱茗，诗硾剡溪笺。冥目应思著，终南北阙前。"
        },
        {
            "title": "酬岳阳李主簿卷",
            "content": "把卷思高兴，潇湘阔浸门。无云生翠浪，有月动清魂。\r\n倚槛应穷底，凝情合到源。为君吟所寄，难甚至忘筌。"
        },
        {
            "title": "寄洛下王彝训先辈二首",
            "content": "贾岛存正始，王维留格言。千篇千古在，一咏一惊魂。\r\n离别无他寄，相思共此门。阳春堪永恨，郢路转尘昏。\r\n北极新英主，高科旧少年。风流传贵达，谈笑取荣迁。\r\n洛水秋空底，嵩峰晓翠巅。寻常谁并马，桥上戏成篇。"
        },
        {
            "title": "酬西川楚峦上人卷",
            "content": "玉垒峨嵋秀，岷江锦水清。古人搜不尽，吾子得何精。\r\n可信由前习，堪闻正后生。东西五千里，多谢寄无成。"
        },
        {
            "title": "览延栖上人卷",
            "content": "今体雕镂妙，古风研考精。何人忘律韵，为子辨诗声。\r\n贾岛苦兼此，孟郊清独行。荆门见编集，愧我老无成。"
        },
        {
            "title": "寄明月山僧",
            "content": "山称明月好，月出遍山明。要上诸峰去，无妨半夜行。\r\n白猿真雪色，幽鸟古琴声。吾子居来久，应忘我在城。"
        },
        {
            "title": "寄吴都沈员外彬",
            "content": "归休兴若何，朱绂尽还他。自有园林阔，谁争山水多。\r\n村烟晴莽苍，僧磬晚嵯峨。野醉题招隐，相思可寄么。"
        },
        {
            "title": "登金山寺",
            "content": "四面白波声，中流翠峤横。望来堪目断，上彻始心平。\r\n鸟向天涯去，云连水国生。重来与谁约，题罢自吟行。"
        },
        {
            "title": "题鹤鸣泉八韵",
            "content": "嘹唳遗踪去，澄明物掩难。喷开山面碧，飞落寺门寒。\r\n汲引随瓶满，分流逐处安。幽虫乘叶过，渴狖拥条看。\r\n上有危峰叠，旁宜怪石盘。冷吞双树影，甘润百毛端。\r\n异早闻镌玉，灵终别建坛。潇湘在何处，终日自波澜。"
        },
        {
            "title": "酬洞庭陈秀才",
            "content": "何必要识面，见诗惊苦心。此门从自古，难学至如今。\r\n青草湖云阔，黄陵庙木深。精搜当好景，得即动知音。"
        },
        {
            "title": "送人赴举",
            "content": "分有争忘得，时来须出山。白云终许在，清世莫空还。\r\n驿树秋声健，行衣雨点斑。明年从月里，满握度春关。"
        },
        {
            "title": "秋日钱塘作",
            "content": "秋光明水国，游子倚长亭。海浸全吴白，山澄百越青。\r\n英雄贵黎庶，封土绝精灵。句践魂如在，应悬战血腥。"
        },
        {
            "title": "题玉泉寺大师影堂",
            "content": "大化终华顶，灵踪示玉泉。由来负高尚，合向好山川。\r\n洞壑藏诸怪，杉松列瘦烟。千秋空树影，犹似覆长禅。"
        },
        {
            "title": "友人寒夜所寄",
            "content": "通宵亦孤坐，但念旧峰云。白日还如此，清闲本共君。\r\n二毛凋一半，百岁去三分。早晚寻流水，同归麋鹿群。"
        },
        {
            "title": "过鹿门作",
            "content": "鹿门埋孟子，岘首载羊公。万古千秋里，青山明月中。\r\n政从襄沔绝，诗过洞庭空。尘路谁回眼，松声两处风。"
        },
        {
            "title": "读岘山碑",
            "content": "三载羊公政，千年岘首碑。何人更堕泪，此道亦殊时。\r\n兵火烧文缺，江云触藓滋。那堪望黎庶，匝地是疮痍。"
        },
        {
            "title": "送卢说乱后投知己",
            "content": "兵寇残江墅，生涯尽荡除。事堪煎桂玉，时莫倚诗书。\r\n暮狖啼空半，春山列雨余。舟中有新作，回寄示慵疏。"
        },
        {
            "title": "己卯岁值冻阻归有作",
            "content": "河冰连地冻，朔气压春寒。开户思归远，出门移步难。\r\n湖云黏雁重，庙树刮风干。坐看孤灯焰，微微向晓残。"
        },
        {
            "title": "寄",
            "content": "梦绕嵯峨里，神疏骨亦寒。觉来谁共说，壁上自图看。\r\n古翠松藏寺，春红杏湿坛。归心几时遂，日向渐衰残。"
        },
        {
            "title": "新秋",
            "content": "始惊三伏尽，又遇立秋时。露彩朝还冷，云峰晚更奇。\r\n垄香禾半熟，原迥草微衰。幸好清光里，安仁谩起悲。"
        },
        {
            "title": "溪斋二首",
            "content": "岂敢言招隐，归休喜自安。一溪云卧稳，四海路行难。\r\n瑞兽藏头角，幽禽惜羽翰。子猷何处在，老尽碧琅玕。\r\n杉竹映溪关，修修共岁寒。幽人眠日晏，花雨落春残。\r\n道妙言何强，诗玄论甚难。闲居有亲赋，搔首忆潘安。"
        },
        {
            "title": "过西塞山",
            "content": "空江平野流，风岛苇飕飕。残日衔西塞，孤帆向北洲。\r\n边鸿渡汉口，楚树出吴头。终入高云里，身依片石休。"
        },
        {
            "title": "早秋雨后晚望",
            "content": "暑气时将薄，虫声夜转稠。江湖经一雨，日月换新秋。\r\n有景堪援笔，何人未上楼。欲承凉冷兴，西向碧嵩游。"
        },
        {
            "title": "金山寺",
            "content": "山带金名远，楼台压翠层。鱼龙光照像，风浪影摇灯。\r\n槛外扬州树，船通建业僧。尘埃何所到，青石坐如冰。"
        },
        {
            "title": "闻贯休下世",
            "content": "吾师诗匠者，真个碧云流。争得梁太子，重为文选楼。\r\n锦江新冢树，婺女旧山秋。欲去焚香礼，啼猿峡阻修。"
        },
        {
            "title": "竟陵遇昼公",
            "content": "高迹何来此，游方渐老身。欲投莲岳夏，初过竟陵春。\r\n锡影离云远，衣痕拂藓新。无言即相别，此处不迷津。"
        },
        {
            "title": "荆渚病中，因",
            "content": "生老病死者，早闻天竺书。相随几汩没，不了堪欷歔。\r\n自理自可适，他人谁与袪。应当入寂灭，乃得长销除。\r\n前月已骨立，今朝还貌舒。披衣试步履，倚策聊踌躇。\r\n江月青眸冷，秋风白发疏。新题忆剡硾，旧约怀匡庐。\r\n张野久绝迹，乐天曾卜居。空龛掩薜荔，瀑布喷蟾蜍。\r\n古桧鸣玄鹤，凉泉跃锦鱼。狂吟树荫映，纵踏花蔫菸。\r\n唇舌既已闲，心脾亦散摅。松窗有偃息，石径无趑趄。\r\n梦冷通仙阙，神融合太虚。千峰杳霭际，万壑明清初。\r\n长往期非晚，半生闲有余。依刘未是咏，访戴宁忘诸。\r\n稽古堪求己，观时好笑渠。埋头逐小利，没脚拖长裾。\r\n道种将闲养，情田把药鉏。幽香发兰蕙，秽莽摧丘墟。\r\n敢谓囊盈物，那言庾满储。微烟动晨爨，细雨滋园蔬。\r\n藓乱珍禽羽，门稀长者车。冥机坐兀兀，著履行徐徐。\r\n每许亲朱履，多怜奉隼旟。簪嫌红玳瑁，社念金芙蕖。\r\n海内竞铁马，箧中藏纸驴。常言谢时去，此意将何如。"
        },
        {
            "title": "示诸侄",
            "content": "莫问年将朽，加餐已不多。形容浑瘦削，行止强牵拖。\r\n死也何忧恼，生而有咏歌。侯门终谢去，却扫旧松萝。"
        },
        {
            "title": "送刘秀才南游",
            "content": "南去谒诸侯，名山亦得游。便应寻瀑布，乘兴上岣嵝。\r\n高鸟随云起，寒星向地流。相思应北望，天晚石桥头。"
        },
        {
            "title": "思游峨嵋寄林下诸友",
            "content": "刚有峨嵋念，秋来锡欲飞。会抛湘寺去，便逐蜀帆归。\r\n难世堪言善，闲人合见机。殷勤别诸友，莫厌楚江薇。"
        },
        {
            "title": "次韵酬郑谷郎中",
            "content": "林下高眠起，相招得句时。开门流水入，静话鹭鸶知。\r\n每许题成晚，多嫌雪阻期。西斋坐来久，风竹撼疏篱。"
        },
        {
            "title": "闲居",
            "content": "渐觉春光媚，尘销作土膏。微寒放杨柳，纤草入风骚。\r\n睡少全无病，身轻乍去袍。前溪泛红片，何处落金桃。"
        },
        {
            "title": "寄哭西川坛长广济大师",
            "content": "千万僧中宝，三朝帝宠身。还源未化火，举国葬全真。\r\n文集编金在，碑铭刻玉新。有谁于异代，弹指礼遗尘。"
        },
        {
            "title": "酬章水知己",
            "content": "新吟忽有寄，千里到荆门。落日云初碧，残年眼正昏。\r\n已为难敌手，谁更入深论。后信多相寄，吾生重此言。"
        },
        {
            "title": "送惠空上人归",
            "content": "尘中名利热，鸟外水云闲。吾子多高趣，秋风独自还。\r\n空囊随客棹，几宿泊湖山。应有吟僧在，邻居树影间。"
        },
        {
            "title": "原上晚望",
            "content": "倚杖聊摅望，寒原远近分。夜来何处火，烧出古人坟。\r\n野势盘空泽，江流合暮云。残阳催百鸟，各自著栖群。"
        },
        {
            "title": "严陵钓台",
            "content": "夫子垂竿处，空江照古台。无人更如此，白浪自成堆。\r\n鹤静寻僧去，鱼狂入海回。登临秋值晚，树石尽多苔。"
        },
        {
            "title": "经费征君旧居",
            "content": "高眠当圣代，云鸟未为孤。天子征不起，闲人亲得无。\r\n猿猱狂欲坠，水石怪难图。寂寞荒斋外，松杉相倚枯。"
        },
        {
            "title": "送友人游湘中",
            "content": "怀才难自住，此去亦如僧。何处西风夜，孤吟旅舍灯。\r\n路沿湘树叠，山入楚云层。若有东来札，归鸿亦可凭。"
        },
        {
            "title": "城中示友人",
            "content": "久与寒灰合，人中亦觉闲。重城不锁梦，每夜自归山。\r\n雨破冥鸿出，桐枯井月还。唯君道心在，来往寂寥间。"
        },
        {
            "title": "老将",
            "content": "破虏与平戎，曾居第一功。明时不用武，白首向秋风。\r\n马病霜飞草，弓闲雁过空。儿孙已成立，胆气亦英雄。"
        },
        {
            "title": "秋苔",
            "content": "独怜苍翠文，长与寂寥存。鹤静窥秋片，僧闲踏冷痕。\r\n月明疏竹径，雨歇败莎根。别有深宫里，兼花锁断魂。"
        },
        {
            "title": "落花",
            "content": "朝开暮亦衰，雨打复风吹。古屋无人处，残阳满地时。\r\n静依青藓片，闲缀绿莎枝。繁艳根枝在，明年向此期。"
        },
        {
            "title": "送孙凤秀才赴举",
            "content": "九重方侧席，四海仰文明。好把孤吟去，便随公道行。\r\n梁园浮雪气，汴水涨春声。此日登仙众，君应最后生。"
        },
        {
            "title": "禅庭芦竹十二韵呈郑谷郎中",
            "content": "错错在禅庭，高宜与竹名。健添秋雨响，乾助夜风清。\r\n雀静知枯折，僧闲见笋生。对吟殊洒落，负气甚孤贞。\r\n密谢编栏固，齐由灌溉平。松姿真可敌，柳态薄难并。\r\n映带兼苔石，参差近画楹。雪霜消后色，虫鸟默时声。\r\n远忆沧洲岸，寒连暮角城。幽根狂乱迸，劲叶动相撑。\r\n避暑须临坐，逃眠必绕行。未逢仙手咏，俗眼见犹轻。"
        },
        {
            "title": "题终南山隐者室",
            "content": "终南山北面，直下是长安。自扫青苔室，闲奇支白石看。\r\n风吹窗树老，日晒窦云干。时向圭峰宿，僧房瀑布寒。"
        },
        {
            "title": "赠浙西李推官",
            "content": "他皆恃勋贵，君独爱诗玄。终日秋光里，无人竹影边。\r\n东楼生倚月，北固积吟烟。闻说鸳行里，多才复少年。"
        },
        {
            "title": "再游匡山",
            "content": "紫霄兼二老，相对倚空寒。久别成衰病，重来更上难。\r\n径危云母滑，崖旱瀑流干。目断岚烟际，神仙有石坛。"
        },
        {
            "title": "山寺喜道者至",
            "content": "闰年春过后，山寺始花开。还有无心者，闲寻此境来。\r\n鸟幽声忽断，茶好味重回。知住南岩久，冥心坐绿苔。"
        },
        {
            "title": "东林作寄金陵知己",
            "content": "十八贤真在，时来拂榻看。已知前事远，更结后人难。\r\n泉滴胜清磬，松香掩白檀。凭君听朝贵，谁欲厌簪冠。"
        },
        {
            "title": "古松",
            "content": "雷电不敢伐，鳞皴势万端。蠹依枯节死，蛇入朽根盘。\r\n影浸僧禅湿，声吹鹤梦寒。寻常风雨夜，应有鬼神看。"
        },
        {
            "title": "别东林后回寄修睦",
            "content": "昨夜从香社，辞君出薜萝。晚来巾舄上，已觉俗尘多。\r\n远路萦芳草，遥空共白波。南朝在天末，此去重经过。"
        },
        {
            "title": "临行题友生壁",
            "content": "山衲宜何处，经行避暑深。峰西多古寺，日午乱松阴。\r\n鹤默堪分静，蝉凉解助吟。殷勤题壁去，秋早此相寻。"
        },
        {
            "title": "伤郑谷郎中",
            "content": "钟陵千首作，笔绝亦身终。知落干戈里，谁家煨烬中。\r\n吟斋春长蕨，钓渚夜鸣鸿。惆怅秋江月，曾招我看同。"
        },
        {
            "title": "寄怀江西徵岷二律师",
            "content": "乱后江边寺，堪怀二律师。几番新弟子，一样旧威仪。\r\n院影连春竹，窗声接雨池。共缘山水癖，久别共题诗。"
        },
        {
            "title": "夏日梅雨中寄睦公",
            "content": "梅月来林寺，冥冥各闭门。已应双履迹，全没乱云根。\r\n琢句心无味，看经眼亦昏。何时见清霁，招我凭岩轩。"
        },
        {
            "title": "夏日江寺寄无上人",
            "content": "讲终斋磬罢，何处称真心。古寺高杉下，炎天独院深。\r\n燕和江鸟语，墙夺暮花阴。大府多才子，闲过在竹林。"
        },
        {
            "title": "夏日西霞寺书怀寄张逸人",
            "content": "人中林下现，名自有闲忙。建业红尘热，栖霞白石凉。\r\n倚身柽几稳，洒面瀑流香。不似高斋里，花连竹影长。"
        },
        {
            "title": "题东林白莲",
            "content": "大士生兜率，空池满白莲。秋风明月下，斋日影堂前。\r\n色后群芳拆，香殊百和燃。谁知不染性，一片好心田。"
        },
        {
            "title": "赠曹松先辈",
            "content": "今岁赴春闱，达如夫子稀。山中把卷去，榜下注官归。\r\n楚月吟前落，江禽酒外飞。闲游向诸寺，却看白麻衣。"
        },
        {
            "title": "登大林寺观白太傅题版",
            "content": "九叠苍崖里，禅家凿翠开。清时谁梦到，白傅独寻来。\r\n怪石和僧定，闲云共鹤回。任兹休去者，心是不然灰。"
        },
        {
            "title": "归雁",
            "content": "塞门春已暖，连影起蘋风。云梦千行去，潇湘一夜空。\r\n江人休举网，虏将又虚弓。莫失南来伴，衡阳树即红。"
        },
        {
            "title": "寄郑谷郎中（一作住襄州谒郑谷献诗）",
            "content": "高名喧省闼，雅颂出吾唐。叠巘供秋望，无云到夕阳。\r\n自封修药院，别扫著僧床。几梦中朝事，依依鹓鹭行。"
        },
        {
            "title": "送中观进公归巴陵",
            "content": "一论破双空，持行大国中。不知从此去，何处挫邪宗。\r\n昼雨悬帆黑，残阳泊岛红。应游到灉岸，相忆绕茶丛。"
        },
        {
            "title": "病起二首",
            "content": "一卧四十日，起来秋气深。已甘长逝魄，还见旧交心。\r\n撑拄筇犹重，枝梧力未任。终将此形陋，归死故丘林。\r\n秋风已伤骨，更带竹声吹。抱疾关门久，扶羸傍砌时。\r\n无生即不可，有死必相随。除却归真觉，何由拟免之。"
        },
        {
            "title": "寄江居耿处士",
            "content": "野癖虽相似，生涯即不同。红霞禅石上，明月钓船中。\r\n醉倒芦花白，吟缘蓼岸红。相思何以寄，吾道本空空。"
        },
        {
            "title": "同光岁送人及第东归",
            "content": "西笑道何光，新朝旧桂堂。春官如白傅，内试似文皇。\r\n变化龙三十，升腾凤一行。还家几多兴，满袖月中香。"
        },
        {
            "title": "酬微上人",
            "content": "古律皆深妙，新吟复造微。搜难穷月窟，琢苦尽天机。\r\n晚桧清蝉咽，寒江白鸟飞。他年旧山去，为子远携归。"
        },
        {
            "title": "谢兴公上人寄山水簇子",
            "content": "半幅古潺颜，看来心意闲。何须寻鸟道，即此出人间。\r\n巘暮疑啼狖，松深认掩关。知君远相惠，免我忆归山。"
        },
        {
            "title": "夏雨",
            "content": "霮\r\n雨对蔽穹苍，冥濛自一方。当时消酷毒，随处有清凉。\r\n著物声虽暴，滋农润即长。乍红萦急电，微白露残阳。\r\n应祷尤难得，经旬甚不妨。吟听喧竹树，立见涨池塘。\r\n众类声休出，群峰色尽藏。颓沱来洞壑，汗漫入潇湘。\r\n下叶黎甿望，高袪旱暵光。幽斋飘卧簟，极浦洒归樯。\r\n藓在阶从湿，花衰苑任伤。闲思济时力，歌咏发哀肠。"
        },
        {
            "title": "寄文秀大师",
            "content": "皎然灵一时，还有屈于诗。世岂无英主，天何惜大师。\r\n道终归正始，心莫问多岐。览卷堪惊立，贞风喜未衰。"
        },
        {
            "title": "酬元员外见寄",
            "content": "僻巷谁相访，风篱翠蔓牵。易中通性命，贫里过流年。\r\n且有吟情挠，都无俗事煎。时闻得新意，多是此忘缘。"
        },
        {
            "title": "访自牧上人不遇",
            "content": "然诺竟如何，诸侯见重多。高房度江雨，经月长寒莎。\r\n道本同骚雅，书曾到薜萝。相寻未相见，危阁望沧波。"
        },
        {
            "title": "独院偶作",
            "content": "风篁清一院，坐卧润肌肤。此境终抛去，邻房肯信无。\r\n身非王者役，门是祖师徒。毕竟伊云鸟，从来我友于。"
        },
        {
            "title": "送徐秀才之吴",
            "content": "吴都霸道昌，才子去观光。望阙云天近，朝宗水路长。\r\n海门收片雨，建业泊残阳。欲问淮王信，仙都即帝乡。"
        },
        {
            "title": "谢王秀才见示诗卷",
            "content": "谁见少年心，低摧向苦吟。后须离影响，得必洞精深。\r\n道院春苔径，僧楼夏竹林。天如爱才子，何虑未知音。"
        },
        {
            "title": "放鹭鸶",
            "content": "洁白虽堪爱，腥膻不那何。到头从所欲，还汝旧沧波。"
        },
        {
            "title": "送欧阳秀才赴举",
            "content": "莫疑空手去，无援取高科。直是文章好，争如德行多。\r\n烟霄心一寸，霜雪路千坡。称意东归后，交亲那喜何。"
        },
        {
            "title": "苦热",
            "content": "云势嶮于峰，金流断竹风。万方应望雨，片景欲焚空。\r\n毒害芙蓉死，烦蒸瀑布红。恩多是团扇，出入画屏中。"
        },
        {
            "title": "酬尚颜",
            "content": "取尽风骚妙，名高身倍闲。久离王者阙，欲向祖师山。\r\n幕府秋招去，溪邻日望还。伊余岂酬敌，来往踏苔斑。"
        },
        {
            "title": "残春",
            "content": "三月看无也，芳时此可嗟。园林欲向夕，风雨更吹花。\r\n影乱冲人蝶，声繁绕堑蛙。那堪傍杨柳，飞絮满邻家。"
        },
        {
            "title": "野步",
            "content": "城里无闲处，却寻城外行。田园经雨水，乡国忆桑耕。\r\n傍涧蕨薇老，隔村冈陇横。何穷此心兴，时复鹧鸪声。"
        },
        {
            "title": "秋兴寄胤公",
            "content": "风声吹竹健，凉气著身轻。谁有闲心去，江边看水行。\r\n村遥红树远，野阔白烟平。试裂芭蕉片，题诗问竺卿。"
        },
        {
            "title": "白发",
            "content": "莫染亦莫镊，任从伊满头。白虽无耐药，黑也不禁秋。\r\n静枕听蝉卧，闲垂看水流。浮生未达此，多为尔为愁。"
        },
        {
            "title": "剑客",
            "content": "拔剑绕残樽，歌终便出门。西风满天雪，何处报人恩。\r\n勇死寻常事，轻雠不足论。翻嫌易水上，细碎动离魂。"
        },
        {
            "title": "经吴平观",
            "content": "中元斋醮后，残烬满空坛。老鹤心何待，尊师鬓已干。\r\n幡灯古殿夜，霜霰大椿寒。谁见长生路，人间事万端。"
        },
        {
            "title": "居道林寺书怀",
            "content": "花落水喧喧，端居信昼昏。谁来看山寺，自要扫松门。\r\n是事皆能讳，唯诗未懒言。传闻好时世，亦欲背啼猿。"
        },
        {
            "title": "自勉",
            "content": "试算平生事，中年欠五年。知非未落后，读易尚加前。\r\n分受诗魔役，宁容俗态牵。闲吟见秋水，数只钓鱼船。"
        },
        {
            "title": "逢乡友",
            "content": "无况来江岛，逢君话滞留。生缘同一国，相识共他州。\r\n竹影斜青藓，茶香在白瓯。犹怜心道合，多事亦冥搜。"
        },
        {
            "title": "题中上人院",
            "content": "高房占境幽，讲退即冥搜。欠鹤同支遁，多诗似惠休。\r\n瓶澄孤井浪，案白小窗秋。莫道归山字，朝贤日献酬。"
        },
        {
            "title": "送迁客",
            "content": "天涯即爱州，谪去莫多愁。若似承恩好，何如傍主休。\r\n瘴昏铜柱黑，草赤火山秋。应想尧阴下，当时獬豸头。"
        },
        {
            "title": "寄诗友",
            "content": "天地有万物，尽应输苦心。他人虽欲解，此道奈何深。\r\n返朴遗时态，关门度岁阴。相思去秋夕，共对冷灯吟。"
        },
        {
            "title": "南归舟中二首",
            "content": "南归乘客棹，道路免崎岖。江上经时节，船中听鹧鸪。\r\n春容含众岫，雨气泛平芜。落日停舟望，王维未有图。\r\n长江春气寒，客况棹声闲。夜泊诸村雨，程回数郡山。\r\n桑根垂断岸，浪沫聚空湾。已去邻园近，随缘是暂还。"
        },
        {
            "title": "咏影",
            "content": "万物患有象，不能逃大明。始随残魄灭，又逐晓光生。\r\n曲直宁相隐，洪纤必自呈。还如至公世，洞鉴是非情。"
        },
        {
            "title": "杨花",
            "content": "暖景照悠悠，遮空势渐稠。乍如飞雪远，未似落花休。\r\n万带都门外，千株渭水头。纷纭知近夏，销歇恐成秋。\r\n软著朝簪去，狂随别骑游。旆冲离馆驿，莺扑绕宫楼。\r\n江国晴愁对，池塘晚见浮。虚窗萦笔雅，深院藉苔幽。\r\n静堕王孙酒，繁黏客子裘。咏吟何洁白，根本属风流。\r\n向日还轻举，因风更自由。不堪思汴岸，千里到扬州。"
        },
        {
            "title": "尝茶",
            "content": "石屋晚烟生，松窗铁碾声。因留来客试，共说寄僧名。\r\n味击诗魔乱，香搜睡思轻。春风霅川上，忆傍绿丛行。"
        },
        {
            "title": "丙寅岁寄潘归仁",
            "content": "九土尽荒墟，干戈杀害余。更须忧去国，未可守贫居。\r\n康泰终来在，编联莫破除。他年遇知己，无耻报襜褕。"
        },
        {
            "title": "卖松者",
            "content": "未得凌云价，何惭所买真。自知桃李世，有爱岁寒人。\r\n瑟瑟初离涧，青青未识尘。宁同买花者，贵逐片时春。"
        },
        {
            "title": "永夜感怀寄郑谷郎中",
            "content": "展转复展转，所思安可论。夜凉难就枕，月好重开门。\r\n霜杀百草尽，蛩归四壁根。生来苦章句，早遇至公言。"
        },
        {
            "title": "雉",
            "content": "角角类关关，春晴锦羽干。文呈五色异，瑞入九苞难。\r\n暮宿红兰暖，朝飞绿野寒。山梁从行者，错解仲尼叹。"
        },
        {
            "title": "移竹",
            "content": "旧溪千万竿，风雨夜珊珊。白首来江国，黄金买岁寒。\r\n乍移伤粉节，终绕著朱栏。会得承春力，新抽锦箨看。"
        },
        {
            "title": "送刘秀才往东洛",
            "content": "羡子去东周，行行非旅游。烟霄有兄弟，事业尽曹刘。\r\n洛水清奔夏，嵩云白入秋。来年遂鹏化，一举上瀛洲。"
        },
        {
            "title": "蝴蝶",
            "content": "何处背繁红，迷芳到槛重。分飞还独出，成队偶相逢。\r\n远害终防雀，争先不避蜂。桃蹊牵往复，兰径引相从。\r\n翠裛丹心冷，香凝粉翅浓。可寻穿树影，难觅宿花踪。\r\n日晚来仍急，春残舞未慵。西风旧池馆，犹得采芙蓉。"
        },
        {
            "title": "寄勉二三子",
            "content": "不见二三子，悠然吴楚间。尽应生白发，几个在青山。\r\n□□□□□，□□莫放闲。君闻国风否，千载咏关关。"
        },
        {
            "title": "远思",
            "content": "远思极何处，南楼烟水长。秋风过鸿雁，游子在潇湘。\r\n海面云生白，天涯堕晚光。徘徊古堤上，曾此赠垂杨。"
        },
        {
            "title": "将游嵩华行次荆渚",
            "content": "莲峰映敷水，嵩岳压伊河。两处思归久，前贤隐去多。\r\n闲身应绝迹，在世幸无他。会向红霞峤，僧龛对薜萝。"
        },
        {
            "title": "送休师归长沙宁觐",
            "content": "吾子此归宁，风烟是旧经。无穷芳草色，何处故山青。\r\n偶泊鸣蝉岛，难眠好月汀。殷勤问安外，湘岸采诗灵。"
        },
        {
            "title": "幽庭",
            "content": "不放生纤草，从教遍绿苔。还防长者至，未著牡丹栽。\r\n蛱蝶空飞过，鶺鴒时下来。南邻折芳子，到此寂寥回。"
        },
        {
            "title": "赠卢明府闲居",
            "content": "鬓霜垂七十，江国久辞官。满箧新风雅，何人旧岁寒。\r\n闲居当野水，幽鸟宿渔竿。终欲相寻去，兵戈时转难。"
        },
        {
            "title": "山中答人",
            "content": "谩道诗名出，何曾著苦吟。忽来还有意，已过即无心。\r\n夏月山长往，霜天寺独寻。故人怜拙朴，时复寄空林。"
        },
        {
            "title": "怀轩辕先生",
            "content": "不得先生信，空怀汗漫秋。月华离鹤背，日影上鳌头。\r\n欲学孤云去，其如重骨留。槎程在何处，人世屡荒丘。"
        },
        {
            "title": "过荆门",
            "content": "路出荆门远，行行日欲西。草枯蛮冢乱，山断汉江低。\r\n野店丛蒿短，烟村簇树齐。翻思故林去，在处有猿啼。"
        },
        {
            "title": "送僧",
            "content": "老忆游方日，天涯锡独摇。凌晨从北固，冲雪向南朝。\r\n鬓发泉边剃，香灯树下烧。双峰诸道友，夏满有书招。"
        },
        {
            "title": "和岷公送李评事往宜春",
            "content": "兵火销邻境，龙沙有去人。江潭牵兴远，风物入题新。\r\n雪湛将残腊，霞明向早春。郡侯开宴处，桃李照歌尘。"
        },
        {
            "title": "对雪",
            "content": "松门堆复积，埋石亦埋莎。为瑞还难得，居贫莫厌多。\r\n听怜终夜落，吟惜一年过。谁在江楼望，漫漫堕绿波。"
        },
        {
            "title": "寓居岳",
            "content": "去岁来寻我，留题在藓痕。又因风雪夜，重宿古松门。\r\n玉有疑休泣，诗无主且言。明朝此相送，披褐入桃源。"
        },
        {
            "title": "送秘上人",
            "content": "谁喜老闲身，春山起送君。欲凭莲社信，转入洞庭云。\r\n道路长无阻，干戈渐不闻。秋来向何处，相忆雁成群。"
        },
        {
            "title": "送东林寺睦公往吴国",
            "content": "八月江行好，风帆日夜飘。烟霞经北固，禾黍过南朝。\r\n社客无宗炳，诗家有鲍昭。莫因贤相请，不返旧山椒。"
        },
        {
            "title": "乱中闻郑谷、吴延保下世",
            "content": "小谏才埋玉，星郎亦逝川。国由多聚盗，天似不容贤。\r\n兵火焚诗草，江流涨墓田。长安已涂炭，追想更凄然。"
        },
        {
            "title": "留题仰山大师塔院",
            "content": "岚光叠杳冥，晓翠湿窗明。欲起游方去，重来绕塔行。\r\n乱云开鸟道，群木发秋声。曾约诸徒弟，香灯尽此生。"
        },
        {
            "title": "送刘蜕秀才赴举",
            "content": "百发百中□，□□□□年。丹枝如计分，一箭的无偏。\r\n文物兵销国，关河雪霁天。都人看春榜，韩字在谁前。"
        },
        {
            "title": "新秋雨后",
            "content": "夜雨洗河汉，诗怀觉有灵。篱声新蟋蟀，草影老蜻蜓。\r\n静引闲机发，凉吹远思醒。逍遥向谁说，时注漆园经。"
        },
        {
            "title": "不睡",
            "content": "永夜不欲睡，虚堂闭复开。却离灯影去，待得月光来。\r\n落叶逢巢住，飞萤值我回。天明拂经案，一炷白檀灰。"
        },
        {
            "title": "送益公归旧居",
            "content": "旧隐终牵梦，春残结束归。溪山无伴过，风雨有花飞。\r\n片石留题字，孤潭照浣衣。邻僧喜相接，扫径与开扉。"
        },
        {
            "title": "送人游南",
            "content": "南国多山水，君游兴可知。船中江上景，晚泊早行时。\r\n子美遗魂地，藏真旧墨池。经过几销日，荒草里寻碑。"
        },
        {
            "title": "渚宫江亭寓目",
            "content": "津亭虽极望，未称本心闲。白有三江水，青无一点山。\r\n新鸿喧夕浦，远棹聚空湾。终遂归匡社，孤帆即此还。"
        },
        {
            "title": "闻雁",
            "content": "何处人惊起，飞来过草堂。丹心劳避弋，万里念随阳。\r\n影断风天月，声孤荻岸霜。明年趁春去，江上别鸳鸯。"
        },
        {
            "title": "桃花",
            "content": "千株含露态，何处照人红。风暖仙源里，春和水国中。\r\n流莺应见落，舞蝶未知空。拟欲求图画，枝枝带竹丛。"
        },
        {
            "title": "经贾岛旧居",
            "content": "先生居处所，野烧几为灰。若有吟魂在，应随夜魄回。\r\n地宁销志气，天忍罪清才。古木霜风晚，江禽共宿来。"
        },
        {
            "title": "寄王振拾遗（戊辰岁）",
            "content": "折槛意何如，平安信不虚。近来焚谏草，深去觅山居。\r\n□□□□□，□□□□余。分明知在处，难寄乱离书。"
        },
        {
            "title": "寓言",
            "content": "造化安能保，山川凿欲翻。精华销地底，珠玉聚侯门。\r\n始作骄奢本，终为祸乱根。亡家与亡国，云此更何言。"
        },
        {
            "title": "戊辰岁湘中寄郑谷郎中",
            "content": "白发久慵簪，常闻病亦吟。瘦应成鹤骨，闲想似禅心。\r\n上国杨花乱，沧洲荻笋深。不堪思翠巘，西望独沾襟。"
        },
        {
            "title": "寄钱塘罗给事",
            "content": "愤愤呕谗书，无人诵子虚。伤心天祐末，搔首懿宗初。\r\n海树青丛短，湖山翠点疏。秋涛看足否，罗刹石边居。"
        },
        {
            "title": "和郑谷郎中看棋",
            "content": "个是仙家事，何人合用心。几时终一局，万木老千岑。\r\n有路如飞出，无机似陆沈。樵夫可能解，也此废光阴。"
        },
        {
            "title": "期友人",
            "content": "早晚逐兹来，闲门日为开。乱蛩鸣白草，残菊藉苍苔。\r\n困卧谁惊起，闲行自欲回。何时此携手，吾子本多才。"
        },
        {
            "title": "新栽松",
            "content": "野僧教种法，苒苒出蓬蒿。百岁催人老，千年待尔高。\r\n静宜兼竹石，幽合近猿猱。他日成阴后，秋风吹海涛。"
        },
        {
            "title": "夜坐",
            "content": "百虫声里坐，夜色共冥冥。远忆诸峰顶，曾栖此性灵。\r\n月华澄有象，诗思在无形。彻曙都忘寝，虚窗日照经。"
        },
        {
            "title": "赠仰上人",
            "content": "避地依真境，安闲似旧溪。干戈百里外，泉石乱峰西。\r\n草瑞香难歇，松灵盖尽低。寻应报休马，瓶锡向南携。"
        },
        {
            "title": "除夜",
            "content": "夜久谁同坐，炉寒鼎亦澄。乱松飘雨雪，一室掩香灯。\r\n白发添新岁，清吟减旧朋。明朝待晴旭，池上看春冰。"
        },
        {
            "title": "送人归吴",
            "content": "比说归耕钓，迢迢向海涯。春寒游子路，村晚主人家。\r\n□□□□□，□山绿过茶。重寻旧邻里，菱藕正开花。"
        },
        {
            "title": "送人游塞",
            "content": "槐柳野桥边，行尘暗马前。秋风来汉地，客路入胡天。\r\n雁聚河流浊，羊群碛草膻。那堪陇头宿，乡梦逐潺湲。"
        },
        {
            "title": "寄镜湖方干处士（一作寄方干处士鉴湖旧居）",
            "content": "贺监旧山川，空来近百年。闻君与琴鹤，终日在渔船。\r\n岛露深秋石，湖澄半夜天。云门几回去，题遍好林泉。"
        },
        {
            "title": "乐府杂曲·鼓吹曲辞·巫山高",
            "content": "巫山高，巫女妖，雨为暮兮云为朝，楚王憔悴魂欲销。\r\n秋猿嗥嗥日将夕，红霞紫烟凝老壁。千岩万壑花皆坼，\r\n但恐芳菲无正色。不知今古行人行，几人经此无秋情。\r\n云深庙远不可觅，十二峰头插天碧。"
        },
        {
            "title": "夏日草堂作",
            "content": "沙泉带草堂，纸帐卷空床。静是真消息，吟非俗肺肠。\r\n园林坐清影，梅杏嚼红香。谁住原西寺，钟声送夕阳。"
        }
    ]
}