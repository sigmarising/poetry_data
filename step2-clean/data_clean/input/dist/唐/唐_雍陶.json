{
    "dynasty": "唐",
    "author": "雍陶",
    "intro": "雍陶，字国钧，成都人。太和间第进士。大中八年，自国子毛诗博士出刺简州。诗一卷。",
    "items": [
        {
            "title": "阴地关见入蕃公主石上手迹",
            "content": "汉家公主昔和蕃，石上今馀手迹存。\r\n风雨几年侵不灭，分明纤指印苔痕。"
        },
        {
            "title": "路逢有似亡友者，恻然赋此",
            "content": "吾友今生不可逢，风流空想旧仪容。\r朝来马上频回首，惆怅他人似蔡邕。"
        },
        {
            "title": "自蔚州南入真谷有似剑门，因有归思",
            "content": "我家蜀地身离久，忽见胡山似剑门。\r马上欲垂千里泪，耳边唯欠一声猿。"
        },
        {
            "title": "句",
            "content": "古木闽州道，驱羸落照间。投村碍野水，问店隔荒山。"
        },
        {
            "title": "蔚州晏内遇新雪",
            "content": "胡卢河畔逢秋雪，疑是风飘白鹤毛。\r\n坐客停杯看未定，将军已湿褐花袍。"
        },
        {
            "title": "题友人所居",
            "content": "亚尹故居经几主，只因君住有诗情。\r\n夜吟邻叟闻惆怅，七八年来无此声。"
        },
        {
            "title": "途中西望",
            "content": "行行何处散离愁，长路无因暂上楼。\r\n唯到高原即西望，马知人意亦回头。"
        },
        {
            "title": "望月怀江上旧游",
            "content": "往岁曾随江客船，秋风明月洞庭边。\r\n为看今夜天如水，忆得当时水似天。"
        },
        {
            "title": "路逢有似",
            "content": "吾友今生不可逢，风流空想旧仪容。\r\n朝来马上频回首，惆怅他人似蔡邕。"
        },
        {
            "title": "夜闻方响",
            "content": "方响闻时夜已深，声声敲著客愁心。\r\n不知正在谁家乐，月下犹疑是远砧。"
        },
        {
            "title": "送客归襄阳旧居",
            "content": "襄阳耆旧别来稀，此去何人共掩扉。\r\n唯有白铜鞮上月，水楼闲处待君归。"
        },
        {
            "title": "初醒",
            "content": "心中得胜暂抛愁，醉卧京风拂簟秋。\r\n半夜觉来新酒醒，一条斜月到床头。"
        },
        {
            "title": "安国寺赠广宣上人",
            "content": "马急人忙尘路喧，几从朝出到黄昏。\r\n今来合掌听师语，一似敲冰清耳根。"
        },
        {
            "title": "送客二首",
            "content": "与君同在少年场，知己萧条壮士伤。\r\n可惜报恩无处所，却提孤剑过咸阳。\r\n行人立马强盘回，别字犹含未忍开。\r\n好去出门休落泪，不如前路早归来。"
        },
        {
            "title": "山行",
            "content": "野花幽鸟几千般，头白山僧遍识难。\r\n世上游人无复见，一生唯向画图看。"
        },
        {
            "title": "送友人弃官归山居",
            "content": "不爱人间紫与绯，却思松下著山衣。\r\n春郊雨尽多新草，一路青青蹋雨归。"
        },
        {
            "title": "遣愁",
            "content": "抛掷泥中一听沈，不能三叹引愁深。\r\n莫言客子无愁易，须识愁多暗损心。"
        },
        {
            "title": "洛源驿戏题",
            "content": "柳阴春岭鸟新啼，暖色浓烟深处迷。\r\n如恨往来人不见，水声呦咽出花溪。"
        },
        {
            "title": "题等界寺二首",
            "content": "吴蜀千年等界村，英雄无主岂长存。\r\n思量往事今何在，万里山中一寺门。\r\n两国道涂都万里，来从此地等平分。\r\n行人竞说东西利，事不关心耳不闻。"
        },
        {
            "title": "再经天涯地角山",
            "content": "每忆云山养短才，悔缘名利入尘埃。\r\n十年马足行多少，两度天涯地角来。"
        },
        {
            "title": "自蔚州南",
            "content": "我家蜀地身离久，忽见胡山似剑门。\r\n马上欲垂千里泪，耳边唯欠一声猿。"
        },
        {
            "title": "天津桥望春",
            "content": "津桥春水浸红霞，烟柳风丝拂岸斜。\r\n翠辇不来金殿闭，宫莺衔出上阳花。"
        },
        {
            "title": "渡桑干河",
            "content": "南客岂曾谙塞北，年年唯见雁飞回。\r\n今朝忽渡桑干水，不似身来似梦来。"
        },
        {
            "title": "过南邻花园",
            "content": "莫怪频过有酒家，多情长是惜年华。\r\n春风堪赏还堪恨，才见开花又落花。"
        },
        {
            "title": "月下喜吕郎中除兵部",
            "content": "北阙云间见碧天，南宫月似旧时圆。\r\n喜看列宿今朝正，休叹参差十四年。"
        },
        {
            "title": "美人春风怨",
            "content": "澹荡春风满眼来，落花飞蝶共裴回。\r\n偏能飘散同心蒂，无那愁眉吹不开。"
        },
        {
            "title": "洛中感事",
            "content": "洛城今古足繁华，最恨乔家似石家。\r\n行到窈娘身没处，水边愁见亚枝花。"
        },
        {
            "title": "寄襄阳章孝标",
            "content": "青油幕下白云边，日日空山夜夜泉。\r\n闻说小斋多野意，枳花阴里麝香眠。"
        },
        {
            "title": "过旧宅看花",
            "content": "山桃野杏两三栽，树树繁花去复开。\r\n今日主人相引看，谁知曾是客移来。"
        },
        {
            "title": "宿石门山居",
            "content": "窗灯欲灭夜愁生，萤火飞来促织鸣。\r\n宿客几回眠又起，一溪秋水枕边声。"
        },
        {
            "title": "哀蜀人为南蛮俘虏五章·别巂州一时恸哭云日",
            "content": "越巂城南无汉地，伤心从此便为蛮。\r\n冤声一恸悲风起，云暗青天日下山。"
        },
        {
            "title": "哀蜀人为南蛮俘虏五章·出青溪关有迟留之意",
            "content": "欲出乡关行步迟，此生无复却回时。\r\n千冤万恨何人见，唯有空山鸟兽知。"
        },
        {
            "title": "哀蜀人为南蛮俘虏五章·过大渡河蛮使许之泣",
            "content": "大渡河边蛮亦愁，汉人将渡尽回头。\r\n此中剩寄思乡泪，南去应无水北流。"
        },
        {
            "title": "哀蜀人为南蛮俘虏五章·初出成都闻哭声",
            "content": "但见城池还汉将，岂知佳丽属蛮兵。\r\n锦江南度遥闻哭，尽是离家别国声。"
        },
        {
            "title": "武侯庙古柏",
            "content": "密叶四时同一色，高枝千岁对孤峰。\r\n此中疑有精灵在，为见盘根似卧龙。"
        },
        {
            "title": "送春",
            "content": "勿言春尽春还至，少壮看花复几回。\r\n今日已从愁里去，明年更莫共愁来。"
        },
        {
            "title": "题大安池亭",
            "content": "幽岛曲池相隐映，小桥虚阁半高低。\r\n好风好月无人宿，夜夜水禽船上栖。"
        },
        {
            "title": "城西访友人别墅",
            "content": "澧水桥西小路斜，日高犹未到君家。\r\n村园门巷多相似，处处春风枳壳花。"
        },
        {
            "title": "和孙明府怀旧山",
            "content": "五柳先生本在山，偶然为客落人间。\r\n秋来见月多归思，自起开笼放白鹇。"
        },
        {
            "title": "题宝应县",
            "content": "雪楼当日动晴寒，渭水梁山鸟外看。\r\n闻说德宗曾到此，吟诗不敢倚阑干。"
        },
        {
            "title": "访友人幽居二首",
            "content": "落花门外春将尽，飞絮庭前日欲高。\r\n深院客来人未起，黄鹂枝上啄樱桃。\r\n莎深苔滑地无尘，竹冷花迟剩驻春。\r\n尽日弄琴谁共听，与君兼鹤是三人。"
        },
        {
            "title": "贫居春怨",
            "content": "贫居尽日冷风烟，独向檐床看雨眠。\r\n寂寞春风花落尽，满庭榆荚似秋天。"
        },
        {
            "title": "哀蜀人为南蛮俘虏五章·入蛮界不许有悲泣之",
            "content": "云南路出陷河西，毒草长青瘴色低。\r\n渐近蛮城谁敢哭，一时收泪羡猿啼。"
        },
        {
            "title": "宿嘉陵驿",
            "content": "离思茫茫正值秋，每因风景却生愁。\r\n今宵难作刀州梦，月色江声共一楼。"
        },
        {
            "title": "夷陵城",
            "content": "世家曾览楚英雄，国破城荒万事空。\r\n唯有邮亭阶下柳，春来犹似细腰宫。"
        },
        {
            "title": "旅怀",
            "content": "旧里已悲无产业，故山犹恋有烟霞。\r\n自从为客归时少，旅馆僧房却是家。"
        },
        {
            "title": "闻杜鹃二首",
            "content": "碧竿微露月玲珑，谢豹伤心独叫风。\r\n高处已应闻滴血，山榴一夜几枝红。\r\n蜀客春城闻蜀鸟，思归声引未归心。\r\n却知夜夜愁相似，尔正啼时我正吟。"
        },
        {
            "title": "送客不及",
            "content": "水阔江天两不分，行人两处更相闻。\r\n遥遥已失风帆影，半日虚销指点云。"
        },
        {
            "title": "送蜀客",
            "content": "剑南风景腊前春，山鸟江风得雨新。\r\n莫怪送君行较远，自缘身是忆归人。"
        },
        {
            "title": "人问应举",
            "content": "莫惊西上独迟回，只为衡门未有媒。\r\n惆怅赋成身不去，一名闲事逐秋回。"
        },
        {
            "title": "送客",
            "content": "若论秋思人人苦，最觉愁多客又深。\r\n何况病来惆怅尽，不知争作送君心。"
        },
        {
            "title": "苦寒",
            "content": "今年无异去年寒，何事朝来独忍难。\r\n应是渐为贫客久，锦衣著尽布衣单。"
        },
        {
            "title": "非酒",
            "content": "人人慢说酒消忧，我道翻为引恨由。\r\n一夜醒来灯火暗，不应愁事亦成愁。"
        },
        {
            "title": "忆江南旧居",
            "content": "闲思往事在湖亭，亭上秋灯照月明。\r\n宿客尽眠眠不得，半窗残月带潮声。"
        },
        {
            "title": "春咏",
            "content": "风恼花枝不耐频，等闲飞落易愁人。\r\n殷勤最是章台柳，一树千条管带春。"
        },
        {
            "title": "西归出斜谷",
            "content": "行过险栈出褒斜，出尽平川似到家。\r\n万里客愁今日散，马前初见米囊花。"
        },
        {
            "title": "状春",
            "content": "含春笑日花心艳，带雨牵风柳态妖。\r\n珍重两般堪比处，醉时红脸舞时腰。"
        },
        {
            "title": "寄题岘亭",
            "content": "岘亭留恨为伤杯，未得醒醒看便回。\r\n却想醉游如梦见，直疑元本不曾来。"
        },
        {
            "title": "离家后作",
            "content": "世上无媒似我希，一身惟有影相随。\r\n出门便作焚舟计，生不成名死不归。"
        },
        {
            "title": "题君山",
            "content": "风波不动影沈沈，翠色全微碧色深。\r\n应是水仙梳洗处，一螺青黛镜中心。"
        },
        {
            "title": "路中问程知欲达青云驿",
            "content": "行愁驿路问来人，西去经过愿一闻。\r\n落日回鞭相指点，前程从此是青云。"
        },
        {
            "title": "喜梦归",
            "content": "旅馆岁阑频有梦，分明最似此宵希。\r\n觉来莫道还无益，未得归时且当归。"
        },
        {
            "title": "送人归吴",
            "content": "远爱春波正满湖，羡君东去是归途。\r\n吟诗好向月中宿，一叫水天沙鹤孤。"
        },
        {
            "title": "恨别二首",
            "content": "知君饯酒深深意，图使行人涕不流。\r\n如今却恨酒中别，不得一言千里愁。\r\n人言日远还疏索，别后都非未别心。\r\n唯我忆君千里意，一年不见一重深。"
        },
        {
            "title": "春行武关作",
            "content": "风香春暖展归程，全胜游仙入洞情。\r\n一路缘溪花覆水，不妨闲看不妨行。"
        },
        {
            "title": "秋怀",
            "content": "古槐烟薄晚鸦愁，独向黄昏立御沟。\r\n南国望中生远思，一行新雁去汀洲。"
        },
        {
            "title": "再下第将归荆楚上白舍人",
            "content": "穷通应计一时间，今日甘从刖足还。\r\n长倚玉人心自醉，不辞归去哭荆山。"
        },
        {
            "title": "韦处士郊居",
            "content": "满庭诗境飘红叶，绕砌琴声滴暗泉。\r\n门外晚晴秋色老，万条寒玉一溪烟。"
        },
        {
            "title": "峡中行",
            "content": "两崖开尽水回环，一叶才通石罅间。\r\n楚客莫言山势险，世人心更险于山。"
        },
        {
            "title": "题情尽桥",
            "content": "从来只有情难尽，何事名为情尽桥。\r\n自此改名为折柳，任他离恨一条条。"
        },
        {
            "title": "公子行",
            "content": "公子风流嫌锦绣，新裁白纻作春衣。\r\n金鞭留当谁家酒，拂柳穿花信马归。"
        },
        {
            "title": "宿大彻禅师故院",
            "content": "竹房谁继生前事，松月空悬过去心。\r\n秋磬数声天欲晓，影堂斜掩一灯深。"
        },
        {
            "title": "蝉",
            "content": "高树蝉声入晚云，不唯愁我亦愁君。\r\n何时各得身无事，每到闻时似不闻。"
        },
        {
            "title": "早秋月夜",
            "content": "身闲伴月夜深行，风触衣裳四体轻。\r\n为见近来天气好，几篇诗兴入秋成。"
        },
        {
            "title": "放鹤",
            "content": "从今一去不须低，见说辽东好去栖。\r\n努力莫辞仙路远，白云飞处免群鸡。"
        },
        {
            "title": "伤靡草",
            "content": "靡草似客心，年年亦先死。无由伴花落，暂得因风起。"
        },
        {
            "title": "送客遥望",
            "content": "别远心更苦，遥将目送君。光华不可见，孤鹤没秋云。"
        },
        {
            "title": "长安客感",
            "content": "客泪如危叶，长悬零落心。况是悲秋日，临风制不禁。"
        },
        {
            "title": "怀无可上人",
            "content": "山寺秋时后，僧家夏满时。清凉多古迹，几处有新诗。"
        },
        {
            "title": "闻子规",
            "content": "百鸟有啼时，子规声不歇。春寒四邻静，独叫三更月。"
        },
        {
            "title": "秋馆雨夜",
            "content": "夜雨空馆静，幽人起裴回。长安醉眠客，岂知新雁来。"
        },
        {
            "title": "离京城宿商山作",
            "content": "山月吟声苦，春风引思长。无由及尘土，犹带杏花香。"
        },
        {
            "title": "长安客感",
            "content": "日过千万家，一家非所依。不及行尘影，犹随马蹄归。"
        },
        {
            "title": "病鹤",
            "content": "忆得当时病未遭，身为仙驭雪为毛。\r\n今来沙上飞无力，羞见樯乌立处高。"
        },
        {
            "title": "感兴",
            "content": "贫女貌非丑，要须缘嫁迟。还似求名客，无媒不及时。"
        },
        {
            "title": "和河南白尹西池北新葺水斋招赏十二韵",
            "content": "二室峰前水，三川府右亭。乱流深竹径，分绕小花汀。\r\n池角通泉脉，堂心豁地形。坐中寒瑟瑟，床下细泠泠。\r\n雨夜思巫峡，秋朝想洞庭。千年孤镜碧，一片远天青。\r\n鱼戏摇红尾，鸥闲退白翎。荷倾泻珠露，沙乱动金星。\r\n藤架如纱帐，苔墙似锦屏。龙门人少到，仙棹自多停。\r\n游忆高僧伴，吟招野客听。余波不能惜，便欲养浮萍。"
        },
        {
            "title": "送于中丞使北蕃",
            "content": "朔将引双旌，山遥碛雪平。经年通国信，计日得蕃情。\r\n野次依泉宿，沙中望火行。远雕秋有力，寒马夜无声。\r\n看猎临胡帐，思乡见汉城。来春拥边骑，新草满归程。"
        },
        {
            "title": "卢岳闲居十韵",
            "content": "扰扰走人寰，争如占得闲。防愁心付酒，求静力登山。\r\n见药芳时采，逢花好处攀。望云开病眼，临涧洗愁颜。\r\n春色流岩下，秋声碎竹间。锦文苔点点，钱样菊斑斑。\r\n路远朝无客，门深夜不关。鹤飞高缥缈，莺语巧绵蛮。\r\n养拙甘沈默，忘怀绝险艰。更怜云外路，空去又空还。"
        },
        {
            "title": "答蜀中经蛮后友人马艾见寄",
            "content": "茜马渡泸水，北来如鸟轻。几年朝凤阙，一日破龟城。\r\n此地有征战，谁家无死生。人悲还旧里，鸟喜下空营。\r\n弟侄意初定，交朋心尚惊。自从经难后，吟苦似猿声。"
        },
        {
            "title": "蜀中战后感事",
            "content": "蜀道英灵地，山重水又回。文章四子盛，道路五丁开。\r\n词客题桥去，忠臣叱驭来。卧龙同骇浪，跃马比浮埃。\r\n已谓无妖土，那知有祸胎。蕃兵依濮柳，蛮旆指江梅。\r\n战后悲逢血，烧馀恨见灰。空留犀厌怪，无复酒除灾。\r\n岁积苌弘怨，春深杜宇哀。家贫移未得，愁上望乡台。"
        },
        {
            "title": "寄永乐殷尧藩明府",
            "content": "古县萧条秋景晚，昔年陶令亦如君。头巾漉酒临黄菊，\r\n手板支颐向白云。百里岂能容骥足，九霄终自别鸡群。\r\n相思不恨书来少，佳句多从阙下闻。"
        },
        {
            "title": "蜀路倦行因有所感",
            "content": "乱峰碎石金牛路，过客应骑铁马行。白日欲斜催后乘，\r\n青云何处问前程。飞蝇一一皆先去，度鸟双双亦远鸣。\r\n蹇步不唯伤旅思，此中兼见宦途情。"
        },
        {
            "title": "酬李绀岁除送酒",
            "content": "岁尽贫生事事须，就中深恨酒钱无。故人充寿能分送，\r\n远客消愁免自沽。一夜四乘倾凿落，五更三点把屠苏。\r\n已供时节深珍重，况许今朝更挈壶。"
        },
        {
            "title": "春怀旧游",
            "content": "吟想旧经过，花时奈远何。别来长似见，春梦入关多。"
        },
        {
            "title": "罢还边将",
            "content": "白须虏将话边事，自失公权怨语多。汉主岂劳思李牧，\r\n赵王犹是用廉颇。新鹰饱肉唯闲猎，旧剑生衣懒更磨。\r\n百战无功身老去，羡他年少渡黄河。"
        },
        {
            "title": "秋居病中",
            "content": "幽居悄悄何人到，落日清凉满树梢。新句有时愁里得，\r\n古方无效病来抛。荒檐数蝶悬蛛网，空屋孤萤入燕巢。\r\n独卧南窗秋色晚，一庭红叶掩衡茅。"
        },
        {
            "title": "河阴新城",
            "content": "高城新筑压长川，虎踞龙盘气色全。五里似云根不动，\r\n一重如月晕长圆。河流暗与沟池合，山色遥将睥睨连。\r\n自有此来当汴口，武牢何用锁风烟。"
        },
        {
            "title": "哭饶州吴谏议使君",
            "content": "忽闻身谢满朝惊，俄感鄱阳罢市情。遗爱永存今似古，\r\n高名不朽死如生。神仙难见青骡事，谏议空留白马名。\r\n授馆曾为门下客，几回垂泪过宣平。"
        },
        {
            "title": "赠玉芝观王尊师",
            "content": "处处烟霞寻总遍，却来城市喜逢师。时流见说无人在，\r\n年纪唯应有鹤知。大药已成宁畏晚，小松初种不嫌迟。\r\n长忧一日归天去，未授灵方遣问谁。"
        },
        {
            "title": "永乐殷尧藩明府县池嘉莲咏",
            "content": "青蘋白石匝莲塘，水里莲开带瑞光。露湿红芳双朵重，\r\n风飘绿蒂一枝长。同心栀子徒夸艳，合穗嘉禾岂解香。\r\n不独丰祥先有应，更宜花县对潘郎。"
        },
        {
            "title": "忆山寄僧",
            "content": "尘路谁知蹋雪踪，到来空认出云峰。天晴远见月中树，\r\n风便细听烟际钟。阅世数思僧并院，忆山长羡鹤归松。\r\n新愁旧恨多难说，半在眉间半在胸。"
        },
        {
            "title": "经杜甫旧宅",
            "content": "浣花溪里花多处，为忆先生在蜀时。万古只应留旧宅，\r\n千金无复换新诗。沙崩水槛鸥飞尽，树压村桥马过迟。\r\n山月不知人事变，夜来江上与谁期。"
        },
        {
            "title": "到蜀后记途中经历",
            "content": "剑峰重叠雪云漫，忆昨来时处处难。大散岭头春足雨，\r\n褒斜谷里夏犹寒。蜀门去国三千里，巴路登山八十盘。\r\n自到成都烧酒熟，不思身更入长安。"
        },
        {
            "title": "送徐山人归睦州旧隐",
            "content": "君在桐庐何处住，草堂应与戴家邻。初归山犬翻惊主，\r\n久别江鸥却避人。终日欲为相逐计，临岐空羡独行身。\r\n秋风钓艇遥相忆，七里滩西片月新。"
        },
        {
            "title": "晴诗",
            "content": "晚虹斜日塞天昏，一半山川带雨痕。新水乱侵青草路，\r\n残烟犹傍绿杨村。胡人羊马休南牧，汉将旌旗在北门。\r\n行子喜闻无战伐，闲看游骑猎秋原。"
        },
        {
            "title": "咏双白鹭",
            "content": "双鹭应怜水满池，风飘不动顶丝垂。立当青草人先见，\r\n行榜白莲鱼未知。一足独拳寒雨里，数声相叫早秋时。\r\n林塘得尔须增价，况与诗家物色宜。"
        },
        {
            "title": "少年行",
            "content": "不倚军功有侠名，可怜球猎少年情。戴铃健鹘随声下，\r\n撼珮骄骢弄影行。觅匠重装燕客剑，对人新按越姬筝。\r\n岂知儒者心偏苦，吟向秋风白发生。"
        },
        {
            "title": "送契玄上人南游",
            "content": "红叶落湘川，枫明映水天。寻钟过楚寺，拥锡上泷船。\r\n病客思留药，迷人待说禅。南中多古迹，应访虎溪泉。"
        },
        {
            "title": "自述",
            "content": "万事谁能问，一名犹未知。贫当多累日，闲过少年时。\r\n灯下和愁睡，花前带酒悲。无谋常委命，转觉命堪疑。"
        },
        {
            "title": "寒食夜池上对月怀友",
            "content": "人间多别离，处处是相思。海内无烟夜，天涯有月时。\r\n跳鱼翻荇叶，惊鹊出花枝。亲友皆千里，三更独绕池。"
        },
        {
            "title": "塞上宿野寺",
            "content": "塞上蕃僧老，天寒疾上关。远烟平似水，高树暗如山。\r\n去马朝常急，行人夜始闲。更深听刁斗，时到磬声间。"
        },
        {
            "title": "岳阳晚景",
            "content": "汉阳无远寺，见说过汾城。云雨经春客，江山几日程。\r\n终随鸥鸟去，只在海潮生。前路逢渔父，多愁问姓名。"
        },
        {
            "title": "和刘补阙秋园寓兴六首",
            "content": "水木夕阴冷，池塘秋意多。庭风吹故叶，阶露净寒莎。\r\n愁燕窥灯语，情人见月过。砧声听已别，虫响复相和。\r\n闭门无事后，此地即山中。但觉鸟声异，不知人境同。\r\n晚花开为雨，残果落因风。独坐还吟酌，诗成酒已空。\r\n自得家林趣，常时在外稀。对僧餐野食，迎客著山衣。\r\n雀斗翻檐散，蝉惊出树飞。功成他日后，何必五湖归。\r\n秋色庭芜上，清朝见露华。疏篁抽晚笋，幽药吐寒芽。\r\n引水新渠净，登台小径斜。人来多爱此，萧爽似仙家。\r\n禁掖朝回后，林园胜赏时。野人来辨药，庭鹤往看棋。\r\n晚日明丹枣，朝霜润紫梨。还因重风景，犹自有秋诗。\r\n圣代少封事，闲居方屏喧。漏寒云外阙，木落月中园。\r\n山鸟宿檐树，水萤流洞门。无人见清景，林下自开尊。"
        },
        {
            "title": "同贾岛宿无可上人院",
            "content": "何处销愁宿，携囊就远僧。中宵吟有雪，空屋语无灯。\r\n静境唯闻铎，寒床但枕肱。还因爱闲客，始得见南能。"
        },
        {
            "title": "赠宗静上人",
            "content": "世上方传教，山中未得归。闲花飘讲席，驯鸽污禅衣。\r\n积雨谁过寺，残钟自掩扉。寒来垂顶帽，白发剃应稀。"
        },
        {
            "title": "送宜春裴明府之任",
            "content": "南行春已满，路半水茫然。楚望花当渡，湘阴橘满川。\r\n山横湖色上，帆出鸟行前。此任无辞远，亲人贵用还。"
        },
        {
            "title": "送前鄠县李少府",
            "content": "近出圭峰下，还期又不赊。身闲多宿寺，官满未移家。\r\n罢钓临秋水，开尊对月华。自当蓬阁选，岂得卧烟霞。"
        },
        {
            "title": "送裴璋还蜀因亦怀归",
            "content": "客在剑门外，新年音信稀。自为千里别，已送几人归。\r\n陌上月初落，马前花正飞。离言殊未尽，春雨满行衣。"
        },
        {
            "title": "送徐使君赴岳州",
            "content": "渺渺楚江上，风旗摇去舟。马归云梦晚，猿叫洞庭秋。\r\n别思满南渡，乡心生北楼。巴陵山水郡，应称谢公游。"
        },
        {
            "title": "秋露",
            "content": "白露暧秋色，月明清漏中。痕沾珠箔重，点落玉盘空。\r\n竹动时惊鸟，莎寒暗滴虫。满园生永夜，渐欲与霜同。"
        },
        {
            "title": "孤桐",
            "content": "疏桐余一干，风雨日萧条。岁晚琴材老，天寒桂叶凋。\r\n已悲根半死，复恐尾全焦。幸在龙门下，知音肯寂寥。"
        },
        {
            "title": "僧金河戍客",
            "content": "惯猎金河路，曾逢雪不迷。射雕青冢北，走马黑山西。\r\n戍远旌幡少，年深帐幕低。酬恩须尽敌，休说梦中闺。"
        },
        {
            "title": "酬秘书王丞见寄",
            "content": "朝下有闲思，南沟边水行。因来见寥落，转自叹平生。\r\n白首丈夫气，赤心知己情。留诗本相慰，却忆苦吟声。"
        },
        {
            "title": "相和歌辞·明月照高楼",
            "content": "朗月何高高，楼中帘影寒。一妇独含叹，四坐谁成欢。\r\n时节屡已移，游旅杳不还。沧溟倘未涸，妾泪终不干。\r\n君若无定云，妾若不动山。云行出山易，山逐云去难。\r\n愿为边塞尘，因风委君颜。君颜良洗多，荡妾浊水间。"
        },
        {
            "title": "劝行乐",
            "content": "老去风光不属身，\r\n黄金莫惜买青春；\r\n白头纵作花园主，\r\n醉折花枝是别人。"
        }
    ]
}