{
    "dynasty": "唐",
    "author": "李洞",
    "intro": "字才江，京兆人，诸王孙也。慕贾岛为诗，铸其像，事之如神。时人但诮其僻涩，而不能贵其奇峭，唯吴融称之。昭宗时不第，游蜀卒。诗三卷。",
    "items": [
        {
            "title": "句",
            "content": "公道此时如不得，昭陵恸哭一生休。"
        },
        {
            "title": "过贾浪仙旧地",
            "content": "鹤外唐来有谪星，长江东注冷沧溟。\r\n境搜松雪仙人岛，吟歇林泉主簿厅。\r\n片月已能临榜黑，遥天何益抱坟青。\r\n年年谁不登高第，未胜骑驴入画屏。"
        },
        {
            "title": "冬日送凉州刺史",
            "content": "宠饯西门外，双旌出汉陵。\r\n未辞金殿日，已梦雪山灯。\r\n地远终峰尽，天寒朔气凝。\r\n新年行已到，旧典听难胜。\r\n吏扫盘雕影，人遮散马乘。\r\n移军驼驮角，下塞掾河冰。\r\n猎近昆仑兽，吟招碛石僧。\r\n重输右藏实，方见左车能。\r\n兵聚边风急，城宽夜月澄。\r\n连营烟火岭，望诏几回登。"
        },
        {
            "title": "岁暮自广江至新兴往复中题峡山寺",
            "content": "薄暮缘西峡，停桡一访僧。\r\n鹭巢行卧柳，猿饮倒垂藤。\r\n水曲岩千叠，云深树百层。\r\n山风寒殿磬，溪雨夜船灯。\r\n滩涨危槎没，泉冲怪石崩。\r\n中台一襟泪，岁杪别良朋。"
        },
        {
            "title": "述怀二十韵献覃怀相公",
            "content": "帝梦求良弼，生申属圣明。\r\n青云县器业，白日贯忠贞。\r\n霭霭随春动，忻忻共物荣。\r\n静宜浮竞息，坐觉好风生。\r\n万国闻应跃，千门望尽倾。\r\n瑞含杨柳色，气变管弦声。\r\n百辟寻知度，三阶正有程。\r\n鲁儒规蕴藉，周诰美和平。\r\n碧水遗幽抱，朱丝寄远情。\r\n风流秦印绶，仪表汉公卿。\r\n忠谠期登用，回邪自震惊。\r\n云开长剑倚，路绝一峰横。\r\n九野方无事，沧溟本不争。\r\n国将身共计，心与众为城。\r\n早晚中条下，红尘一顾清。\r\n南潭容伴鹤，西笑忽迁莺。\r\n折树恩难报，怀仁命甚轻。\r\n二年犹困辱，百口望经营。\r\n未在英侯选，空劳短羽征。\r\n知音初相国，从此免长鸣。"
        },
        {
            "title": "雪",
            "content": "迢迢来极塞，连阙谓风吹。\r\n禅客呵金锡，征人擘冻旗。\r\n细填虫穴满，重压鹤巢欹。\r\n有影晴飘野，无声夜落池。\r\n正繁秦甸暖，渐厚楚宫饥。\r\n冻挹分泉涩，光凝二阁痴。\r\n踏遗兰署迹，听起石门思。\r\n用表丰年瑞，无令扫玉墀。"
        },
        {
            "title": "宿书僧（一作记院）",
            "content": "夜水笔前澄，时推外学能。\r\n书成百个字，庭转几遭灯。\r\n寄墨大坛吏，分笺蜀国僧。\r\n为题江寺塔，牌挂入云层。"
        },
        {
            "title": "中秋月（一作瘳凝诗）",
            "content": "九十日秋色，今秋已半分。\r\n孤光吞列宿，四面绝微云。\r\n众木排疏影，寒流叠细纹。\r\n遥遥望丹桂，心绪更纷纷。"
        },
        {
            "title": "绣岭宫词",
            "content": "春日迟迟春草绿，野棠开尽飘香玉。\r\n绣岭宫前鹤发翁，犹唱开元太平曲。"
        },
        {
            "title": "戏赠侯常侍",
            "content": "葛洪卷与江淹赋，名动天边傲石居。\r\n两蜀词人多载后，同君讳却马相如。"
        },
        {
            "title": "赠青龙印禅师",
            "content": "雨涩秋刀剃雪时，庵前曾礼草堂师。\r\n居人昨日相过说，鹤已生孙竹满池。"
        },
        {
            "title": "怀圭峰影林泉",
            "content": "吾家旧物贾生传，入内遥分锡杖泉。\r\n鹤去帝移宫女散，更堪呜咽过楼前。"
        },
        {
            "title": "冬忆友人",
            "content": "吟上山前数竹枝，叶翻似雪落霏霏。\r\n枕前明月谁动影，睡里惊来不觉归。"
        },
        {
            "title": "山居喜友人见访",
            "content": "入云晴劚茯苓还，日暮逢迎木石间。\r\n看待诗人无别物，半潭秋水一房山。"
        },
        {
            "title": "题学公院池莲",
            "content": "竹引山泉玉  池，栽莲莫怪藕生丝。\r\n如何不似麻衣客，坐对秋风待一枝。"
        },
        {
            "title": "赠僧",
            "content": "不羡王公与贵人，唯将云鹤自相亲。\r\n闲来石上观流水，欲洗禅衣未有尘。"
        },
        {
            "title": "送僧清演归山",
            "content": "毛褐斜肩背负经，晓思吟入窦山青。\r\n峰前野水横官道，踏着秋天三四星。"
        },
        {
            "title": "题晰上人贾岛诗卷",
            "content": "贾生诗卷惠休装，百叶莲花万里香。\r\n供得半年吟不足，长须字字顶司仓。"
        },
        {
            "title": "秋宿长安韦主簿厅",
            "content": "水木清凉夜直厅，愁人楼上唱寒更。\r\n坐劳同步帘前月，鼠动床头印锁声。"
        },
        {
            "title": "长安县厅",
            "content": "主人寂寞客屯邅，愁绝终南满案前。\r\n乞取中庭藤五尺，为君高劚扣青天。"
        },
        {
            "title": "金陵怀古",
            "content": "古来无此战争功，日日戈船卷海风。\r\n一遇灵鳌开睡眼，六朝灰尽九江空。"
        },
        {
            "title": "送三藏归西天国",
            "content": "十万里程多少碛，沙中弹舌授降龙。\r\n五天到日应头白，月落长安半夜钟。"
        },
        {
            "title": "有寄",
            "content": "爱酒耽棋田处士，弹琴咏史贾先生。\r\n御沟临岸有云石，不见鹤来何处行。"
        },
        {
            "title": "宿鄠郊赠罗处士",
            "content": "川静星高栎已枯，南山落石水声粗。\r\n白云钓客窗中宿，卧数嵩峰听五湖。"
        },
        {
            "title": "客亭对月",
            "content": "游子离魂陇上花，风飘浪卷绕天涯。\r\n一年十二度圆月，十一回圆不在家。"
        },
        {
            "title": "龙州韦郎中先梦六赤后因打叶子以诗上",
            "content": "红蜡香烟扑画楹，梅花落尽庾楼清。\r\n光辉圆魄衔山冷，彩镂方牙着腕轻。\r\n宝帖牵来狮子镇，金盆引出凤凰倾。\r\n微黄喜兆庄周梦，六赤重新掷印成。"
        },
        {
            "title": "乙酉岁自蜀随计趁试不及",
            "content": "客卧涪江蘸月厅，知音唤起进趋生。\r\n寒梅折后方离蜀，腊月圆前未到京。\r\n风卷坏亭羸仆病，雪糊危栈蹇驴行。\r\n文昌一试应关分，岂校褒斜两日程。"
        },
        {
            "title": "和淮南太尉留题凤州王氏别业",
            "content": "清秋看长鹭雏成，说向湘僧亦动情。\r\n节屋折将松上影，印龛移锁月中声。\r\n野人陪赏增诗价，太尉因居著谷名。\r\n闲想此中遗胜事，宿斋吟绕凤池行。"
        },
        {
            "title": "寓言",
            "content": "三千宫女露蛾眉，笑煮黄金日月迟。\r\n麟凤隔云攀不及，空山惆怅夕阳时。"
        },
        {
            "title": "智新上人话旧",
            "content": "蟋蟀灯前话旧游，师经几夏我经秋。\r\n金陵市合月光里，甘露门开峰朵头。\r\n晴眺远帆飞入海，夜禅阴火吐当楼。\r\n相看未得东归去，满壁寒涛泻白鸥。"
        },
        {
            "title": "和刘驾博士赠庄严律禅师",
            "content": "人言紫绶有光辉，不二心观似草衣。\r\n尘劫自营还自坏，禅门无住亦无归。\r\n松根穴蚁通山远，塔顶巢禽见海微。\r\n每话南游偏起念，五峰波上入船扉。"
        },
        {
            "title": "寄东蜀幕中友",
            "content": "官亭池碧海榴殷，遥想清才倚画栏。\r\n柳絮涨天笼地暖，角声经雨透云寒。\r\n晓侵台座香烟湿，夜草军书蜡炬干。\r\n为话门人吟太苦，风摧兰秀一枝残。"
        },
        {
            "title": "赠长安毕郎中",
            "content": "高门寒沼水连云，鹭识朱衣傍主人。\r\n地肺半边晴带雪，天街一面静无尘。\r\n朝回座客酬琴价，衙退留僧写鹤真。\r\n从此几迁为计相，蓬莱三刻奏东巡。"
        },
        {
            "title": "吊曹监",
            "content": "宅上愁云吹不散，桂林诗骨葬云根。\r\n满楼山色供邻里，一洞松声付子孙。\r\n甘露施衣封泪点，秘书取集印苔痕。\r\n吟魂醉魄归何处，御水呜呜夜绕门。"
        },
        {
            "title": "赠可上人",
            "content": "寺门和鹤倚香杉，月吐秋光到思嚵。\r\n将法传来穿泱漭，把诗吟去入嵌岩。\r\n模糊书卷烟岚滴，狼藉衣裳瀑布缄。\r\n不断清风牙底嚼，无因内殿得名衔。"
        },
        {
            "title": "和寿中丞伤猿",
            "content": "遗挂朱栏锁半寻，清声难买恨黄金。\r\n悬崖接果今何在，浅井窥星影已沉。\r\n归宅叶铺曾睡石，入朝灯照旧啼林。\r\n小山罢绕随湘客，高树休升对岳禽。\r\n天竺省怜伤倍切，亲知宽和思难任。\r\n相门恩重无由报，竟托仙郎日夜吟。"
        },
        {
            "title": "宿成都松溪院",
            "content": "松持节操溪澄性，一炷烟岚压寺隅。\r\n翡翠鸟飞人不见，琉璃瓶贮水疑无。\r\n夜闻子落真山雨，晓汲波圆入画图。\r\n尘拥蜀城抽锁后，此中犹梦在江湖。"
        },
        {
            "title": "宿叶公棋阁",
            "content": "带风棋阁竹相敲，局莹无尘拂树梢。\r\n日到长天征未断，钟来岳顶劫须抛。\r\n挑灯雪客栖寒店，供茗溪僧爇废巢。\r\n因悟修身试贪教，不须焚火向三茅。"
        },
        {
            "title": "毙驴",
            "content": "蹇驴秋毙瘗荒田，忍把敲吟旧竹鞭。\r\n三尺焦桐背残月，一条藜杖卓寒烟。\r\n通吴白浪宽围国，倚蜀青山峭入天。\r\n如画海门支肘望，阿谁家卖钓鱼船。"
        },
        {
            "title": "送郤先辈归觐华阴",
            "content": "桂枝博得凤栖枝，欢觐家僮舞翠微。\r\n僧向瀑泉声里贺，鸟穿仙掌指间飞。\r\n休停砚笔吟荒庙，永别灯笼赴锁闱。\r\n骚雅近来颓丧甚，送君傍觉有光辉。"
        },
        {
            "title": "病猿",
            "content": "瘦缠金锁惹朱楼，一别巫山树几秋。\r\n寒想蜀门清露滴，暖怀湘岸白云流。\r\n罢抛檐果沉僧井，休拗崖冰溅客舟。\r\n啼过三声应有泪，画堂深不彻王侯。"
        },
        {
            "title": "送友罢举赴边职",
            "content": "出剡篇章入洛文，无人细读叹俱焚。\r\n莫辞秉笏随红旆，便好携家住白云。\r\n过水象浮蛮境见，隔江猿叫汉州闻。\r\n高谈阔略陈从事，盟誓边庭壮我军。"
        },
        {
            "title": "送包处士",
            "content": "秋思枕月卧潇湘，寄宿慈恩竹里房。\r\n性急却于棋上慢，身闲未免药中忙。\r\n休抛手网惊龙睡，曾挂头巾拂鸟行。\r\n闻说石门君旧隐，寒峰溅瀑坏书堂。"
        },
        {
            "title": "赋得送轩辕先生归罗浮山",
            "content": "旧山归隐浪摇青，绿鬓山童一帙经。\r\n诗帖布帆猿鸟看，药煎金鼎鬼神听。\r\n洞深头上聆仙语，船静鼻中闻海腥。\r\n此处先生应不住，吾君南望漫劳形。"
        },
        {
            "title": "闻杜鹃",
            "content": "万古潇湘波上云，化为流血杜鹃身。\r\n长疑啄破青山色，只恐啼穿白日轮。\r\n花落玄宗回蜀道，雨收工部宿江津。\r\n声声犹得到君耳，不见千秋一甑尘。"
        },
        {
            "title": "曲江渔父",
            "content": "儿孙闲弄雪霜髯，浪飐南山影入檐。\r\n卧稳篷舟龟作枕，病来茅舍网为帘。\r\n值春游子怜莼滑，通蜀行人说鲙甜。\r\n数尺寒丝一竿竹，岂知浮世有猜嫌。"
        },
        {
            "title": "赠庞炼师女人",
            "content": "家住涪江汉语娇，一声歌戛玉楼箫。\r\n睡融春日柔金缕，妆发秋霞战翠翘。\r\n两脸酒醺红杏妒，半胸酥嫩白云饶。\r\n若能携手随仙令，皎皎银河渡鹊桥。"
        },
        {
            "title": "送醉画王处士",
            "content": "几年乘兴住南吴，狂醉兰舟夜落湖。\r\n别后鹤毛描转细，近来牛角饮还粗。\r\n同餐夏果山何处，共钓秋涛石在无。\r\n关下相逢怪予老，篇章役思绕寰区。"
        },
        {
            "title": "东川高仆射",
            "content": "油幢影里拜清风，十里貔貅一片雄。\r\n三印锁开霜满地，四门关定月当空。\r\n泉浮山叶人家过，诏惹垆香鸟道通。\r\n新起画楼携客上，弦歌筵内海榴红。"
        },
        {
            "title": "赠三惠大师",
            "content": "枫猿峤角别多时，二教兼修内学师。\r\n药树影中频缀偈，莲峰朵下几窥棋。\r\n游归笋长齐童子，病起巢成露鹤儿。\r\n诏落五天开夏讲，两街人竞礼长眉。"
        },
        {
            "title": "和曹监春晴见寄",
            "content": "竺庙邻钟震晓鸦，春阴盖石似仙家。\r\n兰台架列排书目，顾渚香浮瀹茗花。\r\n胶溜石松粘鹤氅，泉离冰井熨僧牙。\r\n功成名著扁舟去，愁睹前题罩碧纱。"
        },
        {
            "title": "华山",
            "content": "碧山长冻地长秋，日夕泉源聒华州。\r\n万户烟侵关令宅，四时云在使君楼。\r\n风驱雷电临河震，鹤引神仙出月游。\r\n峰顶高眠灵药熟，自无霜雪上人头。"
        },
        {
            "title": "寄南岳僧",
            "content": "新秋日后晒书天，白日当松影却圆。\r\n五字句求方寸佛，一条街擘两行蝉。\r\n不曾著事于机内，长合教山在眼前。\r\n花落俦公房外石，调猿弄虎叹无缘。"
        },
        {
            "title": "赠徐山人",
            "content": "徐生何代降坤维，曾伴园公采紫芝。\r\n瓦砾变黄忧世换，髭须放白怕人疑。\r\n山房古竹粗于树，海岛灵童寿等龟。\r\n知叹有唐三百载，光阴未抵一先棋。"
        },
        {
            "title": "怀张乔张霞",
            "content": "西风吹雨叶还飘，忆我同袍隔海涛。\r\n江塔眺山青入佛，边城履雪白连雕。\r\n身离世界归天竺，影挂虚空度石桥。\r\n应念无成独流转，懒磨铜片鬓毛焦。"
        },
        {
            "title": "废寺闲居寄怀一二罢举知己一作省归郎",
            "content": "病居废庙冷吟烟，无力争飞类病蝉。\r\n槐省老郎蒙主弃，月陂孤客望谁怜。\r\n税房兼得调猿石，租地仍分浴鹤泉。\r\n处世堪惊又堪愧，一坡山色不论钱。"
        },
        {
            "title": "春日即事寄一二知己",
            "content": "浴马池西一带泉，开门景物似樊川。\r\n朱衣映水人归县，白羽遗泥鹤上天。\r\n索米夜烧风折木，无车春养雪藏鞭。\r\n缙绅处士知章句，忍使孤窗枕泪眠。"
        },
        {
            "title": "春日隐居官舍感怀",
            "content": "风吹烧烬杂汀沙，还似青溪旧寄家。\r\n入户竹生床下叶，隔窗莲谢镜中花。\r\n苔房毳客论三学，雪岭巢禽看两衙。\r\n销得人间无限事，江亭月白诵南华。"
        },
        {
            "title": "寄淮海惠泽上人",
            "content": "海涛痕满旧征衣，长忆初程宿翠微。\r\n竹里桥鸣知马过，塔中灯露见鸿飞。\r\n眉毫别后应盈尺，岩木居来定几围。\r\n他日愿师容一榻，煎茶扫地学忘机。"
        },
        {
            "title": "赠永崇李将军充襄阳制置使",
            "content": "拜官门外发辉光，宿卫阴符注几行。\r\n行处近天龙尾滑，猎时陪帝马鬃香。\r\n九城王气生旗队，万里寒风入箭疮。\r\n从此浩然声价歇，武中还有李襄阳。"
        },
        {
            "title": "感恩书事寄上集义司徒相公",
            "content": "积雪峰西遇奖称，半家寒骨起沟塍。\r\n镇时贤相回人镜，报德慈亲点佛灯。\r\n授钺已闻诸国静，坐筹重见大河澄。\r\n功居第一图烟阁，依旧终南满杜陵。"
        },
        {
            "title": "题尼大德院",
            "content": "云鬟早岁断金刀，戒律曾持五百条。\r\n台上灯红莲叶密，眉间毫白黛痕销。\r\n绣成佛国银为地，画出王城雪覆桥。\r\n清净高楼松桧寺，世雄翻愧自低腰。"
        },
        {
            "title": "赠入内供奉僧",
            "content": "内殿谈经惬帝怀，沃州归隐计全乖。\r\n数条雀尾来南海，一道蝉声噪御街。\r\n石枕纹含山里叶，铜瓶口塞井中柴。\r\n因逢夏日西明讲，不觉宫人拔凤钗。"
        },
        {
            "title": "哭栖白供奉",
            "content": "闻说孤窗坐化时，白莎萝雨滴空池。\r\n吟诗堂里秋关影，礼佛灯前夜照碑。\r\n贺雪已成金殿梦，看涛终负石桥期。\r\n逢山对月还惆怅，争得无言似祖师。"
        },
        {
            "title": "叙旧游寄栖白",
            "content": "老着重袍坐石房，竺经休讲白眉长。\r\n省冲鼍没投江岛，曾看鱼飞倚海樯。\r\n晓炙冻盂原日气，夜挑莲碗禁灯光。\r\n吟诗五岭寻无可，倏忽如今四十霜。"
        },
        {
            "title": "上司空员外",
            "content": "禅心高卧似疏慵，诗客经过不厌重。\r\n藤杖几携量碛雪，玉鞭曾把数嵩峰。\r\n夜眠古巷当城月，秋直清曹入省钟。\r\n禹凿故山归未得，河声暗老两三松。"
        },
        {
            "title": "赠昭应沈少府",
            "content": "行宫接县判云泉，袍色虽青骨且仙。\r\n鄠杜忆过梨栗墅，潇湘曾棹雪霜天。\r\n华山僧别留茶鼎，渭水人来锁钓船。\r\n东送西迎终几考，新诗觅得两三联。"
        },
        {
            "title": "赠曹郎中崇贤所居",
            "content": "闲坊宅枕穿宫水，听水分衾盖蜀缯。\r\n药杵声中捣残梦，茶铛影里煮孤灯。\r\n刑曹树荫千年井，华岳楼开万仞冰。\r\n诗句变风官渐紧，夜涛舂断海边藤。"
        },
        {
            "title": "送韦太尉自坤维除广陵",
            "content": "全蜀拜扬州，征东辍武侯。\r\n直来万里月，旁到五峰秋。\r\n幢冷遮高雪，旗闲卓乱流。\r\n谢朝明主喜，登省旧寮愁。\r\n隔海城通舶，连河市响楼。\r\n千官倚元老，虚梦法云游。"
        },
        {
            "title": "秋宿梓州牛头寺",
            "content": "月去檐三尺，川云入寺楼。\r\n灵山顿离众，列宿不多稠。\r\n篆字焚初缺，翻经诵若流。\r\n窗闲二江冷，帘卷半空秋。\r\n诏散松梢别，棋终竹节收。\r\n静增双阙念，高并五翁游。\r\n鹤梦生红日，云闲锁梓州。\r\n望空工部眼，搔乱广文头。\r\n石室僧调马，银河客问牛。\r\n晓楼归下界，大地一浮沤。"
        },
        {
            "title": "龙池春草",
            "content": "龙池清禁里，芳草傍池春。\r\n旋长方遮岸，全生不染尘。\r\n和风轻动色，湛露静流津。\r\n浅得承天步，深疑绕御轮。\r\n鱼寻倒影没，花带湿光新。\r\n肯学长河畔，绵绵思远人。"
        },
        {
            "title": "赠兴善彻公上人",
            "content": "师资怀剑外，徒步管街东。\r\n九里山横烧，三条木落风。\r\n古池曾看鹤，新塔未吟虫。\r\n夜久龙髯冷，年多麈尾空。\r\n心宗本无碍，问学岂难同。"
        },
        {
            "title": "题咸阳楼",
            "content": "晚亚古城门，凭高黯客魂。\r\n塞侵秦旧国，河浸汉荒村。\r\n客路飏书烬，人家带水痕。\r\n猎频虚冢穴，耕苦露松根。\r\n墙外峰粘汉，冰中日晃原。\r\n断碑移作砌，广第灌成园。\r\n北马疑眠碛，南人忆钓湓。\r\n桥闲野鹿过，街静禁鸦翻。\r\n滩鼓城隍动，云冲太白昏。\r\n标衣多吕裔，荷锸或刘孙。\r\n吊问难知主，登攀强滴樽。\r\n不能扶壮势，冠剑惜乾坤。"
        },
        {
            "title": "和知己赴任华州",
            "content": "东门罢相郡，此拜动京华。\r\n落日开宵印，初灯见早麻。\r\n鹤身红旆拂，仙掌白云遮。\r\n塞色侵三县，河声聒两衙。\r\n松根醒客酒，莲座隐僧家。\r\n一道帆飞直，中筵岳影斜。\r\n书名寻雪石，澄鼎露金沙。\r\n锁合眠关吏，杯寒啄庙鸦。\r\n分台话嵩洛，赛雨恋烟霞。\r\n树谷期招隐，吟诗煮柏茶。"
        },
        {
            "title": "送龙州田使君旧诗家",
            "content": "御札轸西陲，龙州出牧时。\r\n度关云作雪，挂栈水成澌。\r\n剑淬号猿岸，弓悬宿鹤枝。\r\n江灯混星斗，山木乱枪旗。\r\n锁库休秤药，开楼又见诗。\r\n无心陪宴集，吟苦忆京师。"
        },
        {
            "title": "叙事寄荐福栖白（一作听白公话旧）",
            "content": "险倚石屏风，秋涛梦越中。\r\n前朝吟会散，故国讲流终。\r\n北地闻巴狖，南山见碛鸿。\r\n楼高惊雨阔，木落觉城空。\r\n兔满期姚监，蝉稀别楚公。\r\n净瓶光照客，拄杖朽生虫。\r\n平地塔千尺，半空灯一笼。\r\n祝尧谈几句，旋泻海涛东。"
        },
        {
            "title": "感知上刑部郑侍郎",
            "content": "寄掩白云司，蜀都高卧时。\r\n邻僧照寒竹，宿鸟动秋池。\r\n帝诵嘉莲表，人吟宝剑诗。\r\n石渠流月断，画角截江吹。\r\n闲出黄金勒，前飞白鹭鹚。\r\n公心外国说，重望两朝推。\r\n静藓斜圭影，孤窗响锡枝。\r\n兴幽松雪见，心苦砚冰知。\r\n缘杖虫声切，过门马足迟。\r\n漏残终卷读，日下大名垂。\r\n平碛容雕上，仙山许狖窥。\r\n数联金口出。死免愧丘为。"
        },
        {
            "title": "秋日同觉公上人眺慈恩塔六韵",
            "content": "九级耸莲宫，晴登袖拂虹。\r\n房廊窥井底，世界出笼中。\r\n照牖三山火，吹铃八极风。\r\n细闻槎客语，遥辨海鱼冲。\r\n禁静声连北，江寒影在东。\r\n谒师开秘锁，尘日闭虚空。"
        },
        {
            "title": "终南山二十韵",
            "content": "关内平田窄，东西截杳冥。\r\n雨侵诸县黑，云破九门青。\r\n暂看犹无暇，长栖信有灵。\r\n古苔秋渍斗，积雾夜昏萤。\r\n怒恐撞天漏，深疑隐地形。\r\n盘根连北岳，转影落南溟。\r\n穷穴何山出，遮蛮上国宁。\r\n残阳高照蜀，败叶远浮泾。\r\n劚竹烟岚冻，偷湫雨雹腥。\r\n闲房僧灌顶，浴涧鹤遗翎。\r\n梯滑危缘索，云深静唱经。\r\n放泉惊鹿睡，闻磬得人醒。\r\n踏著神仙宅，敲开洞府扃。\r\n棋残秦士局，字缺晋公铭。\r\n一谷势当午，孤峰耸起丁。\r\n远平丹凤阙，冷射五侯厅。\r\n万丈冰声折，千寻树影停。\r\n望中仙岛动，行处月轮馨。\r\n叠石移临砌，研胶泼上屏。\r\n明时献君寿，不假老人星。"
        },
        {
            "title": "投献吏部张侍郎十韵",
            "content": "苔染马蹄青，何曾似在城。\r\n不于僧院宿，多傍御沟行。\r\n隐岫侵巴叠，租田带渭平。\r\n肩囊寻省寺，袖轴遍公卿。\r\n梦入连涛郡，书来积雪营。\r\n泪随边雁堕，魂逐夜蝉惊。\r\n发愤巡江塔，无眠数县更。\r\n玄都一病客，兴善几回莺。\r\n贡艺披沙细，酬恩戴岳轻。\r\n心期公子念，滴酒在雕楹。"
        },
        {
            "title": "题竹溪禅院",
            "content": "溪边山一色，水拥竹千竿。\r\n鸟触翠微湿，人居酷暑寒。\r\n风摇瓶影碎，沙陷履痕端。\r\n爽极青崖树，平流绿峡滩。\r\n闲来披衲数，涨后卷经看。\r\n三境通禅寂，嚣尘染著难。"
        },
        {
            "title": "对棋",
            "content": "小槛明高雪，幽人斗智棋。\r\n日斜抛作劫，月午蹙成迟。\r\n倚杖湘僧算，翘松野鹤窥。\r\n侧楸敲醒睡，片石夹吟诗。\r\n雨点奁中渍，灯花局上吹。\r\n秋涛寒竹寺，此兴谢公知。"
        },
        {
            "title": "观水墨障子",
            "content": "若非神助笔，砚水恐藏龙。\r\n研尽一寸墨，扫成千仞峰。\r\n壁根堆乱石，床罅插枯松。\r\n岳麓穿因鼠，湘江绽为蛩。\r\n挂衣岚气湿，梦枕浪头舂。\r\n只为少颜色，时人著意慵。"
        },
        {
            "title": "贾岛墓",
            "content": "一第人皆得，先生岂不销。\r\n位卑终蜀士，诗绝占唐朝。\r\n旅葬新坟小，魂归故国遥。\r\n我来因奠洒，立石用为标。"
        },
        {
            "title": "出山睹春榜",
            "content": "未老鬓毛焦，心归向石桥。\r\n指霞辞二纪，吟雪遇三朝。\r\n连席频登相，分廊尚祝尧。\r\n回眸旧行侣，免使负嵩樵。"
        },
        {
            "title": "迁村居二首",
            "content": "移居入村宇，树阙见城隍。\r\n云水虽堪画，恩私不可忘。\r\n猿涎滴鹤氅，麈尾拂僧床。\r\n弃逐随樵牧，何由报稻粱。\r\n歌乐听常稀，茅亭静掩扉。\r\n槎来垂钓次，月落问安归。\r\n远客传烧研，幽禽看衲衣。\r\n眼前无俗事，松雨蜀山辉。"
        },
        {
            "title": "寄清演",
            "content": "忽闻清演病，可料苦吟身。\r\n不见近诗久，徒言华发新。\r\n别来山已破，住处月为邻。\r\n几绕庭前树，于今四十春。"
        },
        {
            "title": "避暑庄严禅院",
            "content": "定里无烦热，吟中达性情。\r\n入林逢客话，上塔接僧行。\r\n八水皆知味，诸翁尽得名。\r\n常论冰井近，莫便厌浮生。"
        },
        {
            "title": "送从叔书记山阴隐居",
            "content": "山顶绝茅居，云泉绕枕虚。\r\n烧移僧影瘦，风展鹭行疏。"
        },
        {
            "title": "吊郑宾客",
            "content": "朝行丧名节，岳色惨天风。\r\n待漏秋吟断，焚香夜直空。\r\n骨寒依垄草，家尽逐边鸿，\r\n一吊知音后，归来碎峄桐。"
        },
        {
            "title": "过野叟居",
            "content": "野人居止处，竹色与山光。\r\n留客羞蔬饭，洒泉开草堂。\r\n雨余松子落，风过朮苗香。\r\n尽日无炎暑，眠君青石床。"
        },
        {
            "title": "送人赴职湘潭",
            "content": "南征虽赴辟，其奈负高科。\r\n水合湘潭住，山分越国多。\r\n梅花雪共下，文    相和。\r\n白发陪官宴，红旗影里歌。"
        },
        {
            "title": "送知己",
            "content": "郡清官舍冷，枕席溅山泉。\r\n药气来人外，灯光到鹤边。\r\n梦秦书印斗，思越画渔船。\r\n掷笏南归去，波涛路几千。"
        },
        {
            "title": "题南鉴公山房",
            "content": "竹房开处峭，迥挂半山灯。\r\n石磬敲来穴，不知何代僧。\r\n讲归双袖雪，禅起一盂冰。\r\n唯说黄桑屐，当时着秣陵。"
        },
        {
            "title": "送舍弟之山南",
            "content": "南山入谷游，去彻山南州。\r\n下马云未尽，听猿星正稠。\r\n印茶泉绕石，封国角吹楼。\r\n远宦有何兴，贫兄无计留。"
        },
        {
            "title": "圭峰溪居寄怀韦曲曹秀才",
            "content": "南北飞山雪，万片寄相思。\r\n东西曲流水，千声泻别离。\r\n巴猿学导引，陇鸟解吟诗。\r\n翻羡家林赏，世人那得知。"
        },
        {
            "title": "锦城秋寄怀弘播上人",
            "content": "极顶云兼冻，孤城露洗初。\r\n共辞嵩少雪，久绝贝多书。\r\n远照雁行细，寒条狖挂虚。\r\n分泉煎月色，忆就茗林居。"
        },
        {
            "title": "送人归觐河中",
            "content": "青门冢前别，道路武关西。\r\n有寺云连石，无僧叶满溪。\r\n河长随鸟尽，山远与人齐。\r\n觐省波涛县，寒窗响曙鸡。"
        },
        {
            "title": "送卢少府之任巩洛",
            "content": "从知东甸尉，铨注似恩除。\r\n带土移嵩术，和泉送尹鱼。\r\n印床寒鹭宿，壁记醉僧书。\r\n堂下诸昆在，无妨候起居。"
        },
        {
            "title": "上昭国水部从叔郎中",
            "content": "极南极北游，东泛复西流。\r\n行匝中华地，魂销四海秋。\r\n题诗在琼府，附舶出青州。\r\n不遇一公子，弹琴吊古丘。"
        },
        {
            "title": "西蜀与崔先生话东洛旧游",
            "content": "王屋峭难名，三刀梦四更。\r\n日升当地缺，星尽未天明。\r\n度雪云林湿，穿松角韵清。\r\n崔家开锦浪，忆着水窗声。"
        },
        {
            "title": "寄窦禅山薛秀才",
            "content": "窦岭吟招隐，新诗满集贤。\r\n白衫春絮暖，红纸夏云鲜。\r\n琴缠江丝细，棋分海石圆。\r\n因知醉公子，虚写世人传。"
        },
        {
            "title": "题慈恩友人房",
            "content": "贾生耽此寺，胜事入诗多。\r\n鹤宿星千树，僧归烧一坡。\r\n塔棱垂雪水，江色映茶锅。\r\n长久堪栖息，休言忆镜波。"
        },
        {
            "title": "龙州送裴秀才",
            "content": "违拜旆旗前，松阴路半千。\r\n楼冲高雪会，驿闭乱云眠。\r\n榜挂临江省，名题赴宅筵。\r\n人求新蜀赋，应贵浣花笺。"
        },
        {
            "title": "赠宋校书",
            "content": "曾伴元戎猎，寒来梦北军。\r\n闲身不计日，病鹤放归林。\r\n石上铺棋势，船中赌酒分。\r\n长言买天姥，高卧谢人群。"
        },
        {
            "title": "题玉芝赵尊师院",
            "content": "晓起磬房前，真经诵百篇。\r\n漱流星入齿，照镜石差肩。\r\n静闭街西观，存思海上仙。\r\n闲听说五岳，穷遍一根莲。"
        },
        {
            "title": "贺昭国从叔员外转本曹郎中",
            "content": "苔砌塔阴浓，朝回尚叫蛩。\r\n粟征山县欠，官转水曹重。\r\n灯照楼中雨，书求海上峰。\r\n诗家无骤显，一一古人踪。"
        },
        {
            "title": "江峡寇乱寄怀吟僧",
            "content": "半锡探寒流，别师猿鹤洲。\r\n二三更后雨，四十字边秋。\r\n立塞吟霞石，敲鼙看雪楼。\r\n扶亲何处隐，惊梦入嵩丘。"
        },
        {
            "title": "题刘相公光德里新构茅亭",
            "content": "野色迷亭晓，龙墀待押班。\r\n带涎移海木，兼雪写湖山。\r\n月白吟床冷，河清直印闲。\r\n唐封三万里，人偃翠微间。"
        },
        {
            "title": "段秀才溪居送从弟游泾陇",
            "content": "抱疾寒溪卧，因循草木青。\r\n相留开夏蜜，辞去见秋萤。\r\n朔雪痕侵雍，边烽焰照泾。\r\n烟沈陇山色，西望涕交零。"
        },
        {
            "title": "乱后龙州送郑郎中兼寄郑侍御",
            "content": "待车登叠嶂，经乱集鴒原。\r\n省坏兰终洁，台寒柏有根。\r\n县清江入峡，楼静雪连村。\r\n莫隐匡山社，机云受晋恩。"
        },
        {
            "title": "越公上人洛中归寄南孟家兄弟",
            "content": "洛下因归去，关西忆二龙。\r\n笠漫河岸雪，衣着虢城钟。\r\n睡鸭浮寒水，樵人出远峰。\r\n何当化闾俗，护取草堂松。"
        },
        {
            "title": "吊膳曹从叔郎中",
            "content": "华省支残俸，寒蔬办祭稀。\r\n安坟对白阁，买石折朱衣。\r\n蜀客弹琴哭，江鸥入宅飞。\r\n帆吹佳句远，不独遍王畿。"
        },
        {
            "title": "将之蜀别友人",
            "content": "嘉陵雨色青，澹别酌参苓。\r\n到蜀高诸岳，窥天合四溟。\r\n书来应隔雪，梦觉已无星。\r\n若遇多吟友，何妨勘竺经。"
        },
        {
            "title": "登圭峰旧隐寄荐福栖白上人",
            "content": "返照塔轮边，残霖滴几悬。\r\n夜寒吟病甚，秋健讲声圆。\r\n粟穗干灯焰，苔根浊水泉。\r\n西峰埋藓石，秋月即师禅。"
        },
        {
            "title": "秋宿青龙禅阁",
            "content": "前山不可望，暮色渐沉规。\r\n日转须弥北，蟾来渤海西。\r\n风铃乱僧语，霜枿欠猿啼。\r\n阁外千家月，分明见里迷。"
        },
        {
            "title": "寄太白隐者",
            "content": "开辟已来雪，为山长欠春。\r\n高遮辞碛雁，寒噤入川人。\r\n栈阁交冰柱，耕樵隔日轮。\r\n此中栖息者，不识两京尘。"
        },
        {
            "title": "题薛少府庄",
            "content": "何须凿井饮，门占古溪居。\r\n寂寞苔床卧，寒虚玉柄书。\r\n有期登白阁，又得赏红蕖。\r\n清浅蒲根水，时看鹭啄鱼。"
        },
        {
            "title": "颜上人房（一作题西明自觉上人房）",
            "content": "御沟临岸行，远岫见云生。\r\n松下度三伏，磬中销五更。\r\n雨淋经阁白，日闪剃刀明。\r\n海畔终须去，烧灯老国清。"
        },
        {
            "title": "吊侯圭常侍",
            "content": "我重君能赋，君褒我解诗。\r\n三堂一拜遇，四海两心知。\r\n影挂僧挑烛，名传鹤拂碑。\r\n涪江吊孤冢，片月下峨嵋。"
        },
        {
            "title": "送东宫贾正字之蜀",
            "content": "南朝献晋史，东蜀瞰巴楼。\r\n长栈怀宫树，疏峰露剑州。\r\n半空飞雪化，一道白云流。\r\n若次江边邑，宗诗为遍搜。"
        },
        {
            "title": "蕃寇侵逼南归道中",
            "content": "云州三万骑，南走疾飞鹰。\r\n回碛星低雁，孤城月伴僧。\r\n敲关通汉节，倾府守河冰。\r\n无处论边事，归溪夜结罾。"
        },
        {
            "title": "题新安国寺",
            "content": "佛亦遇艰难，重兴叠废坛。\r\n偃松枝旧折，画竹粉新干。\r\n开讲宫娃听，抛生禁鸟餐。\r\n钟声入帝梦，天竺化长安。"
        },
        {
            "title": "喜鸾公自蜀归",
            "content": "禁院对生台，寻师到绿槐。\r\n寺高猿看讲，钟动鸟知斋。\r\n扫石月盈帚，滤泉花满筛。\r\n归来逢圣节，吟步上尧阶。"
        },
        {
            "title": "寄翠微无可上人一作无学禅师",
            "content": "远近众心归，居然占翠微。\r\n展经猿识字，听法虎知非。\r\n泉注城池梦，霞生侍卫衣。\r\n玄机不可学，何似总无机。"
        },
        {
            "title": "冬日题觉公牛头兰若",
            "content": "天寒高木静，一磬隔川闻。\r\n鼎水看山汲，台香扫雪焚。\r\n鹤归惟认刹，僧步不离云。\r\n石室开禅后，轮珠谢圣君。"
        },
        {
            "title": "题西明寺攻文僧林复上人房",
            "content": "谁寄湘南信，阴窗砚起津。\r\n烧痕碑入集，海角寺留真。\r\n楼憩长空鸟，钟惊半阙人。\r\n御沟圆月会，似在草堂身。"
        },
        {
            "title": "秋宿经一作荆上人房",
            "content": "江房无叶落，松影带山高。\r\n满寺中秋月，孤窗入夜涛。\r\n旧真悬石壁，衰发落铜刀。\r\n卧听晓耕者，与师知苦劳。"
        },
        {
            "title": "秋日曲江书事",
            "content": "门摇枯苇影，落日共鸥归。\r\n园近鹿来熟，江寒人到稀。\r\n片云穿塔过，枯叶入城飞。\r\n翻怕宾鸿至，无才动礼闱。"
        },
        {
            "title": "秋宿润州刘处士江亭",
            "content": "北梦风吹断，江边处士亭。\r\n吟生万井月，见尽一天星。\r\n浪静鱼冲锁，窗高鹤听经。\r\n东西渺无际，世界半沧溟。"
        },
        {
            "title": "宿长安苏雍主簿厅",
            "content": "县对数峰云，官清主簿贫。\r\n听更池上鹤，伴值岳阳人。\r\n井锁煎茶水，厅关捣药尘。\r\n往来多屣步，同舍即诸邻。"
        },
        {
            "title": "吊草堂禅师",
            "content": "杖屦疑师在，房关四壁蛩。\r\n贮瓶经腊水，响塔隔山钟。\r\n乳鸽沿苔井，斋猿散雪峰。\r\n如何不见性，倚遍寺前松。"
        },
        {
            "title": "送皇甫校书自蜀下峡归觐襄阳",
            "content": "蜀道波不竭，巢乌出浪痕。\r\n松阴盖巫峡，雨色彻荆门。\r\n宿寺青山尽，归林彩服翻。\r\n苦吟怀冻馁，为吊浩然魂。"
        },
        {
            "title": "避地冬夜与二三禅侣吟集茅斋",
            "content": "四海通禅客，搜吟会草亭。\r\n拈髭孤烛白，闭目众山青。\r\n松挂敲冰杖，垆温注月瓶。\r\n独愁悬旧旆，笏冷立残星。"
        },
        {
            "title": "赠王凤二山人",
            "content": "山兄望鹤信，山弟听乌占。\r\n养药同开鼎，休棋各枕奁。\r\n相逢九江底，共到五峰尖。\r\n愿许为三友，羞将白发撏。"
        },
        {
            "title": "古柏",
            "content": "手植知何代，年齐偃盖松。\r\n结根生别树，吹子落邻峰。\r\n古干经龙嗅，高烟过雁冲。\r\n可佳繁叶尽，声不碍秋钟。"
        },
        {
            "title": "同僧宿道者院",
            "content": "携文过水宿，拂席四廊尘。\r\n坠果敲楼瓦，高萤映鹤身。\r\n点灯吹叶火，谈佛悟山人。\r\n尽有栖霞志，好谋三教邻。"
        },
        {
            "title": "山寺老僧",
            "content": "云际众僧里，独攒眉似愁。\r\n护茶高夏腊，爱火老春秋。\r\n海浪南曾病，河冰北苦游。\r\n归来诸弟子，白遍后生头。"
        },
        {
            "title": "早春友人访别南归",
            "content": "南归来取别，穷巷坐青苔。\r\n一盏薄醨酒，数枝零落梅。\r\n潮生楚驿闭，星在越楼开。\r\n明日望君处，前临风月台。"
        },
        {
            "title": "登楼",
            "content": "川上值楼开，寒山四面来。\r\n竹吹人语远，峰碍鸟飞回。\r\n生死别离陌，朝昏云雨堆。\r\n谁知独立意，溅泪落莓苔。"
        },
        {
            "title": "寄贺郑常侍",
            "content": "山亦怀恩地，高禽尽下飞。\r\n吏穿霞片望，僧扫月棱归。\r\n省拜墀烟近，林居玉漏微。\r\n曾令驻锡话，聊用慰攀依。"
        },
        {
            "title": "江干即事",
            "content": "病卧四更后，愁闻报早衙。\r\n隔关沈水鸟，侵郭噪园鸦。\r\n吏瘦餐溪柏，身羸凭海槎。\r\n满朝吟五字，应不老烟霞。"
        },
        {
            "title": "送卢一作唐郎中赴金州",
            "content": "云明天岭高，刺郡辍仙曹。\r\n危栈窥猿顶，公庭扫鹤毛。\r\n出军青壁罅，话道白眉毫。\r\n远集歌谣客，州前泊几艘。"
        },
        {
            "title": "赠道微禅师",
            "content": "铜瓶涩泻水，出碛蹑莲屋。\r\n猛虎降低鼠，盘雕望小蝇。\r\n通禅五天日，照祖几朝灯。\r\n短发归林白，何妨剃未能。"
        },
        {
            "title": "送张乔下第归宣州",
            "content": "诗道世难通，归宁楚浪中。\r\n早程残岳月，夜泊隔淮钟。\r\n一镜随双鬓，全家老半峰。\r\n无成来往过，折尽谢亭松。"
        },
        {
            "title": "维摩畅林居（一作题维摩畅上人房）",
            "content": "诸方游几腊，五夏五峰销。\r\n越讲迎骑象，蕃斋忏射雕。\r\n冷筇和雪倚，朽栎带云烧。\r\n从此西林老，瞥然三万朝。"
        },
        {
            "title": "送人之天台",
            "content": "行李一枝藤，云边晓扣冰。\r\n丹经如不谬，白发亦何能。\r\n浅井仙人境，明珠海客灯。\r\n乃知真隐者，笑就汉廷征。"
        },
        {
            "title": "下第送张霞归觐江南",
            "content": "此道背于时，携归一轴诗。\r\n树沈孤鸟远，风逆蹇驴迟。\r\n草入吟房坏，潮冲钓石移。\r\n恐伤欢觐意，半路摘愁髭。"
        },
        {
            "title": "赠禅友",
            "content": "散花留内殿，宫女梦谈禅。\r\n树杪开楼锁，云中认岳莲。\r\n溪声过长耳，筇节出羸肩。\r\n飞句相招宿，多逢有月天。"
        },
        {
            "title": "宿凤翔天柱寺穷易玄上人房",
            "content": "天柱暮相逢，吟思天柱峰。\r\n墨研青露月，茶吸白云钟。\r\n卧语身粘藓，行禅顶拂松。\r\n探玄为一决，明日去临邛。"
        },
        {
            "title": "送远上人",
            "content": "海岳两无边，去来都偶然。\r\n齿因吟后冷，心向静中圆。\r\n虫网花间井，鸿鸣雨后天。\r\n叶书归旧寺，应附载钟船。"
        },
        {
            "title": "送安抚从兄（一作口夷偶中丞）",
            "content": "奉诏向军前，朱袍映雪鲜。\r\n河桥吹角冻，岳月卷旗圆。\r\n僧救焚经火，人修著钓船。\r\n六州安抚后，万户解衣眠。"
        },
        {
            "title": "龙州送人赴举",
            "content": "献策赴招携，行宫积翠西。\r\n挈囊秋卷重，转栈晚峰齐。\r\n踏月趋金阙，拂云看御题。\r\n飞鸣岂回顾，独鹤困江泥。"
        },
        {
            "title": "送行脚僧",
            "content": "瓶枕绕腰垂，出门何所之。\r\n毳衣沾雨重，棕笠看山欹。\r\n夜观入枯树，野眠逢断碑。\r\n邻房母泪下，相课别离词。"
        },
        {
            "title": "题云际寺",
            "content": "开门风雪顶，上彻困飞禽。\r\n猿戏青冥里，人行紫阁阴。\r\n腊泉冰下出，夜磬月中寻。\r\n尽欲居岩室，如何不住心。"
        },
        {
            "title": "送知己赴濮州",
            "content": "中路行僧谒，邮亭话海涛。\r\n剑摇林狖落，旗闪岳禽高。\r\n苔长空州狱，花开梦省曹。\r\n濮阳流政化，一半布风骚。"
        },
        {
            "title": "河阳道中",
            "content": "冲风仍蹑冻，提辔手频呵。\r\n得事应须早，愁人不在多。\r\n雪田平入塞，烟郭曲随河。\r\n翻忆江涛里，船中睡盖蓑。"
        },
        {
            "title": "赋得送贾岛谪长江",
            "content": "敲驴吟雪月，谪出国西门。\r\n行傍长江影，愁深汨水魂。\r\n筇携过竹寺，琴典在花村。\r\n饥拾山松子，谁知贾傅孙。"
        },
        {
            "title": "鄠郊山舍题赵处士林亭",
            "content": "圭峰秋后叠，乱叶落寒墟。\r\n四五百竿竹，二三千卷书。\r\n云深猿拾栗，雨霁蚁缘蔬。\r\n只隔门前水，如同万里余。"
        },
        {
            "title": "送沈光赴福幕（一作送福州从事）",
            "content": "泉齐岭鸟飞，雨熟荔枝肥。\r\n南斗看应近，北人来恐稀。\r\n潮浮廉使宴，珠照岛僧归。\r\n幕下逢迁拜，何官着茜衣。"
        },
        {
            "title": "中秋月",
            "content": "四十五秋宵，月分千里毫。\r\n冷沉中岳短，光溢太行高。\r\n不寐清人眼，移栖湿鹤毛。\r\n露华台上别，吟望十年劳。"
        },
        {
            "title": "锦江陪兵部郑侍郎话诗著棋",
            "content": "落叶溅吟身，会棋云外人。\r\n海枯搜不尽，天定著长新。\r\n月上分题遍，钟残布子匀。\r\n忘餐二绝境，取意铸陶钧。"
        },
        {
            "title": "送曹郎中南归时南中用军",
            "content": "桂水净和天，南归似谪仙。\r\n系绦轻象笏，买布接蛮船。\r\n海气蒸鼙软，江风激箭偏。\r\n罢郎吟乱里，帝远岂知贤。"
        },
        {
            "title": "郑补阙山居",
            "content": "高节谏垣客，白云居静坊。\r\n马饥餐落叶，鹤病晒残阳。\r\n野雾昏朝烛，溪笺惹御香。\r\n相招倚蒲壁，论句夜何长。"
        },
        {
            "title": "赠唐山人",
            "content": "垂须长似发，七十色如  。\r\n醉眼青天小，吟情太华低。\r\n千年松绕屋，半夜雨连溪。\r\n邛蜀路无限，往来琴独携。"
        },
        {
            "title": "送云卿上人游安南（一作送僧游南海）",
            "content": "春往海南边，秋闻半夜蝉。\r\n鲸吞洗钵水，犀触点灯船。\r\n岛屿分诸国，星河共一天。\r\n长安却回日，松偃旧房前。"
        }
    ]
}