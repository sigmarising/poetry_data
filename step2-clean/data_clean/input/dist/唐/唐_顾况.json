{
    "dynasty": "唐",
    "author": "顾况",
    "intro": "字逋翁，海盐人，肃宗至德进士。长于歌诗，性好诙谐，尝为韩滉节度判官，与柳浑、李泌善。浑辅政，以校书征；泌为相，稍迁著作郎。悒悒不乐，求归，坐诗语调谑，贬饶州司户参军。后隐茅山，以寿终。集二十卷，今编诗四卷。",
    "items": [
        {
            "title": "山中（一作朱放诗，题作山中听子规）",
            "content": "野人爱向山中宿，况在葛洪丹井西。\r庭前有个长松树，夜半子规来上啼。"
        },
        {
            "title": "道该上人院石竹花歌",
            "content": "道该房前石竹丛，深浅紫，深浅红。婵娟灼烁委清露，\r\n小枝小叶飘香风。上人心中如镜中，永日垂帘观色空。"
        },
        {
            "title": "柳宜城鹊巢歌",
            "content": "相公宅前杨柳树，野鹊飞来复飞去。东家斫树枝，\r\n西家斫树枝。东家西家斫树枝，发遣野鹊巢何枝。\r\n相君处分留野鹊，一月生得三个儿。相君长命复富贵，\r\n口舌贫穷徒尔为。"
        },
        {
            "title": "曲龙山歌",
            "content": "曲龙丈人冠藕花，其颜色映光明砂。玉绳金枝有通籍，\r\n五岳三山如一家。遥指丛霄沓灵岛，岛中晔晔无凡草。\r\n九仙傲倪折五芝，翠凤白麟回异道。石台石镜月长明，\r\n石洞石桥连上清。人间妻子见不识，拍云挥手升天行。\r\n摩天截汉何潇洒，四石五云更上下。下方小兆更拜焉，\r\n愿得骑云作车马。\r\n子欲居九夷，乘桴浮于海。圣人之意有所在，\r\n曲龙何在在海中。石室玉堂窅玲珑，其下琛怪之所产，\r\n其上灵栖复无限。无风浪顶高屋脊，有风天晴翻海眼。\r\n愿逐刚风骑吏旋，起居按摩参寥天。凤凰颊骨流珠佩，\r\n孔雀尾毛张翠盖。下看人界等虫沙，夜宿层城阿母家。"
        },
        {
            "title": "送少微上人还鹿门?",
            "content": "少微不向吴中隐，为个生缘在鹿门。\r行入汉江秋月色，襄阳耆旧几人存。"
        },
        {
            "title": "续茅山秀才吟",
            "content": "驻马上山阿（茅山秀才），风来屎气多。"
        },
        {
            "title": "题元阳观旧读书房赠李范",
            "content": "此观十年游，此房千里宿。还来旧窗下，更取君书读。"
        },
        {
            "title": "句",
            "content": "崦合桃花水，窗鸣柳谷泉。（题柳谷泉，见《应天府志》）\r\n颓垣化为陂，陆地堪乘舟。（以下并见张为《主客图》）\r\n汀洲渺渺江篱短，疑是疑非两断肠。\r\n巫峡朝云暮不归，洞庭春水晴空满。\r\n龙吟四泽欲兴雨，凤引九雏警宿乌。（七星管歌《通典》）\r\n新妇矶边月明，女儿浦口潮平。（渔父词，《野客丛谈》）\r\n第二百六十八卷"
        },
        {
            "title": "山僧兰若",
            "content": "绝顶茅庵老此生，寒云孤木伴经行。\r\n世人那得知幽径，遥向青峰礼磬声。"
        },
        {
            "title": "悼稚",
            "content": "稚子比来骑竹马，犹疑只在屋东西。\r\n莫言道者无悲事，曾听巴猿向月啼。"
        },
        {
            "title": "和知章诗",
            "content": "钅及镂银盘盛炒虾，镜湖莼菜乱如麻。\r\n汉儿女嫁吴儿妇，吴儿尽是汉儿爷。"
        },
        {
            "title": "送郭秀才",
            "content": "故人曾任丹徒令，买得青山拟独耕。\r\n不作草堂招远客，却将垂柳借啼莺。"
        },
        {
            "title": "早春思归有唱竹枝歌者坐中下泪",
            "content": "渺渺春生楚水波，楚人齐唱竹枝歌。\r\n与君皆是思归客，拭泪看花奈老何。"
        },
        {
            "title": "赠远",
            "content": "暂出河边思远道，却来窗下听新莺。\r\n故人一别几时见，春草还从旧处生。"
        },
        {
            "title": "寻僧二首",
            "content": "方丈玲珑花竹闲，已将心印出人间。\r\n家家门外长安道，何处相逢是宝山。\r\n弥天释子本高情，往往山中独自行。\r\n莫怪狂人游楚国，莲花只在淤泥生。"
        },
        {
            "title": "宫词",
            "content": "长乐宫连上苑春，玉楼金殿艳歌新。\r\n君门一入无由出，唯有宫莺得见人。"
        },
        {
            "title": "崦里桃花",
            "content": "崦里桃花逢女冠，林间杏叶落仙坛。\r\n老人方授上清箓，夜听步虚山月寒。"
        },
        {
            "title": "悲歌三（以下三首，一本合为一首，题作《远",
            "content": "新系青丝百尺绳，心在君家辘轳上。\r我心皎洁君不知，辘轳一转一惆怅。"
        },
        {
            "title": "送李秀才游嵩山",
            "content": "嵩山石壁挂飞流，无限神仙在上头。\r\n采得新诗题石壁，老人惆怅不同游。"
        },
        {
            "title": "小孤山",
            "content": "古庙枫林江水边，寒鸦接饭雁横天。\r\n大孤山远小孤出，月照洞庭归客船。"
        },
        {
            "title": "悲歌二（一作《悲歌》，一作《短歌行》）",
            "content": "我欲升天天隔霄，我欲渡水水无桥。我欲上山山路险，\r我欲汲井井泉遥。越人翠被今何夕，独立沙边江草碧。\r紫燕西飞欲寄书，白云何处逢来客。"
        },
        {
            "title": "寄秘书包监",
            "content": "一别长安路几千，遥知旧日主人怜。\r\n贾生只是三年谪，独自无才已四年。"
        },
        {
            "title": "题琅邪上方",
            "content": "东晋王家在此溪，南朝树色隔窗低。\r\n碑沈字灭昔人远，谷鸟犹向寒花啼。"
        },
        {
            "title": "叶上题诗从苑中流出",
            "content": "花落深宫莺亦悲，上阳宫女断肠时。\r\n君恩不闭东流水，叶上题诗寄与谁。"
        },
        {
            "title": "从剡溪至赤城",
            "content": "灵溪宿处接灵山，窈映高楼向月闲。\r\n夜半鹤声残梦里，犹疑琴曲洞房间。"
        },
        {
            "title": "王郎中妓席五咏·笙",
            "content": "欲写人间离别心，须听鸣凤似龙吟。\r\n江南曲尽归何处，洞水山云知浅深。"
        },
        {
            "title": "王郎中妓席五咏·筝",
            "content": "秦声楚调怨无穷，陇水胡笳咽复通。\r\n莫遣黄莺花里啭，参差撩乱妒春风。\r\n·106 ·"
        },
        {
            "title": "王郎中妓席五咏·歌（一作王郎中席歌妓）",
            "content": "柳拂青楼花满衣，能歌宛转世应稀。"
        },
        {
            "title": "王郎中妓席五咏·舞",
            "content": "汗浥新装画不成，丝催急节舞衣轻。\r\n落花绕树疑无影，回雪从风暗有情。"
        },
        {
            "title": "安仁港口望仙人城",
            "content": "楼台采翠远分明，闻说仙家在此城。\r\n欲上仙城无路上，水边花里有人声。"
        },
        {
            "title": "王郎中妓席五咏·箜篌",
            "content": "玉作搔头金步摇，高张苦调响连宵。\r\n欲知写尽相思梦，度水寻云不用桥。"
        },
        {
            "title": "听子规（一本题上有摄山二字）",
            "content": "栖霞山中子规鸟，口边血出啼不了。\r\n山僧后夜初出定，闻似不闻山月晓。"
        },
        {
            "title": "山中赠客",
            "content": "山中好处无人别，涧梅伪作山中雪。\r\n野客相逢夜不眠，山中童子烧松节。"
        },
        {
            "title": "岁日作（一作岁日口号）",
            "content": "不觉老将春共至，更悲携手几人全。\r\n还丹寂寞羞明镜，手把屠苏让少年。"
        },
        {
            "title": "湖中（一作洞庭秋日）",
            "content": "青草湖边日色低，黄茅嶂里鹧鸪啼。\r\n丈夫飘荡今如此，一曲长歌楚水西。"
        },
        {
            "title": "登楼望水",
            "content": "鸟啼花发柳含烟，掷却风光忆少年。\r\n更上高楼望江水，故乡何处一归船。"
        },
        {
            "title": "宿昭应",
            "content": "武帝祈灵太乙坛，新丰树色绕千官。\r\n那知今夜长生殿，独闭山门月影寒。"
        },
        {
            "title": "赠韦清将军",
            "content": "身执金吾主禁兵，腰间宝剑重横行。\r\n接舆亦是狂歌者，更就将军乞一声。"
        },
        {
            "title": "奉和韩晋公晦日呈诸判官",
            "content": "江南无处不闻歌，晦日中军乐更多。\r\n不是风光催柳色，却缘威令动阳和。"
        },
        {
            "title": "赠僧二首",
            "content": "家住义兴东舍溪，溪边莎草雨无泥。\r\n上人一向心入定，春鸟年年空自啼。\r\n出头皆是新年少，何处能容老病翁。\r\n更把浮荣喻生灭，世间无事不虚空。"
        },
        {
            "title": "送李侍御往吴兴（一作送李侍郎从宣城取洞庭",
            "content": "世间只有情难说，今夜应无不醉人。\r\n若向洞庭山下过，暗知浇沥圣姑神。"
        },
        {
            "title": "夜中望仙观",
            "content": "日暮衔花飞鸟还，月明溪上见青山。\r\n遥知玉女窗前树，不是仙人不得攀。"
        },
        {
            "title": "寻桃花岭潘三姑台",
            "content": "桃花岭上觉天低，人上青山马隔溪。\r\n行到三姑学仙处，还如刘阮二郎迷。"
        },
        {
            "title": "送少微上人还鹿门",
            "content": "少微不向吴中隐，为个生缘在鹿门。\r\n行入汉江秋月色，襄阳耆旧几人存。"
        },
        {
            "title": "海鸥咏",
            "content": "万里飞来为客鸟，曾蒙丹凤借枝柯。\r\n一朝凤去梧桐死，满目鸱鸢奈尔何。"
        },
        {
            "title": "送柳宜城葬",
            "content": "鸣笳已逐春风咽，匹马犹依旧路嘶。\r\n遥望柳家门外树，恐闻黄鸟向人啼。"
        },
        {
            "title": "哭绚法师",
            "content": "楚客停桡欲问谁，白沙江草麹尘丝。\r\n生公手种殿前树，唯有花开鶗鴂悲。"
        },
        {
            "title": "题明霞台",
            "content": "野人本自不求名，欲向山中过一生。\r\n莫嫌憔悴无知己，别有烟霞似弟兄。"
        },
        {
            "title": "送李山人还玉溪",
            "content": "好鸟共鸣临水树，幽人独欠买山钱。\r\n若为种得千竿竹，引取君家一眼泉。"
        },
        {
            "title": "酬柳相公",
            "content": "天下如今已太平，相公何事唤狂生。\r\n个身恰似笼中鹤，东望沧溟叫数声。"
        },
        {
            "title": "宫词五首",
            "content": "禁柳烟中闻晓乌，风吹玉漏尽铜壶。\r\n内官先向蓬莱殿，金合开香泻御炉。\r\n玉楼天半起笙歌，风送宫嫔笑语和。\r\n月殿影开闻夜漏，水精帘卷近银河。\r\n玉阶容卫宿千官，风猎青旂晓仗寒。\r\n侍女先来荐琼蕊，露浆新下九霄盘。\r\n九重天乐降神仙，步舞分行踏锦筵。\r\n嘈囋一声钟鼓歇，万人楼下拾金钱。\r\n金吾持戟护新檐，天乐声传万姓瞻。\r\n楼上美人相倚看，红妆透出水精帘。"
        },
        {
            "title": "听角思归",
            "content": "故园黄叶满青苔，梦后城头晓角哀。\r\n此夜断肠人不见，起行残日影徘徊。"
        },
        {
            "title": "望简寂观",
            "content": "青嶂青溪直复斜，白鸡白犬到人家。\r\n仙人住在最高处，向晚春泉流白花。"
        },
        {
            "title": "江村乱后",
            "content": "江村日暮寻遗老，江水东流横浩浩。\r\n竹里闲窗不见人，门前旧路生青草。"
        },
        {
            "title": "子规",
            "content": "杜宇冤亡积有时，年年啼血动人悲。\r\n若教恨魄皆能化，何树何山著子规。"
        },
        {
            "title": "赠朱放",
            "content": "野客归时无四邻，黔娄别久案常贫。\r\n渔樵旧路不堪入，何处空山犹有人。"
        },
        {
            "title": "山中（一作朱放诗",
            "content": "野人爱向山中宿，况在葛洪丹井西。\r\n庭前有个长松树，夜半子规来上啼。"
        },
        {
            "title": "临海所居三首",
            "content": "此是昔年征战处，曾经永日绝人行。\r\n千家寂寂对流水，唯有汀洲春草生。\r\n此去临溪不是遥，楼中望见赤城标。\r\n不知叠嶂重霞里，更有何人度石桥。\r\n家在双峰兰若边，一声秋磬发孤烟。\r\n山连极浦鸟飞尽，月上青林人未眠。"
        },
        {
            "title": "樱桃曲",
            "content": "百舌犹来上苑花，游人独自忆京华。\r\n遥知寝庙尝新后，敕赐樱桃向几家。"
        },
        {
            "title": "送李秀才入京",
            "content": "五湖秋叶满行船，八月灵槎欲上天。\r\n君向长安余适越，独登秦望望秦川。"
        },
        {
            "title": "题叶道士山房",
            "content": "水边垂柳赤栏桥，洞里仙人碧玉箫。\r\n近得麻姑音信否，浔阳江上不通潮。"
        },
        {
            "title": "忆故园",
            "content": "惆怅多山人复稀，杜鹃啼处泪沾衣。\r\n故园此去千馀里，春梦犹能夜夜归。"
        },
        {
            "title": "代佳人赠别",
            "content": "万里行人欲渡溪，千行珠泪滴为泥。\r\n已成残梦随君去，犹有惊乌半夜啼。"
        },
        {
            "title": "五两歌送张夏",
            "content": "竿头五两风褭褭，水上云帆逐飞鸟。\r\n送君初出扬州时，霭霭曈曈江溢晓。"
        },
        {
            "title": "思归",
            "content": "不能经纶大经，甘作草莽闲臣。\r\n青琐应须长别，白云漫与相亲。"
        },
        {
            "title": "梅湾",
            "content": "白石盘盘磴，清香树树梅。山深不吟赏，辜负委苍苔。"
        },
        {
            "title": "归山作",
            "content": "心事数茎白发，生涯一片青山。\r\n空林有雪相待，古道无人独还。"
        },
        {
            "title": "宿山中僧",
            "content": "不爇香炉烟，蒲团坐如铁。尝想同夜禅，风堕松顶雪。"
        },
        {
            "title": "田家",
            "content": "带水摘禾穗，夜捣具晨炊。县帖取社长，嗔怪见官迟。"
        },
        {
            "title": "溪上",
            "content": "采莲溪上女，舟小怯摇风。惊起鸳鸯宿，水云撩乱红。"
        },
        {
            "title": "过山农家",
            "content": "板桥人渡泉声，茅檐日午鸡鸣。\r\n莫嗔焙茶烟暗，却喜晒谷天晴。"
        },
        {
            "title": "江上",
            "content": "江清白鸟斜，荡桨罥蘋花。听唱菱歌晚，回塘月照沙。"
        },
        {
            "title": "登楼",
            "content": "高阁成长望，江流雁叫哀。凄凉故吴事，麋鹿走荒台。"
        },
        {
            "title": "山中夜宿",
            "content": "凉月挂层峰，萝林落叶重。掩关深畏虎，风起撼长松。"
        },
        {
            "title": "送李泌",
            "content": "昔别吴堤雨，春帆去较迟。江波千里绿，□□□□□。"
        },
        {
            "title": "寄淮上柳十三",
            "content": "苇萧中辟户，相映绿淮流。莫讶春潮阔，鸥边可泊舟。"
        },
        {
            "title": "洛阳陌二首",
            "content": "莺声满御堤，堤柳拂丝齐。风送名花落，香红衬马蹄。\r\n珂珮逐鸣驺，王孙结伴游。金丸落飞鸟，乘兴醉青楼。"
        },
        {
            "title": "听刘安唱歌",
            "content": "子夜新声何处传，悲翁更忆太平年。\r\n即今法曲无人唱，已逐霓裳飞上天。"
        },
        {
            "title": "忆鄱阳旧游",
            "content": "悠悠南国思，夜向江南泊。楚客断肠时，月明枫子落。"
        },
        {
            "title": "春雨不闻百舌",
            "content": "百舌春来哑，愁人共待晴。不关秋水事，饮恨亦无声。"
        },
        {
            "title": "天宝题壁",
            "content": "五十馀年别，伶俜道不行。却来书处在，惆怅似前生。"
        },
        {
            "title": "题山顶寺",
            "content": "遥闻林下语，知是经行所。日暮香风时，诸天散花雨。"
        },
        {
            "title": "古仙坛",
            "content": "远山谁放烧，疑是坛边醮。仙人错下山，拍手坛边笑。"
        },
        {
            "title": "越中席上看弄老人",
            "content": "不到山阴十二春，镜中相见白头新。\r\n此生不复为年少，今日从他弄老人。"
        },
        {
            "title": "石窦泉",
            "content": "吹沙复喷石，曲折仍圆旋。野客漱流时，杯粘落花片。"
        },
        {
            "title": "临平湖",
            "content": "采藕平湖上，藕泥封藕节。船影入荷香，莫冲莲柄折。"
        },
        {
            "title": "山春洞",
            "content": "引烛踏仙泥，时时乱乳燕。不知何道士，手把灵书卷。"
        },
        {
            "title": "白鹭汀",
            "content": "靃靡汀草碧，淋森鹭毛白。夜起沙月中，思量捕鱼策。"
        },
        {
            "title": "哭李别驾",
            "content": "故人行迹灭，秋草向南悲。不欲频回步，孀妻正哭时。"
        },
        {
            "title": "弹琴谷",
            "content": "谷中谁弹琴，琴响谷冥寂。因君扣商调，草虫惊暗壁。"
        },
        {
            "title": "欹松漪",
            "content": "湛湛碧涟漪，老松欹侧卧。悠扬绿萝影，下拂波纹破。"
        },
        {
            "title": "芙蓉榭",
            "content": "风摆莲衣干，月背鸟巢寒。文鱼翻乱叶，翠羽上危栏。"
        },
        {
            "title": "黄菊湾",
            "content": "时菊凝晓露，露华滴秋湾。仙人酿酒熟，醉里飞空山。"
        },
        {
            "title": "薜荔庵",
            "content": "薜荔作禅庵，重叠庵边树。空山径欲绝，也有人知处。"
        },
        {
            "title": "石上藤",
            "content": "空山无鸟迹，何物如人意。委曲结绳文，离披草书字。"
        },
        {
            "title": "山径柳（以下十四首一作临平坞杂题）",
            "content": "宛转若游丝，浅深栽绿崦。年年立春后，即被啼莺占。"
        },
        {
            "title": "听山鹧鸪",
            "content": "谁家无春酒，何处无春鸟。夜宿桃花村，踏歌接天晓。"
        },
        {
            "title": "梦后吟",
            "content": "醉中还有梦，身外已无心。明镜唯知老，青山何处深。"
        },
        {
            "title": "春怀",
            "content": "园莺啼已倦，树树陨香红。不是春相背，当由己自翁。"
        },
        {
            "title": "题卢道士房",
            "content": "秋砧响落木，共坐茅君家。唯见两童子，门外汲井花。\r\n空坛静白日，神鼎飞丹砂。麈尾拂霜草，金铃摇霁霞。\r\n上章尘世隔，看弈桐阴斜。稽首问仙要，黄精堪饵花。\r\n第二百六十七卷"
        },
        {
            "title": "山居即事",
            "content": "下泊降茅仙，萧闲隐洞天。杨君闲上法，司命驻流年。\r\n崦合桃花水，窗分柳谷烟。抱孙堪种树，倚杖问耘田。\r\n世事休相扰，浮名任一边。由来谢安石，不解饮灵泉。"
        },
        {
            "title": "闲居怀旧",
            "content": "日长鼓腹爱吾庐，洗竹浇花兴有馀。骚客空传成相赋，\r\n晋人已负绝交书。贫居谪所谁推毂，仕向侯门耻曳裾。\r\n今日思来总皆罔，汗青功业又何如。"
        },
        {
            "title": "青弋江",
            "content": "凄清回泊夜，沦波激石响。村边草市桥，月下罟师网。"
        },
        {
            "title": "寄江南鹤林寺石冰上人",
            "content": "山川重复出，心地暗相逢。忽忆秋江月，如闻古寺钟。\r\n湖平南北岸，云抱两三峰。定力超香象，真言摄毒龙。\r\n风中何处鹤，石上几年松。为报烟霞道，人间共不容。"
        },
        {
            "title": "湖南客中春望",
            "content": "鸣雁嘹嘹北向频，渌波何处是通津。风尘海内怜双鬓，\r\n涕泪天涯惨一身。故里音书应望绝，异乡景物又更新。\r\n便抛印绶从归隐，吴渚香莼漫吐春。"
        },
        {
            "title": "宿湖边山寺",
            "content": "群峰过雨涧淙淙，松下扉扃白鹤双。香透经窗笼桧柏，\r\n云生梵宇湿幡幢。蒲团僧定风过席，苇岸渔歌月堕江。\r\n谁悟此生同寂灭，老禅慧力得心降。"
        },
        {
            "title": "送大理张卿（一题作送张卫尉）",
            "content": "春色依依惜解携，月卿今夜泊隋堤。白沙洲上江蓠长，\r\n绿树村边谢豹啼。迁客比来无倚仗，故人相去隔云泥。\r\n越禽唯有南枝分，目送孤鸿飞向西。"
        },
        {
            "title": "忆山中",
            "content": "春还不得还，家在最深山。蕙圃泉浇湿，松窗月映闲。\r\n薄田临谷口，小职向人间。去处但无事，重门深闭关。"
        },
        {
            "title": "题灵山寺（战鸟）",
            "content": "觉地本随身，灵山重结因。\r\n如何战鸟佛，不化捕鱼人。"
        },
        {
            "title": "晋公魏国夫人柳氏挽歌",
            "content": "鱼轩海上遥，鸾影月中销。双剑来时合，孤桐去日凋。\r\n夕阳迷陇隧，秋雨咽笳箫。画翣无留影，铭旌已度桥。"
        },
        {
            "title": "相国晋公挽歌二首",
            "content": "玉节朝天罢，洪炉造化新。中和方作圣，太素忽收神。\r\n盛德横千古，高标出四邻。欲知言不尽，处处有遗尘。\r\n凝笳催晓奠，丹旐向青山。夕照新茔近，秋风故吏还。\r\n本朝光汉代，从此扫胡关。今日天难问，浮云满世间。"
        },
        {
            "title": "伤大理谢少卿",
            "content": "旧馆绝逢迎，新诗何处呈。空留封禅草，已作岱宗行。\r\n柳蠹风吹析，阶崩雪绕平。无因重来此，剩哭两三声。"
        },
        {
            "title": "千松岭",
            "content": "终日吟天风，有时天籁止。问渠何旨意，恐落凡人耳。"
        },
        {
            "title": "酅公合祔挽歌",
            "content": "草露前朝事，荆茅圣主封。空传馀竹帛，永绝旧歌钟。\r\n清镜无双影，穷泉有几重。笳箫最悲处，风入九原松。"
        },
        {
            "title": "送韦秀才赴举",
            "content": "鄱阳中酒地，楚老独醒年。芳桂君应折，沈灰我不然。\r\n洛桥浮逆水，关树接非烟。唯有残生梦，犹能到日边。"
        },
        {
            "title": "永嘉",
            "content": "东瓯传旧俗，风日江边好。\r\n何处乐神声，夷歌出烟岛。"
        },
        {
            "title": "历阳苦雨（一作夜雨）",
            "content": "襄城秋雨晦，楚客不归心。亥市风烟接，隋宫草路深。\r\n离忧翻独笑，用事感浮阴。夜夜空阶响，唯馀蚯蚓吟。"
        },
        {
            "title": "上元夜忆长安",
            "content": "沧州老一年，老去忆秦川。处处逢珠翠，家家听管弦。\r\n云车龙阙下，火树凤楼前。今夜沧州夜，沧州夜月圆。"
        },
        {
            "title": "空梁落燕泥",
            "content": "卷幕参差燕，常衔浊水泥。为黏珠履迹，未等画梁齐。\r\n旧点痕犹浅，新巢缉尚低。不缘频上落，那得此飞栖。"
        },
        {
            "title": "别江南",
            "content": "江城吹晓角，愁杀远行人。汉将犹防虏，吴官欲向秦。\r\n布帆轻白浪，锦带入红尘。将底求名宦，平生但任真。"
        },
        {
            "title": "春鸟词送元秀才入京",
            "content": "春来绣羽齐，暮向竹林栖。禁苑衔花出，河桥隔树啼。\r\n寻声知去远，顾影念飞低。别有无巢燕，犹窥幕上泥。"
        },
        {
            "title": "白蘋洲送客",
            "content": "莫信梅花发，由来谩报春。不才充野客，扶病送朝臣。\r\n阙下摇青珮，洲边采白蘋。临流不痛饮，鸥鸟也欺人。"
        },
        {
            "title": "酬扬州白塔寺永上人",
            "content": "塔上是何缘，香灯续细烟。松枝当麈尾，柳絮替蚕绵。\r\n浮草经行遍，空花义趣圆。我来虽为法，暂借一床眠。"
        },
        {
            "title": "送从兄使新罗",
            "content": "六气铜浑转，三光玉律调。河宫清奉赆，海岳晏来朝。\r\n地绝提封入，天平赐贡饶。扬威轻破虏，柔服耻征辽。\r\n曙色黄金阙，寒声白鹭潮。楼船非习战，骢马是嘉招。\r\n帝女飞衔石，鲛人卖泪绡。管宁虽不偶，徐市倘相邀。\r\n独岛缘空翠，孤霞上泬寥。蟾蜍同汉月，螮蝀异秦桥。\r\n水豹横吹浪，花鹰迥拂霄。晨装凌莽渺，夜泊记招摇。\r\n几路通员峤，何山是沃焦。飓风晴汩起，阴火暝潜烧。\r\n鬓发成新髻，人参长旧苗。扶桑衔日近，析木带津遥。\r\n梦向愁中积，魂当别处销。临川思结网，见弹欲求鸮。\r\n共散羲和历，谁差甲子朝。沧波伏忠信，译语辨讴谣。\r\n叠鼓鲸鳞隐，阴帆鹢首飘。南溟垂大翼，西海饮文鳐。\r\n指景寻灵草，排云听洞箫。封侯万里外，未肯后班超。"
        },
        {
            "title": "酬唐起居前后见寄二首",
            "content": "愁人空望国，惊鸟不归林。莫话弹冠事，谁知结袜心。\r\n霜凋树吹断，土蚀剑痕深。欲作怀沙赋，明时耻自沉。\r\n何处吊灵均，江边一老人。汉仪君已接，楚奏我空频。\r\n直道其如命，平生不负神。自伤庚子日，鵩鸟上承尘。"
        },
        {
            "title": "送李道士（一本题下有归桃花崦四字）",
            "content": "人境年虚掷，仙源日未斜。羡君乘竹杖，辞我隐桃花。\r\n鸟去宁知路，云飞似忆家。莫愁客鬓改，自有紫河车。"
        },
        {
            "title": "送使君",
            "content": "天中洛阳道，海上使君归。拂雾趋金殿，焚香入琐闱。\r\n山亭倾别酒，野服间朝衣。他日思朱鹭，知从小苑飞。"
        },
        {
            "title": "焙茶坞",
            "content": "新茶已上焙，旧架忧生醭。旋旋续新烟，呼儿劈寒木。"
        },
        {
            "title": "经废寺（前半首一本作五言绝句）",
            "content": "不知何世界，有处似南朝。石路无人扫，松门被火烧。\r\n断幡犹挂刹，故板尚支桥。数卷残经在，多年字欲销。"
        },
        {
            "title": "闲居自述",
            "content": "荣辱不关身，谁为疏与亲。有山堪结屋，无地可容尘。\r\n白发偏添寿，黄花不笑贫。一樽朝暮醉，陶令果何人。"
        },
        {
            "title": "义川公主挽词",
            "content": "弄玉吹箫后，湘灵鼓瑟时。月边丹桂落，风底白杨悲。\r\n杂珮分泉户，馀香出繐帷。夜台飞镜匣，偏共掩蛾眉。"
        },
        {
            "title": "鄱阳大云寺一公房",
            "content": "尽日陪游处，斜阳竹院清。定中观有漏，言外证无生。\r\n色界聊传法，空门不用情。欲知相去近，钟鼓两闻声。"
        },
        {
            "title": "步虚词（太清宫作）",
            "content": "迥步游三洞，清心礼七真。飞符超羽翼，焚火醮星辰。\r\n残药沾鸡犬，灵香出凤麟。壶中无窄处，愿得一容身。"
        },
        {
            "title": "洛阳早春",
            "content": "何地避春愁，终年忆旧游。一家千里外，百舌五更头。\r\n客路偏逢雨，乡山不入楼。故园桃李月，伊水向东流。"
        },
        {
            "title": "朝上清歌",
            "content": "洁眼朝上清，绿景开紫霞。皇皇紫微君，左右皆灵娥。\r\n曼声流睇，和清歌些；至阳无谖，其乐多些；旌盖飒沓，\r\n箫鼓和些；金凤玉麟，郁骈罗些；反风名香，香气遐些；\r\n琼田瑶草，寿无涯些；君著玉衣，升玉车些；欲降琼宫，\r\n玉女家些；其桃千年，始著花些。萧寥天清而灭云，\r\n目琼琼兮情感。珮随香兮夜闻，肃肃兮愔愔。\r\n启天和兮洞灵心，和为丹兮云为马。\r\n君乘之觞于瑶池之上兮，三光罗列而在下。"
        },
        {
            "title": "庐山瀑布歌送李顾",
            "content": "飘白霓，挂丹梯。应从织女机边落，不遣浔阳湖向西。\r\n火雷劈山珠喷日，五老峰前九江溢。九江悠悠万古情，\r\n古人行尽今人行。老人也欲上山去，上个深山无姓名。"
        },
        {
            "title": "黄鹄楼歌送独孤助",
            "content": "故人西去黄鹄楼，西江之水上天流，黄鹄杳杳江悠悠。\r\n黄鹄徘徊故人别，离壶酒尽清丝绝。绿屿没馀烟，\r\n白沙连晓月。"
        },
        {
            "title": "洛阳行送洛阳韦七明府",
            "content": "始上龙门望洛川，洛阳桃李艳阳天。最好当年二三月，\r\n上阳宫树千花发。疏家父子错挂冠，梁鸿夫妻虚适越。"
        },
        {
            "title": "奉酬茅山赠赐并简綦毋正字",
            "content": "玉帝居金阙，灵山几处朝。简书犹有畏，神理讵能超。\r\n鹤庙新家近，龙门旧国遥。离怀结不断，玉洞一吹箫。"
        },
        {
            "title": "剡纸歌",
            "content": "云门路上山阴雪，中有玉人持玉节。宛委山里禹馀粮，\r\n石中黄子黄金屑。剡溪剡纸生剡藤，喷水捣后为蕉叶。\r\n欲写金人金口经，寄与山阴山里僧。手把山中紫罗笔，\r\n思量点画龙蛇出。政是垂头蹋翼时，不免向君求此物。\r\n第二百六十六卷"
        },
        {
            "title": "送友失意南归",
            "content": "衣挥京洛尘，完璞伴归人。故国青山遍，沧江白发新。\r\n邻荒收酒幔，屋古布苔茵。不用通名姓，渔樵共主宾。"
        },
        {
            "title": "险竿歌",
            "content": "宛陵女儿擘飞手，长竿横空上下走。已能轻险若平地，\r\n岂肯身为一家妇。宛陵将士天下雄，一下定却长稍弓。\r\n翻身挂影恣腾蹋，反绾头髻盘旋风。盘旋风，撇飞鸟；\r\n惊猿绕，树枝褭。头上打鼓不闻时，手蹉脚跌蜘蛛丝。\r\n忽雷掣断流星尾，矐睒划破蚩尤旗。若不随仙作仙女，\r\n即应嫁贼生贼儿。中丞方略通变化，外户不扃从女嫁。"
        },
        {
            "title": "送行歌",
            "content": "送行人，歌一曲，何者为泥何者玉。年华已向秋草里，\r\n春梦犹传故山绿。"
        },
        {
            "title": "谅公洞庭孤橘歌",
            "content": "不种自生一株橘，谁教渠向阶前出，不羡江陵千木奴。\r\n下生白蚁子，上生青雀雏。飞花檐卜旃檀香，\r\n结实如缀摩尼珠。洞庭橘树笼烟碧，洞庭波月连沙白。\r\n待取天公放恩赦，侬家定作湖中客。"
        },
        {
            "title": "郑女弹筝歌",
            "content": "郑女八岁能弹筝，春风吹落天上声。一声雍门泪承睫，\r\n两声赤鲤露鬐鬣，三声白猿臂拓颊。郑女出参丈人时，\r\n落花惹断游空丝。高楼不掩许声出，羞杀百舌黄莺儿。"
        },
        {
            "title": "经徐侍郎墓作",
            "content": "不知山吏部，墓作石桥东。宅兆乡关异，平生翰墨空。\r\n夜泉无晓日，枯树足悲风。更想幽冥事，唯应有梦同。"
        },
        {
            "title": "刘禅奴弹琵琶歌（感相国韩公梦）",
            "content": "乐府只传横吹好，琵琶写出关山道。羁雁出塞绕黄云，\r\n边马仰天嘶白草。明妃愁中汉使回，蔡琰愁处胡笳哀。\r\n鬼神知妙欲收响，阴风切切四面来。李陵寄书别苏武，\r\n自有生人无此苦。当时若值霍骠姚，灭尽乌孙夺公主。"
        },
        {
            "title": "题歙山栖霞寺",
            "content": "明征君旧宅，陈后主题诗。迹在人亡处，山空月满时。\r\n宝瓶无破响，道树有低枝。已是伤离客，仍逢靳尚祠。"
        },
        {
            "title": "李湖州孺人弹筝歌",
            "content": "武帝升天留法曲，凄情掩抑弦柱促。上阳宫人怨青苔，\r\n此夜想夫怜碧玉。思妇高楼刺壁窥，愁猿叫月鹦呼儿。\r\n寸心十指有长短，妙入神处无人知。独把梁州凡几拍，\r\n风沙对面胡秦隔。听中忘却前溪碧，醉后犹疑边草白。"
        },
        {
            "title": "李供奉弹箜篌歌",
            "content": "国府乐手弹箜篌，赤黄绦索金鎝头。早晨有敕鸳鸯殿，\r\n夜静遂歌明月楼。起坐可怜能抱撮，大指调弦中指拨。\r\n腕头花落舞制裂，手下鸟惊飞拨剌。珊瑚席，\r\n一声一声鸣锡锡；罗绮屏，一弦一弦如撼铃。急弹好，\r\n迟亦好；宜远听，宜近听。左手低，右手举，\r\n易调移音天赐与。大弦似秋雁，联联度陇关；\r\n小弦似春燕，喃喃向人语。手头疾，腕头软，\r\n来来去去如风卷。声清泠泠鸣索索，垂珠碎玉空中落。\r\n美女争窥玳瑁帘，圣人卷上真珠箔。大弦长，小弦短，\r\n小弦紧快大弦缓。初调锵锵似鸳鸯水上弄新声，\r\n入深似太清仙鹤游秘馆。李供奉，仪容质，\r\n身才稍稍六尺一。在外不曾辄教人，内里声声不遣出。\r\n指剥葱，腕削玉，饶盐饶酱五味足。弄调人间不识名，\r\n弹尽天下崛奇曲。胡曲汉曲声皆好，弹著曲髓曲肝脑。\r\n往往从空入户来，瞥瞥随风落春草。草头只觉风吹入，\r\n风来草即随风立。草亦不知风到来，风亦不知声缓急。\r\n爇玉烛，点银灯；光照手，实可憎。只照箜篌弦上手，\r\n不照箜篌声里能。驰凤阙，拜鸾殿，天子一日一回见。\r\n王侯将相立马迎，巧声一日一回变。实可重，\r\n不惜千金买一弄。银器胡瓶马上驮，瑞锦轻罗满车送。\r\n此州好手非一国，一国东西尽南北。除却天上化下来，\r\n若向人间实难得。"
        },
        {
            "title": "宜城放琴客歌（柳浑封宜城县伯）",
            "content": "佳人玉立生此方，家住邯郸不是倡。头髻鬈鬌手爪长，\r\n善抚琴瑟有文章。新妍笼裙云母光，朱弦绿水喧洞房。\r\n忽闻斗酒初决绝，日暮浮云古离别。巴猿啾啾峡泉咽，\r\n泪落罗衣颜色暍。不知谁家更张设，丝履墙偏钗股折。\r\n南山阑干千丈雪，七十非人不暖热。人情厌薄古共然，\r\n相公心在持事坚。上善若水任方圆，忆昨好之今弃捐。\r\n服药不如独自眠，从他更嫁一少年。"
        },
        {
            "title": "丘小府小鼓歌",
            "content": "地盘山鸡犹可像，坎坎砰砰随手长。\r\n夜半高楼沈醉时，万里踏桥乱山响。"
        },
        {
            "title": "范山人画山水歌",
            "content": "山峥嵘，水泓澄。漫漫汗汗一笔耕，一草一木栖神明。\r\n忽如空中有物，物中有声。复如远道望乡客，\r\n梦绕山川身不行。"
        },
        {
            "title": "杜秀才画立走水牛歌",
            "content": "昆仑儿，骑白象，时时锁著师子项。奚奴跨马不搭鞍，\r\n立走水牛惊汉官。江村小儿好夸骋，脚踏牛头上牛领。\r\n浅草平田攃过时，大虫著钝几落井。杜生知我恋沧洲，\r\n画作一障张床头。八十老婆拍手笑，妒他织女嫁牵牛。"
        },
        {
            "title": "瑶草春",
            "content": "瑶草春，杳容与，江南艳歌京西舞。执心轻子都，\r\n信节冠秋胡。议以腰支嫁，时论自有夫。蝉鬓蛾眉明井底，\r\n燕裙赵袂萦辘轳。李生闻之泪如绠。不忍回头看此井。\r\n月中桂树落一枝，池上??唳孤影。露桃秾李自成谿，\r\n流水终天不向西。翠帐绿窗寒寂寂，锦茵罗荐夜凄凄。\r\n瑶草春，丹井远，别后相思意深浅。"
        },
        {
            "title": "八月五日歌",
            "content": "四月八日明星出，摩耶夫人降前佛。八月五日佳气新，\r\n昭成太后生圣人。开元九年燕公说，奉诏听置千秋节。\r\n丹青庙里贮姚宋，花萼楼中宴岐薛。清乐灵香几处闻，\r\n鸾歌凤吹动祥云。已于武库见灵鸟，仍向晋山逢老君。\r\n率土普天无不乐，河清海晏穷寥廓。梨园弟子传法曲，\r\n张果先生进仙药。玉座凄凉游帝京，悲翁回首望承明。\r\n云韶九奏杳然远，唯有五陵松柏声。"
        },
        {
            "title": "苔藓山歌",
            "content": "野人夜梦江南山，江南山深松桂闲。野人觉后长叹息，\r\n帖藓粘苔作山色。闭门无事任盈虚，终日欹眠观四如。\r\n一如白云飞出壁，二如飞雨岩前滴，三如腾虎欲咆哮，\r\n四如懒龙遭霹雳。嶮峭嵌空潭洞寒，小儿两手扶栏干。"
        },
        {
            "title": "梁司马画马歌",
            "content": "画精神，画筋骨，一团旋风瞥灭没。仰秣如上贺兰山，\r\n低头欲饮长城窟。此马昂然独此群，阿爷是龙飞入云。\r\n黄沙枯碛无寸草，一日行过千里道。展处把笔欲描时，\r\n司马一騧赛倾倒。"
        },
        {
            "title": "露青竹杖歌",
            "content": "鲜于仲通正当年，章仇兼琼在蜀川。约束蜀儿采马鞭，\r\n蜀儿采鞭不敢眠。横截斜飞飞鸟边，绳桥夜上层崖颠。\r\n头插白云跨飞泉，采得马鞭长且坚。浮沤丁子珠联联，\r\n灰煮蜡楷光烂然。章仇兼琼持上天，上天雨露何其偏。\r\n飞龙闲厩马数千，朝饮吴江夕秣燕。红尘扑辔汗湿鞯，\r\n师子麒麟聊比肩。江面昆明洗刷牵，四蹄踏浪头枿天。\r\n蛟龙稽颡河伯虔，拓羯胡雏脚手鲜。陈闳韩干丹青妍，\r\n欲貌未貌眼欲穿。金鞍玉勒锦连乾，骑入桃花杨柳烟。\r\n十二楼中奏管弦，楼中美人夺神仙。争爱大家把此鞭，\r\n禄山入关关破年。忽见扬州北邙前，只有人还千一钱。\r\n亭亭笔直无皴节，磨捋形相一条铁。市头格是无人别，\r\n江海贱臣不拘绁。垂窗挂影西窗缺，稚子觅衣挑仰穴。\r\n家童拾薪几拗折，玉润犹沾玉垒雪。碧鲜似染苌弘血，\r\n蜀帝城边子规咽。相如桥上文君绝，往年策马降至尊，\r\n七盘九折横剑门。穆王八骏超昆仑，安用冉冉孤生根。\r\n圣人不贵难得货，金玉珊瑚谁买恩。"
        },
        {
            "title": "悲歌六（一作攀龙引）",
            "content": "轩辕黄帝初得仙，鼎湖一去三千年。周流三十六洞天，\r\n洞中日月星辰联。骑龙驾景游八极，轩辕弓剑无人识。\r\n东海青童寄消息。"
        },
        {
            "title": "悲歌五",
            "content": "临春风，听春鸟；别时多，见时少。愁人夜永不得眠，\r\n瑶井玉绳相对晓。"
        },
        {
            "title": "嵇山道芬上人画山水歌",
            "content": "镜中真僧白道芬，不服朱审李将军。渌汗平铺洞庭水，\r\n笔头点出苍梧云。且看八月十五夜，月下看山尽如画。"
        },
        {
            "title": "悲歌四",
            "content": "何处春风吹晓幕，江南渌水通朱阁。\r\n美人二八面如花，泣向春风畏花落。"
        },
        {
            "title": "萧郸草书歌",
            "content": "萧子草书人不及，洞庭叶落秋风急。上林花开春露湿，\r\n花枝濛濛向水垂，见君数行之洒落，石上之松松下鹤。\r\n若把君书比仲将，不知谁在凌云阁。"
        },
        {
            "title": "悲歌三",
            "content": "新系青丝百尺绳，心在君家辘轳上。\r\n我心皎洁君不知，辘轳一转一惆怅。"
        },
        {
            "title": "悲歌二（一作《悲",
            "content": "我欲升天天隔霄，我欲渡水水无桥。我欲上山山路险，\r\n我欲汲井井泉遥。越人翠被今何夕，独立沙边江草碧。\r\n紫燕西飞欲寄书，白云何处逢来客。"
        },
        {
            "title": "悲歌一",
            "content": "边城路，今人犁田昔人墓。岸上沙，昔日江水今人家。\r\n今人昔人共长叹，四气相催节回换。明月皎皎入华池，\r\n白云离离渡霄汉。"
        },
        {
            "title": "行路难三首",
            "content": "君不见担雪塞井空用力，炊砂作饭岂堪食。\r\n一生肝胆向人尽，相识不如不相识。冬青树上挂凌霄，\r\n岁晏花凋树不凋。凡物各自有根本，种禾终不生豆苗。\r\n行路难，行路难，何处是平道。中心无事当富贵，\r\n今日看君颜色好。\r\n君不见少年头上如云发，少壮如云老如雪。\r\n岂知灌顶有醍醐，能使清凉头不热。吕梁之水挂飞流，\r\n鼋鼍蛟蜃不敢游。少年恃险若平地，独倚长剑凌清秋。\r\n行路难，行路难。昔少年，今已老。前朝竹帛事皆空，\r\n日暮牛羊占城草。\r\n君不见古人烧水银，变作北邙山上尘。藕丝挂在虚空中，\r\n欲落不落愁杀人。睢水英雄多血刃，建章宫阙成煨烬。\r\n淮王身死桂树折，徐福一去音书绝。行路难，行路难，\r\n生死皆由天。秦皇汉武遭不脱，汝独何人学神仙。"
        },
        {
            "title": "梁广画花歌",
            "content": "王母欲过刘彻家，飞琼夜入云輧车。紫书分付与青鸟，\r\n却向人间求好花。上元夫人最小女，头面端正能言语。\r\n手把梁生画花看，凝嚬掩笑心相许。心相许，\r\n为白阿娘从嫁与。"
        },
        {
            "title": "金珰玉珮歌",
            "content": "赠君金珰太霄之玉珮，金锁禹步之流珠，五岳真君之秘箓，\r\n九天丈人之宝书。东井沐浴辰巳毕，先进洞房上奔日。\r\n借问君欲何处来，黄姑织女机边出。"
        },
        {
            "title": "公子行",
            "content": "轻薄儿，面如玉，紫陌春风缠马足。双镫悬金缕鹘飞，\r\n长衫刺雪生犀束。绿槐夹道阴初成，珊瑚几节敌流星。\r\n红肌拂拂酒光狞，当街背拉金吾行。朝游冬冬鼓声发，\r\n暮游冬冬鼓声绝。入门不肯自升堂，美人扶踏金阶月。"
        },
        {
            "title": "南归",
            "content": "老病力难任，犹多镜雪侵。鲈鱼消宦况，鸥鸟识归心。\r\n急雨江帆重，残更驿树深。乡关殊可望，渐渐入吴音。"
        },
        {
            "title": "归阳萧寺有丁行者能修无生忍担水施僧况归命",
            "content": "化佛示持帚，仲尼称执鞭。列生御风归，饲豕如人焉。\r\n曹溪第六祖，踏碓逾三年。伊人自何方，长绶趋遥泉。\r\n开士行何苦，双瓶胝两肩。萧寺百馀僧，东厨正扬烟。\r\n露足沙石裂，外形巾褐穿。若其有此身，岂得安稳眠。\r\n独出违顺境，不为寒暑还。大圣于其中，领我心之虔。\r\n万法常空灭，无生因忍全。一国一释迦，一灯分百千。\r\n永愿遗世知，现身弥勒前。潜容偏虚空，灵响不可传。\r\n智慧舍利佛，神通自乾连。阿若憍陈如，迦叶迦旃延。\r\n左右二菩萨，文殊并普贤。身披六铢衣，亿劫为大仙。\r\n宝塔宝楼阁，重檐交梵天。譬如一明珠，共赞光白圆。\r\n天魔波旬等，降伏金刚坚。野叉罗刹鬼，亦赦尘垢缠。\r\n乃致金翅鸟，吞龙护洪渊。一十一众中，身意皆快然。\r\n八河注大海，中有楞伽船。佛法付国王，平等无颇偏。\r\n天子事端拱，大臣行其权。玉堂无蝇飞，五月冰凛筵。\r\n尽力答明主，犹自招罪愆。九族无白身，百花动婵娟。\r\n神圣恶如此，物华不能妍。禄山一微胡，驱马来自燕。\r\n宛彼宫阙丽，如何犬羊膻。苦哉千万人，流血成丹川。\r\n此辈之死后，镬汤所熬煎。业风吹其魂，猛火烧其烟。\r\n独有丁行者，无忧树枝边。市头盲老人，长者乞一钱。\r\n韬照多密用，为君吟此篇。"
        },
        {
            "title": "华山西冈游赠隐玄叟",
            "content": "群峰郁初霁，泼黛若鬟沐。失风鼓唅呀，摇撼千灌木。\r\n木叶微堕黄，石泉净停绿。危磴萝薜牵，迥步入幽谷。\r\n我心寄青霞，世事惭苍鹿。遂令巢许辈，于焉谢尘俗。\r\n想是悠悠云，可契去留躅。"
        },
        {
            "title": "在滁苦雨归桃花崦伤亲友略尽",
            "content": "废弃忝残生，后来亦先夭。诗人感风雨，长夜何时晓。\r\n去国宦情无，近乡归梦少。庇身绝中授，甘静忘外扰。\r\n丽景变重阴，洞山空木表。灵潮若可通，寄谢西飞鸟。"
        },
        {
            "title": "送别日晚歌",
            "content": "日窅窅兮下山，望佳人兮不还。花落兮屋上，\r\n草生兮阶间。日日兮春风，芳菲兮欲歇。\r\n老不可兮更少，君何为兮轻别。"
        },
        {
            "title": "大茅岭东新居忆亡子从真",
            "content": "谷鸟犹呼儿，山人夕沾襟。怀哉隔生死，怅矣徒登临。\r\n东门忧不入，西河遇亦深。古来失中道，偶向经中寻。\r\n大象无停轮，倏忽成古今。其夭非不幸，炼形由太阴。\r\n凡欲攀云阶，譬如火铸金。虚室留旧札，洞房掩闲琴。\r\n泉源登方诸，上有空青林。仿佛通寤寐，萧寥邈微音。\r\n软草被汀洲，鲜云略浮沈。赪景宣叠丽，绀波响飘淋。\r\n石窟含云巢，迢迢耿南岑。悲恨自兹断，情尘讵能侵。\r\n真静一时变，坐起唯从心。\r\n第二百六十五卷"
        },
        {
            "title": "酬房杭州",
            "content": "郡楼何其旷，亭亭广而深。故人牧馀杭，留我披胸衿。\r\n满箧阅新作，璧玉诞清音。流水入洞天，窅豁欲凌临。\r\n辟险延北阜，薙道陟南岑。朝从山寺还，醒醉动笑吟。\r\n荷花十馀里，月色攒湖林。父老惜使君，却欲速华簪。"
        },
        {
            "title": "哭从兄苌",
            "content": "洞庭违鄂渚，袅袅秋风时。何人不客游，独与帝子期。\r\n黄鹄铩飞翅，青云叹沈姿。身终一骑曹，高盖者为谁。\r\n从驾至梁汉，金根复京师。皇恩溢九垠，不记屠沽儿。\r\n立身有高节，满卷多好诗。赫赫承明庭，群公默无词。\r\n草木正摇落，哭兄鄱水湄。共居云阳里，轗轲多别离。\r\n人生倏忽间，旅衬飘若遗。稚子新学拜，枯杨生一枝。\r\n人生倏忽间，精爽无不之。旧国数千里，家人由未知。\r\n人生倏忽间，安用才士为。"
        },
        {
            "title": "酬信州刘侍郎兄",
            "content": "刘兄本知命，屈伸不介怀。南州管灵山，可惜旷土栖。\r\n樵隐同一径，竹树薄西斋。鸟陵嶂合杳，月配波徘徊。\r\n薄宦修礼数，长景谢谭谐。愿为南州民，输税事鉏犁。\r\n胡为走不止，风雨惊邅回。"
        },
        {
            "title": "酬漳州张九使君",
            "content": "故人穷越徼，狂生起悲愁。山海万里别，草木十年秋。\r\n鞭马广陵桥，出祖张漳州。促膝堕簪珥，辟幌戛琳球。\r\n短题自兹简，华篇讵能酬。无阶承明庭，高步相追游。\r\n南方荣桂枝，凌冬舍温裘。猿吟郡斋中，龙静檀栾流。\r\n薜鹿莫徭洞，网鱼卢亭洲。心安处处安，处处思遐陬。"
        },
        {
            "title": "同裴观察东湖望山歌",
            "content": "浴鲜积翠栖灵异，石洞花宫横半空。夜光潭上明星启，\r\n风雨坛边树如洗。水淹徐孺宅恒乾，绳坠洪崖井无底。\r\n主人载酒东湖阴，遥望西山三四岑。"
        },
        {
            "title": "上湖至破山赠文周萧元植",
            "content": "一别二十年，依依过故辙。湖上非往态，梦想频虚结。\r\n二子伴我行，我行感徂节。后人应不识，前事寒泉咽。\r\n一别二十年，人堪几回别。"
        },
        {
            "title": "春草谣",
            "content": "春草不解行，随人上东城。正月二月色绵绵，\r\n千里万里伤人情。"
        },
        {
            "title": "望初月简于吏部",
            "content": "泬寥中秋夜，坐见如钩月。始从西南升，又欲西南没。\r\n全移河上影，暂透林间缺。纵待三五时，终为千里别。"
        },
        {
            "title": "和翰林吴舍人兄弟西斋",
            "content": "君家诚易知，易知复难同。新裁尺一诏，早入明光宫。\r\n西斋何其高，上与星汉通。永怀洞庭石，春色相玲珑。\r\n久怀巴峡泉，夜落君丝桐。信是怡神所，迢迢蔑华嵩。\r\n鸟飞晴云灭，叠嶂盘虚空。君家诚易知，易知意难穷。"
        },
        {
            "title": "谢王郎中见赠琴鹤",
            "content": "此琴等焦尾，此鹤方胎生。赴节何徘徊，理感物自并。\r\n独立江海上，一弹天地清。朱弦动瑶华，白羽飘玉京。\r\n因想羡门辈，眇然四体轻。子乔翔邓林，王母游层城。\r\n忽如启灵署，鸾凤相和鸣。何由玉女床，去食琅玕英。"
        },
        {
            "title": "长安窦明府后亭",
            "content": "君为长安令，我美长安政。五日一朝天，南山对明镜。\r\n鸟飞青苔院，水木相辉映。客至南云乡，丝桐展歌咏。\r\n吏人何萧萧，终岁无喧竞。欲识明府贤，邑中多百姓。"
        },
        {
            "title": "酬本部韦左司",
            "content": "好鸟依佳树，飞雨洒高城。况与二三子，列坐分两楹。\r\n文雅一何盛，林塘含馀清。府君未归朝，游子不待晴。\r\n白云帝城远，沧江枫叶鸣。却略欲一言，零泪和酒倾。\r\n寸心久摧折，别离重骨惊。安得凌风翰，肃肃宾天京。"
        },
        {
            "title": "寄上兵部韩侍郎奉呈李户部、卢刑部、杜三侍",
            "content": "道路五千里，门阑三十年。当时携手人，今日无半全。\r\n咏题官舍内，赋韵僧房前。公登略彴桥，况榜龙舟卯船。\r\n远寺吐朱阁，春潮浮绿烟。鹓鸿翔邓林，沙鸨飞吴田。\r\n诸子纷出祖，中宵久留连。坐客三千人，皆称主人贤。\r\n国士分如此，家臣亦依然。身在薜萝中，头刺文案边。\r\n故吏已重叠，门生从联翩。得罪为何名，无阶问皇天。\r\n出门多岐路，命驾无由缘。伏承诸侍郎，顾念犹迍邅。\r\n圣代逢三宥，营魂空九迁。"
        },
        {
            "title": "从江西至彭蠡入浙西淮南界道中寄齐相公",
            "content": "大贤旧丞相，作镇江山雄。自镇江山来，何人得如公。\r\n处士待徐孺，仙人期葛洪。一身控上游，八郡趋下风。\r\n比屋除畏溺，林塘曳烟虹。生人罢虔刘，井税均且充。\r\n大府肃无事，欢然接悲翁。心清百丈泉，目送孤飞鸿。\r\n数年鄱阳掾，抱责栖微躬。首阳及汨罗，无乃褊其衷。\r\n杨朱并阮籍，未免哀途穷。四贤虽得仁，此怨何匆匆。\r\n老氏齐宠辱，於陵一穷通。本师留度门，平等冤亲同。\r\n能依二谛法，了达三轮空。真境靡方所，出离内外中。\r\n无边尽未来，定惠双修功。蹇步惭寸进，饰装随转蓬。\r\n朝行楚水阴，夕宿吴洲东。吴洲复白云，楚水飘丹枫。\r\n晚霞烧回潮，千里光曈曈。蓂开海上影，桂吐淮南丛。\r\n何当翼明庭，草木生春融。"
        },
        {
            "title": "初秋莲塘归",
            "content": "秋光净无迹，莲消锦云红。只有溪上山，还识扬舲翁。\r\n如何白蘋花，幽渚笑凉风。"
        },
        {
            "title": "赠别崔十三长官",
            "content": "真玉烧不热，宝剑拗不折。欲别崔侠心，崔侠心如铁。\r\n复如金刚锁，无有功不彻。仍于直道中，行事不诋讦。\r\n崔侠两兄弟，垂范继芳烈。相识三十年，致书字不灭。\r\n我来宣城郡，饮水仰清洁。蔼蔼北阜松，峨峨南山雪。\r\n顾生归山去，知作几年别。"
        },
        {
            "title": "严公钓台作",
            "content": "灵芝产遐方，威凤家重霄。严生何耿洁，托志肩夷巢。\r\n汉后虽则贵，子陵不知高。糠秕当世道，长揖夔龙朝。\r\n扫门彼何人，升降不同朝。舍舟遂长往，山谷多清飙。"
        },
        {
            "title": "弋阳溪中望仙人城",
            "content": "何草乏灵姿，无山不孤绝。我行虽云蹇，偶胜聊换节。\r\n上界浮中流，光响洞明灭。晚禽曝霜羽，寒鱼依石发。\r\n自有无还心，隔波望松雪。"
        },
        {
            "title": "塞上曲",
            "content": "黠虏初南下，尘飞塞北境。汉将怀不平，雠扰当远屏。\r\n金革卧不暖，起舞霜月冷。点军三十千，部伍严以整。\r\n酣战祈成功，于焉罢边衅。"
        },
        {
            "title": "拟古三首（第一首一作长安古意）",
            "content": "龙剑昔藏影，送雄留其雌。人生阻欢会，神物亦别离。\r\n碧树感秋落，佳人无还期。夜琴为君咽，浮云为君滋。\r\n爱而伤不见，星汉徒参差。\r\n幽居盼天造，胡息运行机。春葩妍既荣，秋叶瘁以飞。\r\n滔滔川之逝，日没月光辉。所贵法乾健，于道悟入微。\r\n任彼声势徒，得志方夸毗。\r\n浮生果何慕，老去羡介推。陶令何足录，彭泽归已迟。\r\n空负漉酒巾，乞食形诸诗。吾惟抱贞素，悠悠白云期。"
        },
        {
            "title": "苦雨（一本题下有思归桃花崦五字）",
            "content": "朝与佳人期，碧树生红萼。暮与佳人期，飞雨洒清阁。\r\n佳人窅何许，中夜心寂寞。试忆花正开，复惊叶初落。\r\n行骑飞泉鹿，卧听双海鹤。嘉愿有所从，安得处其薄。"
        },
        {
            "title": "春游曲二首",
            "content": "游童苏合带，倡女蒲葵扇。初日映城时，相思忽相见。\r\n褰裳踏露草，理鬓回花面。薄暮不同归，留情此芳甸。\r\n柘弹连钱马，银钩妥堕鬟。采桑春陌上，踏草夕阳间。\r\n意合词先露，心诚貌却闲。明朝若相忆，云雨出巫山。"
        },
        {
            "title": "弃妇词",
            "content": "古人虽弃妇，弃妇有归处。今日妾辞君，辞君欲何去。\r\n本家零落尽，恸哭来时路。忆昔未嫁君，闻君甚周旋。\r\n及与同结发，值君适幽燕。孤魂托飞鸟，两眼如流泉。\r\n流泉咽不燥，万里关山道。及至见君归，君归妾已老。\r\n物情弃衰歇，新宠方妍好。拭泪出故房，伤心剧秋草。\r\n妾以憔悴捐，羞将旧物还。馀生欲有寄，谁肯相留连。\r\n空床对虚牖，不觉尘埃厚。寒水芙蓉花，秋风堕杨柳。\r\n记得初嫁君，小姑始扶床。今日君弃妾，小姑如妾长。\r\n回头语小姑，莫嫁如兄夫。"
        },
        {
            "title": "独游青龙寺",
            "content": "春风入香刹，暇日独游衍。旷然莲花台，作礼月光面。\r\n乘兹第八识，出彼超二见。摆落区中缘，无边广弘愿。\r\n长廊朝雨毕，古木时禽啭。积翠暧遥原，杂英纷似霰。\r\n凤城腾日窟，龙首横天堰。蚁步避危阶，蝇飞响深殿。\r\n大通智胜佛，几劫道场现。"
        },
        {
            "title": "上古之什补亡训传十三章·采蜡一章",
            "content": "（采蜡，怨奢也。荒岩之间，有以纩蒙其身。腰藤造险，\r\n及有群蜂肆毒，哀呼不应，则上舍藤而下沈壑。）\r\n采采者蜡，于泉谷兮。煌煌中堂，烈华烛兮。\r\n新歌善舞，弦柱促兮；荒岩之人，自取其毒兮。"
        },
        {
            "title": "上古之什补亡训传十三章·我行自东一章",
            "content": "（我行自东，不遑居也。）\r\n我行自东，山海其空，旅棘有丛；我行自西，垒与云齐，\r\n雨雪凄凄；我行自南，烈火满林，日中无禽，雾雨淫淫；\r\n我行自北，烛龙寡色，何枉不直。我忧京京，何道不行兮？"
        },
        {
            "title": "奉酬刘侍郎",
            "content": "几回新秋影，璧满蟾又缺。镜破似倾台，轮斜同覆辙。\r\n虽分上林桂，还照沧洲雪。暂伴憔悴人，归华耿不灭。"
        },
        {
            "title": "上古之什补亡训传十三章·囝一章",
            "content": "（囝，哀闽也。）\r\n囝生闽方，闽吏得之，乃绝其阳。为臧为获，致金满屋。\r\n为髡为钳，如视草木。天道无知，我罹其毒。神道无知。\r\n彼受其福。郎罢别囝，吾悔生汝。及汝既生，人劝不举。\r\n不从人言，果获是苦，囝别郎罢，心摧血下。隔地绝天，\r\n乃至黄泉，不得在郎罢前。"
        },
        {
            "title": "上古之什补亡训传十三章·陵霜之华一章",
            "content": "（陵霜之华，伤不实也。）\r\n陵霜之华，我心忧嗟。阴之胜矣，而阳不加。坱轧陶钧，\r\n乃帝乃神，乃舒乃屯。烈烈严秋，熙熙阳春，职生有伦。\r\n今华发非其辰，辰属东方之仁，遐想三五。黄帝登云，\r\n尧年百馀。二仪分位，六气不渝。二景如璧，五星如珠。\r\n陵霜之华兮，何不妄敷。"
        },
        {
            "title": "上古之什补亡训传十三章·苏方一章",
            "content": "（苏方，讽商胡舶舟运苏方，岁发扶南林邑，至齐国立尽）\r\n苏方之赤，在胡之舶，其利乃博。我土旷兮，我居阗兮，\r\n我衣不白兮。朱紫烂兮，传瑞晔兮。相唐虞之维百兮。"
        },
        {
            "title": "上古之什补亡训传十三章·燕于巢一章",
            "content": "（燕于巢，审日辰也，燕不以甲乙衔泥。）\r\n燕燕于巢，缀葺维戊。甲兮乙兮，不宜有谬。飞龙在天，\r\n云掩于斗。曷日于雨，乃曰庚午。彼日之差，亦孔斯丑。\r\n昔在羲和，湎淫不修。我筮我龟，莫我告繇。胤乃征之，\r\n彝伦九畴。君子授律，是祃是禷。三五不备，\r\n罔克攸遂。惠此蒸人，毋废尔事。尔莫我从，维来者是冀。"
        },
        {
            "title": "上古之什补亡训传十三章·十月之郊一章",
            "content": "（十月之郊，造公室也。君子居公室，当思布德行化焉。）\r\n十月之郊，群木肇生。阳潜地中，舒达句萌。曀其蔚兮，\r\n不可以游息。乃熂蒺藜，乃夷荆棘，乃繇彼曲直，\r\n匠氏度思。登斧以时，泽梁蓁蓁。无或夭枝，有巨根蒂。\r\n生混茫际，呼吸群籁。万人挥斤，坎坎有厉。陆迁水济，\r\n百力殚弊。审方面势，姑博其制，作为公室。公室既成，\r\n御燥湿风日。栋之斯厚，榱之斯密。如翼于飞，\r\n如鳞栉比。缭以周墉。墄以崇阶。俯而望之，\r\n矗与云齐。石肃砆石肃砆，藻井旋题。丹素之燝兮，\r\n椒桂之馥兮。高阁高阁，珠缀结络。金铺烂若，\r\n不集于鸟雀。绘事告毕，宾筵秩秩，乃命旨酒琴瑟。\r\n琴瑟在堂，莫不静谧。周环掩辟，仰不漏日。冬日严凝。\r\n言纳其阳，和风载升。夏日郁蒸，言用于阴，凉风飒兴。\r\n有匪君子，自贤不已，乃梦乘舟，乃梦乘车。梦人占之，\r\n更爽其居。炎炎则移，皎皎则亏。木实之繁兮，\r\n明年息枝。爰处若思，胡宁不尔思。"
        },
        {
            "title": "上古之什补亡训传十三章·持斧一章",
            "content": "（持斧，启戎士也。戎士伐松柏为蒸薪。\r\n孝子徘徊而作是诗。）\r\n持斧持斧，无剪我松柏兮。"
        },
        {
            "title": "上古之什补亡训传十三章·筑城二章",
            "content": "（筑城，刺临戎也。寺人临戎，以墓砖为城壁。）\r\n筑城登登，于以作固。咨尔寺兮，发郊外冢墓。\r\n死而无知，犹或不可；若其有知，惟上帝是愬。\r\n筑城奕奕，于以固敌。咨尔寺兮，发郊外冢甓。\r\n死而无知，犹或不可。若其有知，惟上帝是谪。"
        },
        {
            "title": "从军行二首",
            "content": "弭节结徒侣，速征赴龙城。单于近突围，烽燧屡夜惊。\r\n长弓挽满月，剑华霜雪明。远道百草殒，峭觉寒风生。\r\n风寒欲砭肌，争奈裘袄轻。回首家不见，候雁空中鸣。\r\n笳奏遝以哀，肃肃趣严程。寄语塞外胡，拥骑休横行。\r\n少年胆气粗，好勇万人敌。仗剑出门去，三边正艰厄。\r\n怒目时一呼，万骑皆辟易。杀人蓬麻轻，走马汗血滴。\r\n丑虏何足清，天山坐宁谧。不有封侯相，徒负幽并客。"
        },
        {
            "title": "上古之什补亡训传十三章·左车二章",
            "content": "（左车，凭险也。震为雷，兄长之。左，东方之师也。\r\n凭险不已，君子忧心，而作是诗。）\r\n左车有庆，万人犹病。曷可去之，于党孔盛。\r\n敏尔之生，胡为波迸。\r\n左车有赫，万人毒螫。曷可去之，于党孔硕。\r\n敏尔之生，胡为草戚。"
        },
        {
            "title": "上古之什补亡训传十三章·上古一章",
            "content": "（上古，愍农也。）\r\n遐哉上古，生弃与柱。句龙是生，乃有甫田。惟彼甫田，\r\n有万斯年。开利之源。无乃塞源。一廛亦官，百廛亦官，\r\n啬夫孔艰。浸兮暵兮，申有螽兮。惟馨祀是患，\r\n岂止馁与寒。啬夫咨咨，禾秀盛苗衰。耕之耰之，\r\n袯襫锄犁，手胼足胝。水之蛭螾，吮喋我肌。\r\n我姑自思，胡不奋飞。东人利百，西人利百。有匪我心，\r\n胡为不易。河水活活，万人逐末。俾尔之愉悦兮。"
        },
        {
            "title": "萧寺偃松",
            "content": "凄凄百卉病，亭亭双松迥。直上古寺深，横拂秋殿冷。\r\n轻响入龟目，片阴栖鹤顶。山中多好树，可怜无比并。"
        },
        {
            "title": "杂歌谣辞·步虚词",
            "content": "回步游三洞，清心礼七真。飞符超羽翼，禁火醮星辰。\r\n残药沾鸡犬，灵香出凤麟。壶中无窄处，愿得一容身。"
        },
        {
            "title": "杂曲歌辞·竹枝",
            "content": "帝子苍梧不复归，洞庭叶下荆云飞。\r\n巴人夜唱竹枝后，肠断晓猿声渐稀。"
        },
        {
            "title": "杂曲歌辞·古离别",
            "content": "西江上，风动麻姑嫁时浪。西山为水水为尘，\r\n不是人间离别人。"
        },
        {
            "title": "杂曲歌辞·行路难三首",
            "content": "君不见古来烧水银，变作北邙山上尘。藕丝挂身在虚空，\r\n欲落不落愁杀人。睢水英雄多血刃，\r\n建章宫阙成灰烬。淮王身死桂枝折，徐氏一去音书绝。\r\n行路难，行路难，生死皆由天。秦皇汉武遭下脱，\r\n汝独何人学神仙。\r\n君不见担雪塞井徒用力，炊砂作饭岂堪吃。\r\n一生肝胆向人尽，相识不如不相识。冬青树上挂凌霄，\r\n岁晏花凋树不凋。凡物各自有根本，种禾终不生豆苗。\r\n行路难，行路难，何处是平道。中心无事当富贵，\r\n今日觉君颜色好。\r\n君不见少年头上如云发，少壮如云老如雪。\r\n岂知灌顶有醍醐，能使清凉头不热。吕梁之水挂飞流，\r\n鼋鼍蛟蜃不敢游。少年恃险若平地，独倚长剑凌清秋。\r\n行路难，行路难，昔少年，今已老。前朝竹帛事皆空，\r\n日暮牛羊古城草。"
        },
        {
            "title": "杂曲歌辞·游子吟",
            "content": "故枥思疲马，故窠思迷禽。浮云蔽我乡，踯躅游子吟。\r\n游子悲久滞，浮云郁东岑。客堂无丝桐，落叶如秋霖。\r\n艰哉远游子，所以悲滞淫。一为浮云词，愤塞谁能禁。\r\n驰归百年内，唯愿展所钦。胡为不归欤，坐使年病侵。\r\n未老霜绕鬓，非狂火烧心。太行何难哉，北斗不可斟。\r\n夜静星河出，耿耿辰与参。佳人夐青天，尺素重于金。\r\n泬寥群动异，眇默诸境森。苔衣上闲阶，蟋蟀催寒砧。\r\n立身计几误，道险无容针。三年不还家，万里遗锦衾。\r\n梦魂无重阻，离忧罔古今。胡为不归欤，辜负匣中琴。\r\n腰下是何物，牵缠旷登寻。朝与名山期，夕宿楚水阴。\r\n楚水殊演漾，名山窅岖嶔。客从洞庭来，婉娈潇湘深。\r\n橘柚在南国，鸿雁遗秋音。下有碧草洲，上有青橘林。\r\n引烛窥洞穴，凌波睥天琛。蒲荷影参差，凫鹤雏淋涔。\r\n浩歌惜芳杜，散发轻华簪。胡为不归欤，泪下沾衣襟。\r\n鸢飞戾霄汉，蝼蚁制鳣鱏。赫赫大圣朝，日月光照临。\r\n圣主虽启迪，奇人分湮沈。层城登云韶，王府锵球琳。\r\n鹿鸣志丰草，况复虞人箴。"
        },
        {
            "title": "琴曲歌辞·琴歌",
            "content": "琴调秋些，胡风绕雪，峡泉声咽，佳人愁些。"
        },
        {
            "title": "琴曲歌辞·龙宫操",
            "content": "龙宫月明光参差，精卫衔石东飞时。鲛人织绡采藕丝，\r\n翻江倒海倾吴蜀。汉女江妃杳相续，龙王宫中水不足。"
        },
        {
            "title": "琴曲歌辞·蔡氏五弄·幽居弄",
            "content": "苔衣生，花露滴，月入西林荡东壁。扣商占角两三声，\r\n洞户谿窗一冥寂。独去沧洲无四邻，身婴世网此何身。\r\n关情命曲寄惆怅，久别山南山里人。"
        },
        {
            "title": "相和歌辞·乌夜啼二首",
            "content": "玉房掣锁声翻叶，银箭添泉绕霜堞。毕逋拨剌月衔城，\r\n八九雏飞其母惊。此是天上老鸦鸣，人间老鸦无此声。\r\n摇风杂佩耿华烛，夜听羽人弹此曲。东方曈曈赤日旭。\r\n月出江林西，江林寂寂城鸦啼。昔人何处为此曲，\r\n今人何处听不足。城寒月晓驰思深，江上青草为谁绿。"
        },
        {
            "title": "伤子",
            "content": "老夫哭爱子，日暮千行血。声逐断猿悲，迹随飞鸟灭。\r\n老夫已七十，不作多时别。"
        },
        {
            "title": "横吹曲辞·长安道",
            "content": "长安道，人无衣，马无草，何不归来山中老。"
        },
        {
            "title": "宫词",
            "content": "玉楼天半起笙歌，风送宫嫔笑语和。\r\n月殿影开闻夜漏，水精帘卷近秋河。\r\n【注释】：①月殿：月宫。\r\n②秋河：秋日之银河。【译文】：　　高高的楼上奏起了笙歌，风传送着宫妃的欢声笑语。明月照着宫殿听到漏斗的声音，卷起水晶一样的珠帘，希望能接近银河。【赏析】：　　这是一首宫怨诗，对比地写出宫妃的两种不同遭遇，一边的欢歌笑语映衬出一边的孤独寂寞。全诗描绘生动，语言精练，一闹一静，一荣一枯，对比鲜明。"
        },
        {
            "title": "杂曲歌辞·桃花曲",
            "content": "魏帝宫人舞凤楼，隋家天子泛龙舟。\r\n君王夜醉春眠晏，不觉桃花逐水流。"
        },
        {
            "title": "杂曲歌辞·乐府",
            "content": "暖谷春光至，宸游近甸荣。云随天仗转，风入御帘轻。\r\n翠盖浮佳气，朱楼倚太清。朝臣冠剑退，宫女管弦迎。\r\n细草承雕辇，繁花入幔城。文房开圣藻，武卫宿天营。\r\n玉醴随觞至，铜壶逐漏行。五星含土德，万姓彻中声。\r\n亲祀先崇典，躬推示劝耕。国风新正乐，农器近消兵。\r\n道德关河固，刑章日月明。野人同鸟兽，率舞感升平。"
        }
    ]
}