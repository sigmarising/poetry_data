{
    "dynasty": "唐",
    "author": "李群玉",
    "intro": "李群玉，字文山，澧州人，性旷逸，赴举一上而止，惟以吟咏自适。裴休观察湖南，延致之。及为相，以诗论荐，授弘文馆校书郎。未几，乞假归卒。集三卷，后集五卷，今编诗三卷。",
    "items": [
        {
            "title": "山驿梅花",
            "content": "生在幽崖独无主，溪萝涧鸟为俦侣。\r行人陌上不留情，愁香空谢深山雨。"
        },
        {
            "title": "规公业在净名得甚深义，仆近获顾长康月宫真",
            "content": "五浊之世尘冥冥，达观栖心于此经。但用须弥藏芥子，\r安知牛迹笑东溟。生公吐辩真无敌，顾氏传神实有灵。\r今日净开方丈室，一飞白足到茅亭。"
        },
        {
            "title": "池州封员外郡斋双鹤丹顶霜翎，仙态?",
            "content": "潇洒二白鹤，对之高兴清。寒溪侣云水，朱阁伴琴笙。\r顾慕稻粱惠，超遥江海情。应携帝乡去，仙阙看飞鸣。"
        },
        {
            "title": "腊夜雪霁，月彩交光，开阁临轩，竟睡不得，",
            "content": "月华临霁雪，皓彩射貂裘。桂酒寒无醉，银笙冻不流。\r怀哉梁苑客，思作剡溪游。竟夕吟琼树，川途恨阻修。"
        },
        {
            "title": "始忝四座奏状闻荐蒙恩授官，旋进歌诗，延英",
            "content": "两鬓有二毛，光阴流浪中。形骸日土木，志气随云风。\r冥默楚江畔，萧条林巷空。幽鸟事翔翥，敛翼依蒿蓬。\r一饭五放箸，愀然念途穷。孟门在步武，所向何由通。\r只征大易言，物否不可终。庶期白雪调，一奏惊凡聋。\r昨忝丞相召，扬鞭指冥鸿。姓名挂丹诏，文句飞天聪。\r解薜龙凤署，怀铅兰桂丛。声名仰闻见，烟汉陪高踪。\r峨峨群玉山，肃肃紫殿东。神飙泛钟漏，佳气浮筠松。\r自顾珉玞璞，何缘侣圭琮。群贤垂重价，省已增磨砻。\r天子栖穆清，三台付夔龙。九霄降雨露，万国望时雍。\r巍巍致君期，勋华将比崇。承天四柱石，嶷若窥衡嵩。\r日见帝道升，谋猷垂景钟。寰瀛纳寿域，翔泳皆冲融。\r百神俨云亭，伫将告成功。吾徒事文藻，骧首歌登封。"
        },
        {
            "title": "洞庭驿楼雪夜宴集，奉赠前湘州张员外",
            "content": "昔与张湘州，闲登岳阳楼。目穷衡巫表，兴尽荆吴秋。\r掷笔落郢曲，巴人不能酬。是时簪裾会，景物穷冥搜。\r误忝玳筵秀，得陪文苑游。几篇云楣上，风雨沉银钩。\r□□□□□，□□□沧洲。童儿待郭伋，竹马空迟留。\r路指云汉津，谁能吟四愁。银壶傲海雪，青管罗名讴。\r贱子迹未安，谋身拙如鸠。分随烟霞老，岂有风云求。\r不逐万物化，但贻知己羞。方穷立命说，战胜心悠悠。\r不然蹲会稽，钩下三五牛。所期波涛助，燀赫呈吞舟。"
        },
        {
            "title": "自澧浦东游江表，途出巴丘，投员外从公虞",
            "content": "短翮后飞者，前攀鸾鹤翔。力微应万里，矫首空苍苍。\r谁昔探花源，考槃西岳阳。高风动商洛，绮皓无馨香。\r一朝下蒲轮，清辉照岩廊。孤醒立众醉，古道何由昌。\r经术震浮荡，国风扫齐梁。文襟即玄圃，笔下成琳琅。\r霞水散吟啸，松筠奉琴觞。冰壶避皎洁，武库羞锋铓。\r小子书代耕，束发颇自强。艰哉水投石，壮志空摧藏。\r十年侣龟鱼，垂头在沅湘。巴歌掩白雪，鲍肆埋兰芳。\r骚雅道未丧，何忧名不彰。饥寒束困厄，默塞飞星霜。\r百志不成一，东波掷年光。尘生脱粟甑，万里违高堂。\r中夜恨火来，焚烧九回肠。平明梁山泪，缘枕沾匡床。\r依泊洞庭波，木叶忽已黄。哀砧捣秋色，晓月啼寒螀。\r复此棹孤舟，云涛浩茫茫。朱门待媒势，短褐谁揄扬。\r仰羡野陂凫，无心忧稻粱。不如天边雁，南北皆成行。\r男儿白日间，变化未可量。所希困辱地，剪拂成腾骧。\r咋笔话肝肺，咏兹枯鱼章。何由首西路，目断白云乡。"
        },
        {
            "title": "法华微上人盛话金山境胜，旧游在目，吟成此",
            "content": "江上青莲宫，人间蓬莱岛。烟霞与波浪，隐映楼台好。\r潮门梵音静，海日天光早。愿与灵鹫人，吟经此终老。"
        },
        {
            "title": "石门戍",
            "content": "到此空思吴隐之，潮痕草蔓上幽碑。\r\n人来皆望珠玑去，谁咏贪泉四句诗。"
        },
        {
            "title": "大庾山岭别友人",
            "content": "筼筜无子鸳雏饥，毛彩凋摧不得归。\r\n谁念火云千嶂里，低身犹傍鹧鸪飞。"
        },
        {
            "title": "戏赠姬人",
            "content": "骰子巡抛裹手拈，无因得见玉纤纤。\r\n但知谑道金钗落，图向人前露指尖。"
        },
        {
            "title": "湘妃庙",
            "content": "少将风月怨平湖，见尽扶桑水到枯。\r\n相约杏花坛上去，画栏红紫斗樗蒲。"
        },
        {
            "title": "中秋寄南海梁侍御",
            "content": "海静天高景气殊，鲸睛失彩蚌潜珠。\r\n不知今夜越台上，望见瀛洲方丈无。"
        },
        {
            "title": "题龙潭西斋",
            "content": "寂寞幽斋暝烟起，满径西风落松子。\r\n远公一去兜率宫，唯有面前虎溪水。"
        },
        {
            "title": "二辛夷",
            "content": "狂吟辞舞双白鹤，霜翎玉羽纷纷落。\r\n空庭向晚春雨微，却敛寒香抱瑶萼。"
        },
        {
            "title": "将游荆州投魏中丞",
            "content": "贫埋病压老巑岏，拂拭菱花不喜看。\r\n又恐无人肯青眼，事须凭仗小还丹。"
        },
        {
            "title": "晓宴",
            "content": "金波西倾银汉落，绿树含烟倚朱阁。\r\n晓华胧日忽闻调笙，一点残灯隔罗幕。"
        },
        {
            "title": "言怀",
            "content": "白鹤高飞不逐群，嵇康琴酒鲍昭文。\r\n此身未有栖归处，天下人间一片云。"
        },
        {
            "title": "劝人庐山读书",
            "content": "怜君少隽利如锋，气爽神清刻骨聪。\r\n片玉若磨唯转莹，莫辞云水入庐峰。"
        },
        {
            "title": "书院二小松",
            "content": "一双幽色出凡尘，数粒秋烟二尺鳞。\r\n从此静窗闻细韵，琴声长伴读书人。"
        },
        {
            "title": "重阳日上渚宫杨尚书",
            "content": "落帽台边菊半黄，行人惆怅对重阳。\r\n荆州一见桓宣武，为趁悲秋入帝乡。"
        },
        {
            "title": "索曲送酒",
            "content": "帘外春风正落梅，须求狂药解愁回。\r\n烦君玉指轻拢撚，慢拨鸳鸯送一杯。"
        },
        {
            "title": "紫极宫斋后",
            "content": "紫府空歌碧落寒，晓星寥亮月光残。\r\n一群白鹤高飞上，唯有松风吹石坛。"
        },
        {
            "title": "恼从兄",
            "content": "芳草萋萋新燕飞，芷汀南望雁书稀。\r\n武陵洞里寻春客，已被桃花迷不归。"
        },
        {
            "title": "题樱桃",
            "content": "春初携酒此花间，几度临风倒玉山。\r\n今日叶深黄满树，再来惆怅不能攀。"
        },
        {
            "title": "闻笛",
            "content": "冉冉生山草何异，截而吹之动天地。\r\n望乡台上望乡时，不独落梅兼落泪。"
        },
        {
            "title": "伤柘枝妓",
            "content": "曾见双鸾舞镜中，联飞接影对春风。\r\n今来独在花筵散，月满秋天一半空。"
        },
        {
            "title": "和人赠别",
            "content": "嚬黛低红别怨多，深亭芳恨满横波。\r\n声中唱出缠绵意，泪落灯前一曲歌。"
        },
        {
            "title": "戏赠魏十四",
            "content": "兰浦秋来烟雨深，几多情思在琴心。\r\n知君调得东家子，早晚和鸣入锦衾。"
        },
        {
            "title": "题金山寺石堂",
            "content": "白波四面照楼台，日夜潮声绕寺回。\r\n千叶红莲高会处，几曾龙女献珠来。"
        },
        {
            "title": "沅江渔者",
            "content": "倚棹汀洲沙日晚，江鲜野菜桃花饭。\r\n长歌一曲烟霭深，归去沧江绿波远。"
        },
        {
            "title": "鸂鶒",
            "content": "锦羽相呼暮沙曲，波上双声戛哀玉。\r\n霞明川静极望中，一时飞灭青山绿。"
        },
        {
            "title": "喜浑吉见访",
            "content": "公子春衫桂水香，远冲飞雪过书堂。\r\n贫家冷落难消日，唯有松筠满院凉。"
        },
        {
            "title": "南庄春晚二首",
            "content": "连云草映一条陂，鸂鶒双双带水飞。\r\n南村小路桃花落，细雨斜风独自归。\r\n草暖沙长望去舟，微茫烟浪向巴丘。\r\n沅江寂寂春归尽，水绿蘋香人自愁。"
        },
        {
            "title": "文殊院避暑",
            "content": "赤日黄埃满世间，松声入耳即心闲。\r\n愿寻五百仙人去，一世清凉住雪山。"
        },
        {
            "title": "山榴",
            "content": "洞中春气蒙笼暄，尚有红英千树繁。\r\n可怜夹水锦步障，羞数石家金谷园。"
        },
        {
            "title": "赠妓人",
            "content": "谁家少女字千金，省向人间逐处寻。\r\n今日分明花里见，一双红脸动春心。"
        },
        {
            "title": "落帆后赋得二绝",
            "content": "平湖茫茫春日落，危樯独映沙洲泊。\r\n上岸闲寻细草行，古查飞起黄金鹗。\r\n水浮秋烟沙晓雪，皎洁无风灯影彻。\r\n海客云帆未挂时，相与缘江拾明月。"
        },
        {
            "title": "赠琵琶妓",
            "content": "我见鸳鸯飞水上，君还望月苦相思。\r\n一双裙带同心结，早寄黄鹂孤雁儿。"
        },
        {
            "title": "钓鱼",
            "content": "七尺青竿一丈丝，菰浦叶里逐风吹。\r\n几回举手抛芳饵，惊起沙滩水鸭儿。"
        },
        {
            "title": "秋登涔阳城二首",
            "content": "万户砧声水国秋，凉风吹起故乡愁。\r\n行人望远偏伤思，白浪青枫满北楼。\r\n穿针楼上闭秋烟，织女佳期又隔年。\r\n斜笛夜深吹不落，一条银汉挂秋天。"
        },
        {
            "title": "峡山寺上方",
            "content": "满院泉声水殿凉，疏帘微雨野松香。\r\n东峰下视南溟月，笑踏金波看海光。"
        },
        {
            "title": "答友人寄新茗",
            "content": "满火芳香碾麹尘，吴瓯湘水绿花新。\r\n愧君千里分滋味，寄与春风酒渴人。"
        },
        {
            "title": "江南",
            "content": "鳞鳞别浦起微波，泛泛轻舟桃叶歌。\r\n斜雪北风何处宿，江南一路酒旗多。"
        },
        {
            "title": "寄友人鹿胎冠子",
            "content": "数点疏星紫锦斑，仙家新样剪三山。\r\n宜与谢公松下戴，净簪云发翠微间。"
        },
        {
            "title": "送客往涔阳",
            "content": "春与春愁逐日长，远人天畔远思乡。\r\n蘋生水绿不归去，孤负东溪七里庄。"
        },
        {
            "title": "酬魏三十七",
            "content": "静里寒香触思初，开缄忽见二琼琚。\r\n一吟丽可风流极，没得弘文李校书。"
        },
        {
            "title": "北亭",
            "content": "斜雨飞丝织晓空，疏帘半卷野亭风。\r\n荷花向尽秋光晚，零落残红绿沼中。"
        },
        {
            "title": "叹灵鹫寺山榴",
            "content": "水蝶岩蜂俱不知，露红凝艳数千枝。\r\n山深春晚无人赏，即是杜鹃催落时。"
        },
        {
            "title": "移松竹",
            "content": "龙髯凤尾乱飕飕，带雾停风一亩秋。\r\n待取满庭苍翠合，酒尊书案闭门休。"
        },
        {
            "title": "引水行",
            "content": "一条寒玉走秋泉，引出深萝洞口烟。\r\n十里暗流声不断，行人头上过潺湲。"
        },
        {
            "title": "春晚",
            "content": "思乡之客空凝嚬，天边欲尽未尽春。\r\n独攀江树深不语，芳草落花愁杀人。"
        },
        {
            "title": "长沙元门寺张璪员外壁画",
            "content": "片石长松倚素楹，翛然云壑见高情。\r\n世人只爱凡花鸟，无处不知梁广名。"
        },
        {
            "title": "旅游番禺献凉公",
            "content": "帝乡群侣杳难寻，独立沧洲岁暮心。\r\n野鹤栖飞无远近，稻粱多处是恩深。"
        },
        {
            "title": "酬崔表仁",
            "content": "昨日朱门一见君，忽惊野鹤在鸡群。\r\n不应长啄潢污水，早晚归飞碧落云。"
        },
        {
            "title": "赠魏三十七",
            "content": "名珪字玉净无瑕，美誉芳声有数车。\r\n莫放焰光高二丈，来年烧杀杏园花。"
        },
        {
            "title": "校书叔遗暑服",
            "content": "翠云箱里叠樬栊，楚葛湘纱净似空。\r\n便著清江明月夜，轻凉与挂一身风。"
        },
        {
            "title": "请告出春明门",
            "content": "本不将心挂名利，亦无情意在樊笼。\r\n鹿裘藜杖且归去，富贵荣华春梦中。"
        },
        {
            "title": "醴陵道中",
            "content": "别酒离亭十里强，半醒半醉引愁长。\r\n无端寂寂春山路，雪打溪梅狼藉香。"
        },
        {
            "title": "宿巫山庙二首",
            "content": "寂寞高堂别楚君，玉人天上逐行云。\r\n停舟十二峰峦下，幽佩仙香半夜闻。\r\n庙闭春山晓月光，波声回合树苍苍。\r\n自从一别襄王梦，云雨空飞巫峡长。"
        },
        {
            "title": "送客",
            "content": "沅水罗文海燕回，柳条牵恨到荆台。\r\n定知行路春愁里，故郢城边见落梅。"
        },
        {
            "title": "汉阳太白楼",
            "content": "江上层楼翠霭间，满帘春水满窗山。\r\n青枫绿草将愁去，远入吴云暝不还。"
        },
        {
            "title": "闻湘南从叔朝觐",
            "content": "长沙地窄却回时，舟楫駸駸向凤池。\r\n为报湘川神女道，莫教云雨湿旌旗。"
        },
        {
            "title": "题王侍御宅",
            "content": "门向沧江碧岫开，地多鸥鹭少尘埃。\r\n绿阴十里滩声里，闲自王家看竹来。"
        },
        {
            "title": "桃源",
            "content": "我到瞿真上升处，山川四望使人愁。\r\n紫雪白鹤去不返，唯有桃花溪水流。"
        },
        {
            "title": "寄友二首",
            "content": "野水晴山雪后时，独行村落更相思。\r\n无因一向溪头醉，处处寒梅映酒旗。\r\n花落轻寒酒熟迟，醉眠不及落花期。\r\n愁人相忆春山暮，烟树苍苍播谷时。"
        },
        {
            "title": "题二妃庙",
            "content": "黄陵庙前春已空，子规啼血滴松风。\r\n不知精爽归何处，疑是行云秋色中。"
        },
        {
            "title": "野鸭",
            "content": "鸂鶒借毛衣，喧呼鹰隼稀。云披菱藻地，任汝作群飞。"
        },
        {
            "title": "龙安寺佳人阿最歌八首",
            "content": "团团明月面，冉冉柳枝腰。未入鸳鸯被，心长似火烧。\r\n见面知何益，闻名忆转深。拳挛荷叶子，未得展莲心。\r\n欲摘不得摘，如看波上花。若教亲玉树，情愿作蒹葭。\r\n门路穿茶焙，房门映竹烟。会须随鹿女，乞火到窗前。\r\n不是求心印，都缘爱绿珠。何须同泰寺，然后始为奴。\r\n既为金界客，任改净人名。愿扫琉璃地，烧香过一生。\r\n素腕撩金索，轻红约翠纱。不如栏下水，终日见桃花。\r\n第一龙宫女，相怜是阿谁。好鱼输獭尽，白鹭镇长饥。"
        },
        {
            "title": "怀初公",
            "content": "不见休上人，空伤碧云思。何处开宝书，秋风海光寺。"
        },
        {
            "title": "题竹",
            "content": "一顷含秋绿，森风十万竿。气吹朱夏转，声扫碧霄寒。"
        },
        {
            "title": "春日寄友",
            "content": "晴气熏樱蕊，丰蒙雪满林。请君三斗酒，醉卧白罗岑。"
        },
        {
            "title": "寄韦秀才",
            "content": "荆台兰渚客，寥落共含情。空馆相思夜，孤灯照雨声。"
        },
        {
            "title": "寄人",
            "content": "寄语双莲子，须知用意深。莫嫌一点苦，便拟弃莲心。"
        },
        {
            "title": "读贾谊传",
            "content": "卑湿长沙地，空抛出世才。已齐生死理，鵩鸟莫为灾。"
        },
        {
            "title": "恼自澄",
            "content": "常闻天女会，玉指散天花。莫遣春风里，红芳点袈裟。"
        },
        {
            "title": "役从叔",
            "content": "可惜出群蹄，毛焦久卧泥。孙阳如不顾，骐骥向谁嘶。"
        },
        {
            "title": "池塘晚景",
            "content": "风荷珠露倾，惊起睡??。月落池塘静，金刀剪一声。"
        },
        {
            "title": "青鹢",
            "content": "独立蒹葭雨，低飞浦屿风。须知毛色下，莫入鹭鸶丛。"
        },
        {
            "title": "伤小女痴儿",
            "content": "哭尔春日短，支颐长叹嗟。不如半死树，犹吐一枝花。"
        },
        {
            "title": "嘲卖药翁",
            "content": "劚尽春山土，辛勤卖药翁。莫抛破笠子，留作败天公。"
        },
        {
            "title": "古词",
            "content": "一合相思泪，临江洒素秋。碧波如会意，却与向西流。"
        },
        {
            "title": "洞庭干二首",
            "content": "借问蓬莱水，谁逢清浅年。伤心云梦泽，岁岁作桑田。\r\n朱宫紫贝阙，一旦作沙洲。八月还平在，鱼虾不用愁。"
        },
        {
            "title": "客愁二首",
            "content": "客愁看柳色，日日逐春深。荡漾春风起，谁知历乱心。\r\n客愁看柳色，日日逐春长。凭送湘流水，绵绵入帝乡。"
        },
        {
            "title": "莲叶",
            "content": "根是泥中玉，心承露下珠。在君塘下种，埋没任春浦。"
        },
        {
            "title": "放鱼",
            "content": "早觅为龙去，江湖莫漫游。须知香饵下，触口是铦钩。"
        },
        {
            "title": "桂州经佳人故居",
            "content": "桂水依旧绿，佳人本不还。只应随暮雨，飞入九疑山。"
        },
        {
            "title": "静夜相思",
            "content": "山空天籁寂，水榭延轻凉。浪定一浦月，藕花闲自香。"
        },
        {
            "title": "病起别主人",
            "content": "益愧千金少，情将一饭殊。恨无泉客泪，尽泣感恩珠。"
        },
        {
            "title": "宝剑",
            "content": "雷焕丰城掘剑池，年深事远迹依稀。泥沙难掩冲天气，\r\n风雨终思发匣时。夜电尚摇池底影，秋莲空吐锷边辉。\r\n自从星坼中台后，化作双龙去不归。"
        },
        {
            "title": "长沙陪裴大夫夜宴",
            "content": "东山夜宴酒成河，银烛荧煌照绮罗。四面雨声笼笑语，\r\n满堂香气泛笙歌。泠泠玉漏初三滴，滟滟金觞已半酡。\r\n共向柏台窥雅量，澄陂万顷见天和。"
        },
        {
            "title": "浔阳观水",
            "content": "朝宗汉水接阳台，唅呀填坑吼作雷。莫见九江平稳去，\r\n还从三峡嶮巇来，南经梦泽宽浮日，西出岷山劣泛杯。\r\n直至沧溟涵贮尽，深沉不动浸昭回。"
        },
        {
            "title": "谪仙吟赠赵道士",
            "content": "汗漫东游黄鹤雏，缙云仙子住清都。三元麟凤推高座，\r\n六甲风雷閟小壶。日月暗资灵寿药，山河直拟化生符。\r\n若为失意居蓬岛，鳌足尘飞桑树枯。"
        },
        {
            "title": "黄陵庙",
            "content": "小姑洲北浦云边，二女容华自俨然。野庙向江春寂寂，\r\n古碑无字草芊芊。风回日暮吹芳芷，月落山深哭杜鹃。\r\n犹似含颦望巡狩，九疑愁断隔湘川。"
        },
        {
            "title": "秣陵怀古",
            "content": "野花黄叶旧吴宫，六代豪华烛散风，龙虎势衰佳气歇，\r\n凤凰名在故台空。市朝迁变秋芜绿，坟冢高低落照红。\r\n霸业鼎图人去尽，独来惆怅水云中。"
        },
        {
            "title": "同郑相并歌姬小饮戏赠",
            "content": "裙拖六幅湘江水，鬓耸巫山一段云。风格只应天上有，\r\n歌声岂合世间闻。胸前瑞雪灯斜照，眼底桃花酒半醺。\r\n不是相如怜赋客，争教容易见文君。"
        },
        {
            "title": "送秦炼师归岑公山",
            "content": "紫泥飞诏下金銮，列象分明世仰观。北省谏书藏旧草，\r\n南宫郎署握新兰。春归凤沼恩波暖，晓入鸳行瑞气寒。\r\n偏是此生栖息者，满衣零泪一时干。"
        },
        {
            "title": "九日",
            "content": "年年羞见菊花开，十度悲秋上楚台。半岭残阳衔树落，\r\n一行斜雁向人来。行云永绝襄王梦，野水偏伤宋玉怀。\r\n丝管阑珊归客尽，黄昏独自咏诗回。"
        },
        {
            "title": "送唐侍御福建省兄",
            "content": "桂枝攀尽贾家才，霄汉春风棣萼开。世掌纶言传大笔，\r\n官分鸿序压霜台。闽山翠卉迎飞旆，越水清纹散落梅。\r\n到日池塘春草绿，谢公应梦惠连来。"
        },
        {
            "title": "留别马使君",
            "content": "俱来海上叹烟波，君佩银鱼我触罗。蜀国才微甘放荡，\r\n专城年少岂蹉跎。应怜旅梦千重思，共怆离心一曲歌。\r\n唯有管弦知客意，分明吹出感恩多。"
        },
        {
            "title": "湖寺清明夜遣怀",
            "content": "柳暗花香愁不眠，独凭危槛思凄然。野云将雨渡微月，\r\n沙鸟带声飞远天。久向饥寒抛弟妹，每因时节忆团圆。\r\n饧餐冷酒明年在，未定萍蓬何处边。"
        },
        {
            "title": "广州陪凉公从叔越台宴集",
            "content": "一径松梢踏石梯，步穷身在白云西。日衔赤浪金车没，\r\n天拂沧波翠幕低。高鸟散飞惊大旆，长风万里卷秋鼙。\r\n玉钩挂海笙歌合，珠履三千半似泥。"
        },
        {
            "title": "醉后赠冯姬",
            "content": "黄昏歌舞促琼筵，银烛台西见小莲。二寸横波回慢水，\r\n一双纤手语香弦。桂形浅拂梁家黛，瓜字初分碧玉年。\r\n愿托襄王云雨梦，阳台今夜降神仙。"
        },
        {
            "title": "哭小女痴儿",
            "content": "平生未省梦熊罴，稚女如花坠晓枝。条蔓纵横输葛藟，\r\n子孙蕃育羡螽斯。方同王衍钟情切，犹念商瞿有庆迟。\r\n负尔五年恩爱泪，眼中惟有涸泉知。"
        },
        {
            "title": "献王中丞时有除拜",
            "content": "登仙望绝李膺舟，从此青蝇点遂稠。半夜剑吹牛斗动，\r\n二年门掩雀罗愁。张仪会展平生舌，韩信那惭跨下羞。\r\n他日图勋画麟阁，定呈肝胆始应休。"
        },
        {
            "title": "送隐者归罗浮",
            "content": "春山杳杳日迟迟，路入云峰白犬随。两卷素书留贳酒，\r\n一柯樵斧坐看棋。蓬莱道士飞霞履，清远仙人寄好诗。\r\n自此尘寰音信断，山川风月永相思。"
        },
        {
            "title": "仙明洲口号",
            "content": "长爱沙洲水竹居，暮江春树绿阴初。浪翻新月金波浅，\r\n风损轻云玉叶疏。半浦夜歌闻荡桨，一星幽火照叉鱼。\r\n二年此处寻佳句，景物常输楚客书。"
        },
        {
            "title": "请告南归留别同馆",
            "content": "一点灯前独坐身，西风初动帝城砧。不胜庾信乡关思，\r\n遂作陶潜归去吟。书阁乍离情黯黯，彤庭回望肃沈沈。\r\n应怜一别瀛洲侣，万里单飞云外深。"
        },
        {
            "title": "江楼闲望怀关中亲故",
            "content": "摇落江天欲尽秋，远鸿高送一行愁。音书寂绝秦云外，\r\n身世蹉跎楚水头。年貌暗随黄叶去，时情深付碧波流。\r\n风凄日冷江湖晚，驻目寒空独倚楼。"
        },
        {
            "title": "送人隐居",
            "content": "棋局茅亭幽涧滨，竹寒江静远无人。村梅尚敛风前笑，\r\n沙草初偷雪后春。鹏鷃喻中消日月，沧浪歌里放心神。\r\n平生自有烟霞志，久欲抛身狎隐沦。"
        },
        {
            "title": "长沙紫极宫雨夜愁坐",
            "content": "独坐高斋寒拥衾，洞宫台殿窅沉沉。春灯含思静相伴，\r\n夜雨滴愁更向深。穷达未知他日事，是非皆到此时心。\r\n羁栖摧剪平生志，抱膝时为梁甫吟。"
        },
        {
            "title": "凉公从叔春祭广利王庙",
            "content": "龙骧伐鼓下长川，直济云涛古庙前。海客敛威惊火旆，\r\n天吴收浪避楼船。阴灵向作南溟王，祀典高齐五岳肩。\r\n从此华夷封域静，潜熏玉烛奉尧年。"
        },
        {
            "title": "送萧十二校书赴郢州婚姻",
            "content": "蓬莱才子即萧郎，彩服青书卜凤凰。玉珮定催红粉色，\r\n锦衾应惹翠云香。马穿暮雨荆山远，人宿寒灯郢梦长。\r\n领取和鸣好风景，石城花月送归乡。"
        },
        {
            "title": "人日梅花病中作",
            "content": "去年今日湘南寺，独把寒梅愁断肠。今年此日江边宅，\r\n卧见琼枝低压墙。半落半开临野岸，团情团思醉韶光。\r\n玉鳞寂寂飞斜月，素艳亭亭对夕阳。已被儿童苦攀折，\r\n更遭风雨损馨香。洛阳桃李渐撩乱，回首行宫春景长。"
        },
        {
            "title": "九子坡闻鹧鸪",
            "content": "落照苍茫秋草明，鹧鸪啼处远人行。正穿诘曲崎岖路，\r\n更听钩輈格磔声。曾泊桂江深岸雨，亦于梅岭阻归程。\r\n此时为尔肠千断，乞放今宵白发生。"
        },
        {
            "title": "望月怀友",
            "content": "浮云卷尽看朣胧，直出沧溟上碧空。盈手水光寒不湿，\r\n流天素彩静无风。酒花荡漾金尊里，棹影飘飖玉浪中。\r\n川路正长难可越，美人千里思何穷。"
        },
        {
            "title": "寄长沙许侍御",
            "content": "三年文会许追随，和遍南朝杂体诗。未把彩毫还郭璞，\r\n乞留残锦与丘迟。竹斋琴酒欢成梦，水寺烟霞赏对谁。\r\n今日秋风满湘浦，只应搔首咏琼枝。"
        },
        {
            "title": "寄张祜",
            "content": "越水吴山任兴行，五湖云月挂高情。不游都邑称平子，\r\n只向江东作步兵。昔岁芳声到童稚，老来佳句遍公卿。\r\n如君气力波澜地，留取阴何沈范名。"
        },
        {
            "title": "送陶少府赴选",
            "content": "陶君官兴本萧疏，长傍青山碧水居。久向三茅穷艺术，\r\n仍传五柳旧琴书。迹同飞鸟栖高树，心似闲云在太虚。\r\n自是葛洪求药价，不关梅福恋簪裾。"
        },
        {
            "title": "奉和张舍人送秦炼师归岑公山",
            "content": "仙翁归卧翠微岑，一夜西风月峡深。松径定知芳草合，\r\n玉书应念素尘侵。闲云不系东西影，野鹤宁知去住心。\r\n兰浦苍苍春欲暮，落花流水怨离琴。"
        },
        {
            "title": "哭郴州王使君",
            "content": "银章朱绂照云骢，六换鱼书惠化崇。瑶树忽倾沧海里，\r\n醉乡翻在夜台中。东山妓逐飞花散，北海尊随逝水空。\r\n曾是绮罗筵上客，一来长恸向春风。"
        },
        {
            "title": "薛侍御处乞靴",
            "content": "越客南来夸桂麖，良工用意巧缝成。看时共说茱萸皱，\r\n著处嫌无鸲鹆鸣。百里奚身悲甚似，五羊皮价敢全轻。\r\n日于文苑陪高步，赢得芳尘接武名。"
        },
        {
            "title": "湘阴江亭却寄友人",
            "content": "湘岸初晴淑景迟，风光正是客愁时。幽花暮落骚人浦，\r\n芳草春深帝子祠。往事隔年如过梦，旧游回首谩劳思。\r\n烟波自此扁舟去，小酌文园杳未期。"
        },
        {
            "title": "送崔使君萧山祷雨甘泽遽降",
            "content": "谢公一拜敬亭祠，五马旋归下散丝。不假土龙呈夭矫，\r\n自然石燕起参差。预听禾稼如云语，应有空濛似雾时。\r\n已向为霖报消息，颍川征诏是前期。"
        },
        {
            "title": "辱绵州于中丞书信",
            "content": "一缄垂露到云林，中有孙阳念骥心。万木自凋山不动，\r\n百川皆旱海长深。风标想见瑶台鹤，诗韵如闻渌水琴。\r\n他日纵陪池上酌，已应难到暝猿吟。"
        },
        {
            "title": "玉真观",
            "content": "高情帝女慕乘鸾，绀发初簪玉叶冠。秋月无云生碧落，\r\n素蕖寒露出情澜。层城烟雾将归远，浮世尘埃久住难。\r\n一自箫声飞去后，洞宫深掩碧瑶坛。"
        },
        {
            "title": "规公业在净名得甚深",
            "content": "五浊之世尘冥冥，达观栖心于此经。但用须弥藏芥子，\r\n安知牛迹笑东溟。生公吐辩真无敌，顾氏传神实有灵。\r\n今日净开方丈室，一飞白足到茅亭。"
        },
        {
            "title": "石门韦明府为致东阳潭石鲫鲙",
            "content": "锦鳞衔饵出清涟，暖日江亭动鲙筵。叠雪乱飞消箸底，\r\n散丝繁洒拂刀前。太湖浪说朱衣鲋，汉浦休夸缩项鳊。\r\n隽味品流知第一，更劳霜橘助芳鲜。"
        },
        {
            "title": "送于少监自广州还紫逻",
            "content": "鸣皋山水似麻源，谢监东还忆故园。海峤烟霞轻逸翰，\r\n洛川花木待回轩。宦情薄去诗千首，世事闲来酒一尊。\r\n明日中书见颜范，始应通籍入金门。"
        },
        {
            "title": "金塘路中",
            "content": "山连楚越复吴秦，蓬梗何年是住身。黄叶黄花古城路，\r\n秋风秋雨别家人。冰霜想度商於冻，桂玉愁居帝里贫。\r\n十口系心抛不得，每回回首即长颦。"
        },
        {
            "title": "和吴中丞悼笙妓",
            "content": "丽质仙姿烟逐风，凤凰声断吹台空。多情草色怨还绿，\r\n无主杏花春自红。堕珥尚存芳树下，余香渐减玉堂中。\r\n唯应去抱云和管，从此长归阿母宫。"
        },
        {
            "title": "龟",
            "content": "静养千年寿，重泉自隐居。不应随跛鳖，宁肯滞凡鱼。\r\n灵腹唯玄露，芳巢必翠蕖。扬花输蚌蛤，奔月恨蟾蜍。\r\n曳尾辞泥后，支床得水初。冠山期不小，铸印事宁虚。\r\n有志酬毛宝，无心畏豫且。他时清洛汭，会荐帝尧书。"
        },
        {
            "title": "游玉芝观",
            "content": "寻仙向玉清，独倚雪初晴。木落寒郊迥，烟开叠嶂明。\r\n片云盘鹤影，孤磬杂松声。且共探玄理，归途月未生。"
        },
        {
            "title": "北风",
            "content": "病发干垂枕，临风强起梳。蝶飞魂尚弱，蚁斗体犹虚。\r\n瘦骨呻吟后，羸容几杖初。庭幽行药静，凉暑翠筠疏。"
        },
        {
            "title": "七月十五夜看月",
            "content": "朦胧南溟月，汹涌出云涛。下射长鲸眼，遥分玉兔毫。\r\n势来星斗动，路越青冥高。竟夕瞻光彩，昂头把白醪。"
        },
        {
            "title": "自遣",
            "content": "翻覆升沉百岁中，前途一半已成空。浮生暂寄梦中梦，\r\n世事如闻风里风。修竹万竿资阒寂，古书千卷要穷通。\r\n一壶浊酒暄和景，谁会陶然失马翁。"
        },
        {
            "title": "湖阁晓晴寄呈从翁二首",
            "content": "岭日开寒雾，湖光荡霁华。风乌摇径柳，水蝶恋幽花。\r\n蜀国地西极，吴门天一涯。轻舟栏下去，点点入湘霞。\r\n高秋凭远槛，万里看新晴。重雾披天急，千云触石轻。\r\n湖山四五点，湘雁两三声。遥想潘园里，琴尊兴转清。"
        },
        {
            "title": "东湖二首",
            "content": "晚景微雨歇，逍遥湖上亭。波闲鱼弄饵，树静鸟遗翎。\r\n性野难依俗，诗玄自入冥。何繇遂潇洒，高枕对云汀。\r\n雨气消残暑，苍苍月欲升。林间风卷簟，栏下水摇灯。\r\n迥野垂银镜，层峦挂玉绳。重期浮小楫，来摘半湖菱。"
        },
        {
            "title": "同张明府游溇水亭",
            "content": "草色绿溪晚，梅香生縠文。云天敛余霁，水木笼微曛。\r\n垂钓坐方屿，幽禽时一闻。何当五柳下，酌醴吟庭筠。"
        },
        {
            "title": "法性寺六祖戒坛",
            "content": "初地无阶级，余基数尺低。天香开茉莉，梵树落菩提。\r\n惊俗生真性，青莲出淤泥。何人得心法，衣钵在曹溪。"
        },
        {
            "title": "伤友",
            "content": "玉棺来九天，凫舄掩穷泉。芜没池塘屿，凄凉翰墨筵。\r\n短期存大梦，旧好委浮烟。我有幽兰曲，因君遂绝弦。"
        },
        {
            "title": "长沙开元寺昔与故长林许侍御题松竹联句",
            "content": "墙阴数行字，怀旧惨伤情。薜荔侵年月，莓苔压姓名。\r\n逝川前后水，浮世短长生。独立秋风暮，凝颦隔郢城。"
        },
        {
            "title": "中秋夜南楼寄友人",
            "content": "海月出银浪，湖光射高楼。朗吟无渌酒，贱价买清秋。\r\n气冷鱼龙寂，轮高星汉幽。他乡此夜客，对景饯多愁。"
        },
        {
            "title": "九日越台",
            "content": "旭日高山上，秋天大海隅。黄花罗粔籹，绛实簇茱萸。\r\n病久欢情薄，乡遥客思孤。无心同落帽，天际望归途。"
        },
        {
            "title": "中秋广江驿示韦益",
            "content": "莫惜三更坐，难消万里情。同看一片月，俱在广州城。\r\n泪逐金波满，魂随夜鹊惊。支颐乡思断，无语到鸡鸣。"
        },
        {
            "title": "中秋越台看月",
            "content": "海雨洗尘埃，月从空碧来。水光笼草树，练影挂楼台。\r\n皓曜迷鲸目，晶荧失蚌胎。宵分凭槛望，应合见蓬莱。"
        },
        {
            "title": "赠元绂",
            "content": "相逢在总角，与子即同心。隐石那知玉，披沙始遇金。\r\n兰秋香不死，松晚翠方深。各保芳坚性，宁忧霜霰侵。"
        },
        {
            "title": "桂州经佳人故居琪树",
            "content": "种树人何在，攀枝空叹嗟。人无重见日，树有每年花。\r\n满院雀声暮，半庭春景斜。东风不知恨，遍地落余霞。"
        },
        {
            "title": "中秋维舟君山看月二首",
            "content": "汗漫铺澄碧，朦胧吐玉盘。雨师清滓秽，川后扫波澜。\r\n气射繁星灭，光笼八表寒。来从云涨迥，路上碧霄宽。\r\n熠耀游何处，蟾蜍食渐残。棹翻银浪急，林映白虹攒。\r\n练彩连河晓，冰晖压树干。夜深高不动，天下仰头看。"
        },
        {
            "title": "临水蔷薇",
            "content": "堪爱复堪伤，无情不久长。浪摇千脸笑，风舞一丛芳。\r\n似濯文君锦，如窥汉女妆。所思云雨外，何处寄馨香。"
        },
        {
            "title": "洞庭风雨二首",
            "content": "面南一片黑，俄起北风颠。浪泼巴陵树，雷烧鹿角田。\r\n鱼龙方簸荡，云雨正喧阗。想赭君山日，秦皇怒赫然。\r\n巨浸吞湘澧，西风忽怒号。水将天共黑，云与浪争高。\r\n羽化思乘鲤，山漂欲抃鳌。阳乌犹曝翅，真恐湿蟠桃。"
        },
        {
            "title": "赠花",
            "content": "酒为看花酝，花须趁酒红。莫令芳树晚，使我绿尊空。\r\n金谷园无主，桃源路不通。纵非乘露折，长短尽随风。"
        },
        {
            "title": "送房处士闲游",
            "content": "采药陶贞白，寻山许远游。刀圭藏妙用，岩洞契冥搜。\r\n花月三江水，琴尊一叶舟。羡君随野鹤，长揖稻粱愁。"
        },
        {
            "title": "九日陪崔大夫宴清河亭",
            "content": "玉醴浮金菊，云亭敞玳筵。晴山低画浦，斜雁远书天。\r\n谢胱离都日，殷公出守年。不知瑶水宴，谁和白云篇。"
        },
        {
            "title": "湘阴县送迁客北归",
            "content": "不须留薏苡，重遣世人疑。瘴染面如檗，愁熏头似丝。\r\n黄梅住雨外，青草过湖时。今日开汤网，冥飞亦未迟。"
        },
        {
            "title": "送秦炼师",
            "content": "紫府静沈沈，松轩思别琴。水流宁有意，云泛本无心。\r\n锦洞桃花远，青山竹叶深。不因时卖药，何路更相寻。"
        },
        {
            "title": "经费拾遗所居呈封员外",
            "content": "云卧竟不起，少微空陨光。唯应孔北海，为立郑公乡。\r\n旧馆苔藓合，幽斋松菊荒。空余书带草，日日上阶长。"
        },
        {
            "title": "池州封",
            "content": "潇洒二白鹤，对之高兴清。寒溪侣云水，朱阁伴琴笙。\r\n顾慕稻粱惠，超遥江海情。应携帝乡去，仙阙看飞鸣。"
        },
        {
            "title": "杜门",
            "content": "且咏闲居赋，飞翔去未能。春风花屿酒，秋雨竹溪灯。\r\n世路变陵谷，时情验友朋。达生书一卷，名利付春冰。"
        },
        {
            "title": "桑落洲",
            "content": "九江寒露夕，微浪北风生。浦屿渔人火，蒹葭凫雁声。\r\n颓云晦庐岳，微鼓辨湓城。远忆天边弟，曾从此路行。"
        },
        {
            "title": "广江驿饯筵留别",
            "content": "别筵欲尽秋，一醉海西楼。夜雨寒潮水，孤灯万里舟。\r\n酒飞鹦鹉重，歌送鹧鸪愁。惆怅三年客，难期此处游。"
        },
        {
            "title": "春寒",
            "content": "拨火垂帘夕，将暄向冷天。闷斟壶酒暖，愁听雨声眠。\r\n处世心悠尔，干时思索然。春光看已半，明日又藏烟。"
        },
        {
            "title": "与三山人夜话",
            "content": "静谈云鹤趣，高会两三贤。酒思弹琴夜，茶芳向火天。\r\n兔裘堆膝暖，鸠杖倚床偏。各厌池笼窄，相看意浩然。"
        },
        {
            "title": "吾道",
            "content": "吾道成微哂，时情付绝言。凤兮衰已尽，犬也吠何繁。\r\n轻重忧衡曲，妍媸虑镜昏。方忻耳目净，谁到翟公门。"
        },
        {
            "title": "宵民",
            "content": "大雅无忧怨，宵民有爱憎。鲁侯天不遇，臧氏尔何能。\r\n惨惨心如虺，营营舌似蝇。谁于销骨地，一鉴玉壶冰。"
        },
        {
            "title": "晚莲",
            "content": "露冷芳意尽，稀疏空碧荷。残香随暮雨，枯蕊堕寒波。\r\n楚客罢奇服，吴姬停棹歌。涉江无可寄，幽恨竟如何。"
        },
        {
            "title": "半醉",
            "content": "处俗常如病，看花亦似秋。若无时复酒，宁遣镇长愁。\r\n渐觉身非我，都迷蝶与周。何烦五色药，尊下即丹丘。"
        },
        {
            "title": "将之番禺留别湖南府幕",
            "content": "本乏烟霞志，那随鸳鹭游。一枝仍未定，数粒欲何求。\r\n溟涨道途远，荆吴云雪愁。会登梅岭翠，南翥入炎洲。"
        },
        {
            "title": "早鸿",
            "content": "木落波浪动，南飞闻夜鸿。参差天汉雾，嘹唳月明风。\r\n野水莲茎折，寒泥稻穗空。无令一行侣，相失五湖中。"
        },
        {
            "title": "登蒲涧寺后二岩三首",
            "content": "五仙骑五羊，何代降兹乡。涧有尧年韭，山余禹日粮。\r\n楼台笼海色，草树发天香。浩啸波光里，浮溟兴甚长。\r\n行尽崎岖路，惊从汗漫游。青天豁眼快，碧海醒心秋。\r\n便欲寻河汉，因之犯斗牛。九霄身自致，何必遇浮丘。\r\n南溟吞越绝，极望碧鸿濛。龙渡潮声里，雷喧雨气中。\r\n赵佗丘垄灭，马援鼓鼙空。遐想鱼鹏化，开襟九万风。"
        },
        {
            "title": "长沙陪裴大夫登北楼",
            "content": "岩嶂随高步，琴尊奉胜游。金风吹绿簟，湘水入朱楼。\r\n朗抱云开月，高情鹤见秋。登临多暇日，非为赋消忧。"
        },
        {
            "title": "腊夜雪霁，月",
            "content": "月华临霁雪，皓彩射貂裘。桂酒寒无醉，银笙冻不流。\r\n怀哉梁苑客，思作剡溪游。竟夕吟琼树，川途恨阻修。"
        },
        {
            "title": "失鹤",
            "content": "瑶台烟雾外，一去不回心。清海蓬壶远，秋风碧落深。\r\n堕翎留片雪，雅操入孤琴。岂是笼中物，云萝莫更寻。"
        },
        {
            "title": "石头城",
            "content": "伯业随流水，寒芜上古城。长空横海色，断岸落潮声。\r\n八极悲扶拄，五湖来止倾。东南天子气，扫地入函京。"
        },
        {
            "title": "旅泊",
            "content": "摇落江天里，飘零倚客舟。短篇才遣闷，小酿不供愁。\r\n沙雨潮痕细，林风月影稠。书空闲度日，深拥破貂裘。"
        },
        {
            "title": "石潴",
            "content": "古岸陶为器，高林尽一焚。焰红湘浦口，烟浊洞庭云。\r\n迥野煤飞乱，遥空爆响闻。地形穿凿势，恐到祝融坟。"
        },
        {
            "title": "云安",
            "content": "滩恶黄牛吼，城孤白帝秋。水寒巴字急，歌迥竹枝愁。\r\n树暗荆王馆，云昏蜀客舟。瑶姬不可见，行雨在高丘。"
        },
        {
            "title": "初月二首",
            "content": "滟滟流光浅，娟娟泛露轻。云间龙爪落，帘上玉钩明。\r\n桂树枝犹小，仙人影未成。欲为千里别，倚幌独含情。\r\n凝颦立户前，细魄向娟娟。破镜徒相问，刀头恐隔年。\r\n轻轻摇远水，脉脉下春烟。别后春江上，随人何处圆。"
        },
        {
            "title": "新荷",
            "content": "田田八九叶，散点绿池初。嫩碧才平水，圆阴已蔽鱼。\r\n浮萍遮不合，弱荇绕犹疏。增在春波底，芳心卷未舒。"
        },
        {
            "title": "昼寐",
            "content": "筠桂晚萧疏，任人嘲宰予。鸟惊林下梦，风展枕前书。\r\n正作庄生蝶，谁知惠子鱼。人间无乐事，直拟到华胥。"
        },
        {
            "title": "竞渡时在湖外偶为成章",
            "content": "雷奔电逝三千儿，彩舟画楫射初晖。喧江雷鼓鳞甲动，\r\n三十六龙衔浪飞。灵均昔日投湘死，千古沉魂在湘水。\r\n绿草斜烟日暮时，笛声幽远愁江鬼。"
        },
        {
            "title": "湖阔",
            "content": "楚色笼青草，秋风洗洞庭。夕霏生水寺，初月尽云汀。\r\n棹响来空阔，渔歌发杳冥。欲浮阑下艇，一到斗牛星。"
        },
        {
            "title": "醒起独酌怀友",
            "content": "西风静夜吹莲塘，芙蓉破红金粉香。摘花把酒弄秋芳，\r\n吴云楚水愁茫茫。美人此夕不入梦，独宿高楼明月凉。"
        },
        {
            "title": "王内人琵琶引",
            "content": "檀槽一曲黄钟羽，细拨紫云金凤语。万里胡天海寒秋，\r\n分明弹出风沙愁。三千宫嫔推第一，敛黛倾鬟艳兰室。\r\n嬴女停吹降浦箫，嫦娥净掩空波瑟。翠幕横云蜡焰光，\r\n银龙吐酒菊花香，皓魄翻（下缺）"
        },
        {
            "title": "寄短书歌",
            "content": "骨肉萍蓬各天末，十度附书九不达。孤台冷眼无来人，\r\n楚水秦天莽空阔。翔雁横秋过洞庭，西风落日浪峥嵘。\r\n三年音信凝颦外，一曲哀歌白发生。"
        },
        {
            "title": "洞庭遇秋",
            "content": "尘愁老来颜，久与江山隔。逍遥澄湖上，洗眼见秋色。\r\n凉波弄轻棹，湖月生远碧。未减遥客情，西望杳何极。"
        },
        {
            "title": "广州重别方处士之封川",
            "content": "楚国傲名客，九州遍芳声。白衣谢簪绂，云卧重岩扃。\r\n长波飞素舸，五月下南溟。大笑相逢日，天边作酒星。\r\n七年一云雨，常恨辉容隔。天末又分襟，离忧鬓堪白。\r\n愿回凌潮楫，且著登山屐。共期罗浮秋，与子醉海色。"
        },
        {
            "title": "穆天子",
            "content": "穆满恣逸志，而轻天下君。一朝得八骏，逐日西溟濆。\r\n寂漠崦嵫幽，绝迹留空文。三千閟宫艳，怨绝宁胜云。\r\n或言帝轩辕，乘龙凌紫氛。桥山葬弓剑，暧昧竟难分。\r\n不思五弦琴，作歌咏南薰。但听西王母，瑶池吟白云。"
        },
        {
            "title": "始忝四座奏状闻",
            "content": "两鬓有二毛，光阴流浪中。形骸日土木，志气随云风。\r\n冥默楚江畔，萧条林巷空。幽鸟事翔翥，敛翼依蒿蓬。\r\n一饭五放箸，愀然念途穷。孟门在步武，所向何由通。\r\n只征大易言，物否不可终。庶期白雪调，一奏惊凡聋。\r\n昨忝丞相召，扬鞭指冥鸿。姓名挂丹诏，文句飞天聪。\r\n解薜龙凤署，怀铅兰桂丛。声名仰闻见，烟汉陪高踪。\r\n峨峨群玉山，肃肃紫殿东。神飙泛钟漏，佳气浮筠松。\r\n自顾珉玞璞，何缘侣圭琮。群贤垂重价，省已增磨砻。\r\n天子栖穆清，三台付夔龙。九霄降雨露，万国望时雍。\r\n巍巍致君期，勋华将比崇。承天四柱石，嶷若窥衡嵩。\r\n日见帝道升，谋猷垂景钟。寰瀛纳寿域，翔泳皆冲融。\r\n百神俨云亭，伫将告成功。吾徒事文藻，骧首歌登封。"
        },
        {
            "title": "送魏珪觐省",
            "content": "木落楚色深，风高浪花白。送君飞一叶，鸟逝入空碧。\r\n猗欤白华秀，伤心倚门夕。不知云涨遥，万里看咫尺。\r\n萧萧青枫岸，去掩江山宅。离觞有黄花，节物助凄戚。\r\n潇湘入濡桂，一路萦水石。烟萝拂行舟，玉濑锵枕席。\r\n多君林泉趣，耽玩日成癖。长啸凌清晖，襟情当雪涤。\r\n登龙屈指内，飞誉甚籍籍。未折月中枝，宁随宋都鶂。\r\n曰余吞声地，举足伤瓦砾。见尔一开颜，温明乃珠璧。\r\n春风到云峤，把酒时相忆。豆蔻花入船，鹧鸪啼送客。\r\n飏天与瘴海，此去备沿历。珍重春官英，加餐数刀帛。"
        },
        {
            "title": "将之京国赠薛员外",
            "content": "黄叶下空馆，寂寥寒雨愁。平居岁华晏，络纬啼林幽。\r\n节物凋壮志，咄嗟不能休。空怀赵鞅叹，变化良无由。\r\n所思杳何知，侧身仰皇州。苍烟晦楚野，寒浪埋昭丘。\r\n赵壹赋命薄，陈思多世忧。翻然羡鱼鸟，畅矣山川游。\r\n薛公龙泉姿，其气在斗牛。南冠束秀发，白石劳悲讴。\r\n圭衮照崇阅，文儒嗣箕裘。旷然方寸地，霁海浮云舟。\r\n澧浦一遗佩，郢南再悲秋。叫阍路既阻，浩荡怀灵修。\r\n莫奏武溪笛，且登仲宣楼。亨通与否闭，物理相沉浮。\r\n天子坐宣室，夔龙奉谟猷。行当赐环去，岂作遗贤羞。"
        },
        {
            "title": "赠回雪",
            "content": "回雪舞萦盈，萦盈若回雪。腰支一把玉，只恐风吹折。\r\n如能买一笑，满斗量明月。安得金莲花，步步承罗袜。"
        },
        {
            "title": "饭僧",
            "content": "好读天竺书，为寻无生理。焚香面金偈，一室唯巾水。\r\n交信方外言，二三空门子。峻范照秋霜，高标掩僧史。\r\n清晨洁蔬茗，延请良有以。一落喧哗竞，栖心愿依止。\r\n奔曦入半百，冉冉颓濛汜。云泛名利心，风轻是非齿。\r\n向为情爱缚，未尽金仙旨。以静制猿心，将虞瞥然起。\r\n纶巾与藜杖，此意真已矣。他日云壑间，来寻幽居士。"
        },
        {
            "title": "别尹炼师",
            "content": "吾家五千言，至道悬日月。若非函谷令，谁注流沙说。\r\n多君飞升志，机悟独超拔。学道玉笥山，烧丹白云穴。\r\n南穷衡疑秀，采药历幽绝。夜卧瀑布风，朝行碧岩雪。\r\n洞宫四百日，玉籍恣探阅。徒以菌蟪姿，缅攀修真诀。\r\n尘笼罩浮世，遐思空飞越。一罢棋酒欢，离情满寥泬。\r\n愿骑紫盖鹤，早向黄金阙。城市不可留，尘埃秽仙骨。"
        },
        {
            "title": "湘中别成威闍黎",
            "content": "至哉彼上人，冰霜凛规则。游心杳何境，宴坐入冥默。\r\n解空与密行，名腊信崇德。吐论驾秋涛，龙宫发胸臆。\r\n群迷行大夜，浩浩一昏黑。赤水千丈深，玄珠几人得。\r\n持杯挹溟涨，至理安可测。宁假喻芭蕉，真成嗅薝卜。\r\n松声扫白月，霁夜来静域。清梵罢法筵，天香满衣襋。\r\n何方济了岸，祗仗慈航力。愿与十八贤，同栖翠莲国。"
        },
        {
            "title": "将离澧浦置酒野屿奉怀沈正字昆弟三人联登高",
            "content": "春月三改兔，花枝成绿阴。年光东流水，浩叹伤羁心。\r\n酌桂烟屿晚，鴂鸣江草深。良图一超忽，万恨空相寻。\r\n上国刈翘楚，才微甘陆沉。无灯假贫女，有泪沾牛衾。\r\n衡岳三麒麟，各振黄钟音。卿云被文彩，芳价摇词林。\r\n夫子芸阁英，养鳞湘水浔。晴沙踏兰菊，隐几当青岑。\r\n明月洞庭上，悠扬挂离襟。停觞一摇笔，聊寄生刍吟。"
        },
        {
            "title": "汉阳春晚",
            "content": "汉阳抱青山，飞楼映湘渚。白云蔽黄鹤，绿树藏鹦鹉。\r\n凭高送春目，流恨伤千古。遐思祢衡才，令人怨黄祖。"
        },
        {
            "title": "岳阳春晚",
            "content": "不觉春物老，块然湖上楼。云沙鹧鸪思，风日沅湘愁。\r\n去翼灭云梦，来帆指昭丘。所嗟芳桂晚，寂寞对汀洲。"
        },
        {
            "title": "宿鸟远峡化台遇风雨",
            "content": "孤鹤长松颠，独宿万岩雨。龙湫在石脚，引袂时一取。\r\n惊风折乔木，飞焰猎窗户。半夜霹雳声，高斋有人语。"
        },
        {
            "title": "送郑子宽弃官东游便归女几",
            "content": "八月湖浸天，扬帆入秋色。岷峨雪气来，寒涨潇湘碧。\r\n子真冥鸿志，不逐笼下翼。九女叠云屏，於焉恣栖息。\r\n新诗山水思，静入陶谢格。困醉松花春，追攀紫烟客。\r\n相逢十年旧，嚬笑等欢慽。一饭玉露蔬，中肠展堆积。\r\n停食不尽意，倾意怅可惜。云水一分飞，离忧洞庭侧。\r\n回车三乡路，仙菊正堪摘。寄谢杜兰香，何年别张硕。"
        },
        {
            "title": "洞庭驿楼雪夜宴集",
            "content": "昔与张湘州，闲登岳阳楼。目穷衡巫表，兴尽荆吴秋。\r\n掷笔落郢曲，巴人不能酬。是时簪裾会，景物穷冥搜。\r\n误忝玳筵秀，得陪文苑游。几篇云楣上，风雨沉银钩。\r\n□□□□□，□□□沧洲。童儿待郭伋，竹马空迟留。\r\n路指云汉津，谁能吟四愁。银壶傲海雪，青管罗名讴。\r\n贱子迹未安，谋身拙如鸠。分随烟霞老，岂有风云求。\r\n不逐万物化，但贻知己羞。方穷立命说，战胜心悠悠。\r\n不然蹲会稽，钩下三五牛。所期波涛助，燀赫呈吞舟。"
        },
        {
            "title": "自澧浦东",
            "content": "短翮后飞者，前攀鸾鹤翔。力微应万里，矫首空苍苍。\r\n谁昔探花源，考槃西岳阳。高风动商洛，绮皓无馨香。\r\n一朝下蒲轮，清辉照岩廊。孤醒立众醉，古道何由昌。\r\n经术震浮荡，国风扫齐梁。文襟即玄圃，笔下成琳琅。\r\n霞水散吟啸，松筠奉琴觞。冰壶避皎洁，武库羞锋铓。\r\n小子书代耕，束发颇自强。艰哉水投石，壮志空摧藏。\r\n十年侣龟鱼，垂头在沅湘。巴歌掩白雪，鲍肆埋兰芳。\r\n骚雅道未丧，何忧名不彰。饥寒束困厄，默塞飞星霜。\r\n百志不成一，东波掷年光。尘生脱粟甑，万里违高堂。\r\n中夜恨火来，焚烧九回肠。平明梁山泪，缘枕沾匡床。\r\n依泊洞庭波，木叶忽已黄。哀砧捣秋色，晓月啼寒螀。\r\n复此棹孤舟，云涛浩茫茫。朱门待媒势，短褐谁揄扬。\r\n仰羡野陂凫，无心忧稻粱。不如天边雁，南北皆成行。\r\n男儿白日间，变化未可量。所希困辱地，剪拂成腾骧。\r\n咋笔话肝肺，咏兹枯鱼章。何由首西路，目断白云乡。"
        },
        {
            "title": "洞庭入澧江寄巴丘故人",
            "content": "四月桑半枝，吴蚕初弄丝。江行好风日，燕舞轻波时。\r\n去事旋成梦，来欢难预期。唯凭东流水，日夜寄相思。"
        },
        {
            "title": "法华微上人盛话金",
            "content": "江上青莲宫，人间蓬莱岛。烟霞与波浪，隐映楼台好。\r\n潮门梵音静，海日天光早。愿与灵鹫人，吟经此终老。"
        },
        {
            "title": "送处士自番禺东游便归苏台别业",
            "content": "哑轧暮江上，橹声摇落心。宛陵三千里，路指吴云深。\r\n莼菜动归兴，忽然闻会吟。南浮龙川月，东下敬亭岑。\r\n多君咏逍遥，结萝碧溪阴。高笼华表鹤，静对幽兰琴。\r\n汗漫江海思，傲然抽冠簪。归屿未云寂，还家应追寻。\r\n二陆文苑秀，岧峣怀所钦。惜我入洛晚，不睹双南金。\r\n江左风流尽，名贤成古今。送君无限意，别酒但加斟。"
        },
        {
            "title": "送郑京昭之云安",
            "content": "君吟高唐赋，路过巫山渚。莫令巫山下，幽梦惹云雨。\r\n往事几千年，芬菲今尚传。空留荆王馆，岩嶂深苍然。\r\n楚水五月浪，轻舟入蘋烟。送君扬楫去，愁绝郢城篇。"
        },
        {
            "title": "龙山人惠石廪方及团茶",
            "content": "客有衡岳隐，遗余石廪茶。自云凌烟露，采掇春山芽。\r\n珪璧相压叠，积芳莫能加。碾成黄金粉，轻嫩如松花。\r\n红炉爨霜枝，越儿斟井华。滩声起鱼眼，满鼎漂清霞。\r\n凝澄坐晓灯，病眼如蒙纱。一瓯拂昏寐，襟鬲开烦拏。\r\n顾渚与方山，谁人留品差？持瓯默吟味，摇膝空咨嗟。"
        },
        {
            "title": "伤思",
            "content": "八月白露浓，芙蓉抱香死。红枯金粉堕，寥落寒塘水。\r\n西风团叶下，叠縠参差起。不见棹歌人，空垂绿房子。"
        },
        {
            "title": "赠方处士兼以写别",
            "content": "天与云鹤情，人间恣诗酒。龙宫奉采觅，澒洞一千首。\r\n清如南薰丝，韵若黄钟吼。喜于风骚地，忽见陶谢手。\r\n籍籍九江西，篇篇在人口。芙蓉为芳菲，未落诸花后。\r\n所知心眼大，别自开户牖。才力似风鹏，谁能算升斗。\r\n无营傲云竹，琴帙静为友。鸾凤戢羽仪，骐骥在郊薮。\r\n镜湖春水绿，越客忆归否。白衣四十秋，逍遥一何久。\r\n此身无定迹，又逐浮云走。离思书不穷，残阳落江柳。"
        },
        {
            "title": "登章华楼",
            "content": "楚子故宫地，苍然云水秋。我来览从事，落景空生愁。\r\n伯业没荆棘，雄图成古丘。沈吟问鼎语，但见东波流。\r\n征鸿引乡心，一去何悠悠。晴湖碧云晚，暝色空高楼。\r\n迢递趋远峤，微茫入孤舟。空路不堪望，西风白浪稠。"
        },
        {
            "title": "江楼独酌怀从叔",
            "content": "水国发爽气，川光静高秋。酣歌金尊醁，送此清风愁。\r\n楚色忽满目，滩声落西楼。云翻天边叶，月弄波上钩。\r\n芳意长摇落，蘅兰谢汀洲。长吟碧云合，怅望江之幽。"
        },
        {
            "title": "登宜春醉宿景星寺寄郑判官兼简空上人",
            "content": "晓发碧水阳，暝宿金山寺。松风洒寒雨，淅沥醒余醉。\r\n夜中香积饭，蔬粒俱精异。境寂灭尘愁，神高得诗思。\r\n皎皎荥阳子，芳春富才义。涨海豁心源，冰壶见门地。\r\n碧霄有鸠序，未展联行翅。俱笑一尺绳，三年绊骐骥。\r\n摧藏担簦客，郁抑胸襟事。名业尔未从，临风嘿舒志。\r\n一身渺云岭，中夜空涕泗。侧枕对孤灯，衾寒不成寐。\r\n粮薪极桂玉，大道生榛刺。耻息恶木阴，难书剑歌意。\r\n扬鞭入莽苍，山驿凌烟翠。越鸟日南飞，芳音愿相次。"
        },
        {
            "title": "送友人之峡",
            "content": "东吴有赋客，愿识阳台仙。彩毫飞白云，不减郢中篇。\r\n楚水五月浪，轻舟入暮烟。巫云多感梦，桂楫早回旋。"
        },
        {
            "title": "湘西寺霁夜",
            "content": "雨过琉璃宫，佳兴浩清绝。松风冷晴滩，竹路踏碎月。\r\n月波荡如水，气爽星朗灭。皓夜千树寒，峥嵘万岩雪。\r\n后山鹤唳断，前池荷香发。境寂凉夜深，神思空飞越。"
        },
        {
            "title": "大云池泛舟",
            "content": "九月莲花死，萍枯霜水清。船浮天光远，棹拂翠澜轻。\r\n古木□□□，了无烟霭生。游鳞泳皎洁，洞见逍遥情。\r\n渔父一曲歌，沧浪遂知名。未知斯水上，可以濯吾缨。"
        },
        {
            "title": "将之吴越留别坐中文酒诸侣",
            "content": "秋色满水国，江湖兴萧然。氛埃敛八极，万里净澄鲜。\r\n涔浦纵孤棹，吴门渺三千。回随衡阳雁，南入洞庭天。\r\n早闻陆士龙，矫掌跨山川。非思鲈鱼脍，且弄五湖船。\r\n暝泊远浦霞，晓饭芦洲烟。风流访王谢，佳境恣洄沿。\r\n霜剪别岸柳，香枯北池莲。岁华坐摇落，寂寂感流年。\r\n明朝即漂萍，离憾无由宣。相思空江上，何处金波圆。"
        },
        {
            "title": "送萧绾之桂林",
            "content": "兰香佩兰人，弄兰兰江春。尔为兰林秀，芳藻惊常伦。\r\n灿灿凤池裔，一毛今再新。竹花不给口，憔悴清湘滨。\r\n一朝南溟飞，彩翮不可亲。苍梧云水晚，离思空凝颦。\r\n我亦纵烟棹，西浮彭蠡津。丈夫未虎变，落魄甘风尘。\r\n大禹惜寸阴，况我无才身。流光销道路，以此生嗟辛。\r\n万里阔分袂，相思杳难申。桂水秋更碧，寄书西上鳞。"
        },
        {
            "title": "我思何所在",
            "content": "我思何所在，乃在阳台侧。良宵相望时，空此明月色。\r\n归魂泊湘云，飘荡去不得。觉来理舟楫，波浪春湖白。\r\n烟光浩楚秋，瑶草不忍摘。因书天末心，系此双飞翼。"
        },
        {
            "title": "古镜",
            "content": "明月何处来，朦胧在人境。得非轩辕作，妙绝世莫并。\r\n瑶匣开旭日，白电走孤影。泓澄一尺天，彻底寒霜景。\r\n冰辉凛毛发，使我肝胆冷。忽惊行深幽，面落九秋井。\r\n云天入掌握，爽朗神魂净。不必负局仙，金沙发光炯。\r\n阴沉蓄灵怪，可与天地永。恐为悲龙吟，飞去在俄顷。"
        },
        {
            "title": "别狄佩",
            "content": "翠竹不着花，凤雏长忍饥。未开凡霄翮，空把碧梧枝。\r\n圣人奏云韶，祥凤一来仪。文章耀白日，众鸟莫敢窥。\r\n郁抑不自言，凡鸟何由知。当看九千仞，飞出太平时。"
        },
        {
            "title": "湖中古愁三首",
            "content": "凉风西海来，直渡洞庭水。翛翛木叶下，白浪连天起。\r\n蘅兰委皓雪，百草一时死。摧残负志人，感叹何穷已。\r\n昔我睹云梦，穷秋经汨罗。灵均竟不返，怨气成微波。\r\n奠桂开古祠，朦胧入幽萝。落日潇湘上，凄凉吟九歌。\r\n南云哭重华，水死悲二女。天边九点黛，白骨迷处所。\r\n朦胧波上瑟，清夜降北渚。万古一双魂，飘飘在烟雨。"
        },
        {
            "title": "卢溪道中",
            "content": "晓发潺湲亭，夜宿潺湲水。风篁扫石濑，琴声九十里。\r\n光奔觉来眼，寒落梦中耳。曾向三峡行，巴江亦如此。"
        },
        {
            "title": "将游罗浮登广陵楞伽台别羽客",
            "content": "清远登高台，晃朗纵览历。濯泉唤仙风，于此荡灵魄。\r\n冷光邀远目，百里见海色。送云归蓬壶，望鹤灭秋碧。\r\n波澜收日气，天自回澄寂。百越落掌中，十洲点空白。\r\n身居飞鸟上，口咏玄元籍。飘如出尘笼，想望吹箫客。\r\n冥冥人间世，歌笑不足惜。朅来罗浮巅，披云炼琼液。\r\n谢公云岑兴，可以蹑高迹。吾将抱瑶琴，绝境纵所适。"
        },
        {
            "title": "山中秋夕",
            "content": "抱琴出南楼，气爽浮云灭。松风吹天箫，竹路踏碎月。\r\n后山鹤唳定，前浦荷香发。境寂良夜深，了与人间别。"
        },
        {
            "title": "秋怨",
            "content": "瑟瑟凉海气，西来送愁容。金风死绿蕙，玉露生寒松。\r\n所思在溟碧，无因一相逢。登楼睇去翼，目尽沧波重。\r\n虚窗度流萤，斜月啼幽蛩。疏红落残艳，冷水凋芙蓉。\r\n岁暮空太息，年华逐遗踪。凝情耿不寐，揽涕起疏慵。"
        },
        {
            "title": "赠方处士",
            "content": "白衣方外人，高闲溪中鹤。无心恋稻粱，但以林泉乐。\r\n赤霄终得意，天池俟飞跃。岁晏入帝乡，期君在寥廓。"
        },
        {
            "title": "感兴四首",
            "content": "子云吞白凤，遂吐太玄书。幽微十万字，枝叶何扶疏。\r\n婉娈猛虎口，甘言累其初。一睹美新作，斯瑕安可除。\r\n昔窃不死药，奔空有嫦娥。盈盈天上艳，孤洁栖金波。\r\n织女了无语，长宵隔银河。轧轧挥素手，几时停玉梭。\r\n洞房三五夕，金釭凝焰灭。美人抱云和，斜倚纱窗月。\r\n沈吟想幽梦，闺思深不说。弦冷玉指寒，含颦待明发。\r\n朔雁衔边秋，寒声落燕代。先惊愁人耳，颜发潜消改。\r\n凝云蔽洛浦，梦寐劳光彩。天边无书来，相思泪成海。"
        },
        {
            "title": "小弟艎南游近书来",
            "content": "湘南客帆稀，游子寡消息。经时停尺素，望尽云边翼。\r\n笑言频梦寐，独立想容色。落景无来人，修江入天白。\r\n停停倚门念，瑟瑟风雨夕。何处泊扁舟，迢递湍波侧。\r\n秋归旧窗竹，永夜一凄寂。吟尔鶺鴒篇，中宵慰相忆。"
        },
        {
            "title": "雨夜呈长官",
            "content": "远客坐长夜，雨声孤寺秋。请量东海水，看取浅深愁。\r\n愁穷重于山，终年压人头。朱颜与芳景，暗赴东波流。\r\n鳞翼思风水，青云方阻修。孤灯冷素艳，虫响寒房幽。\r\n借问陶渊明，何物号忘忧。无因一酩酊，高枕万情休。"
        },
        {
            "title": "乌夜号",
            "content": "层波隔梦渚，一望青枫林。有鸟在其间，达晓自悲吟。\r\n是时月黑天，四野烟雨深。如闻生离哭，其声痛人心。\r\n悄悄夜正长，空山响哀音。远客不可听，坐愁华发侵。\r\n既非蜀帝魂，恐是桓山禽。四子各分散，母声犹至今。"
        },
        {
            "title": "感春",
            "content": "春情不可状，艳艳令人醉。暮水绿杨愁，深窗落花思。\r\n吴宫新暖日，海燕双飞至。秋思逐烟光，空濛满天地。"
        },
        {
            "title": "琴曲歌辞·升仙操",
            "content": "嬴女去秦宫，琼箫生碧空。凤台闭烟雾，鸾吹飘天风。\r\n复闻周太子，亦遇浮丘公。丛簧发仙弄，轻举紫霞中。\r\n浊世不久住，清都路何穷。一去霄汉上，世人那得逢。"
        },
        {
            "title": "相和歌辞·乌夜啼",
            "content": "曾波隔梦渚，一望青枫林。有乌在其间，达晓自悲吟。\r\n是时月黑天，四野烟雨深。如闻生离哭，其声痛人心。\r\n悄悄夜正长，空山响哀音。远客不可听，坐愁华发侵。\r\n既非蜀帝魂，恐是恒山禽。四子各分散，母声犹至今。"
        },
        {
            "title": "横吹曲辞·骢马（一曰骢马驱）",
            "content": "浮云何权奇，绝足势未知。长嘶青海风，躞蹀振云丝。\r\n由来渥洼种，本是苍龙儿。穆满不再活，无人昆阆骑。\r\n君识跃峤怯，宁劳耀金羁。青刍与白水，空笑驽骀肥。\r\n伯乐傥一见，应惊耳长垂。当思八荒外，逐日向瑶池。"
        },
        {
            "title": "赠人",
            "content": "曾留宋玉旧衣裳，\r\n惹得巫山梦里香。\r\n云雨无情难管领，\r\n任他别嫁楚襄王。"
        },
        {
            "title": "黄陵庙",
            "content": "黄陵庙前莎草春，\r\n黄陵女儿蒨裙新。\r\n轻舟短櫂唱歌去，\r\n水远山长愁杀人。"
        },
        {
            "title": "为炉前坐",
            "content": "孤灯照不寐，\r\n风雨满西林。\r\n多少关心事，\r\n书灰到夜深。"
        }
    ]
}