{
    "dynasty": "唐",
    "author": "朱庆馀",
    "intro": "朱庆馀，名可久，以字行，越州人。受知于张籍，登宝历进士第。诗二卷。",
    "items": [
        {
            "title": "送人下第归",
            "content": "独立身难达，新春与志违。异乡青草长，故国白头归。\r\n岸阔湖波溢，程遥楚岫微。高秋期再会，此去莫忘机。"
        },
        {
            "title": "送刘思复南河从军",
            "content": "七千里别宁无恨，且贵从军乐事多。不驻节旄先候发，\r\n偶逢山寺亦难过。蛮人独放畬田火，海兽群游落日波。\r\n远作受恩身不易，莫抛书剑近笙歌。"
        },
        {
            "title": "镜湖西岛言事",
            "content": "慵拙幸便荒僻地，纵闻猿鸟亦何愁。偶因药酒欺梅雨，\r\n却著寒衣过麦秋。岁计有馀添橡实，生涯一半在渔舟。\r\n世人若便无知己，应向此溪成白头。"
        },
        {
            "title": "南湖",
            "content": "湖上微风小槛凉，翻翻菱荇满回塘。野船著岸入春草，\r\n水鸟带波飞夕阳。芦叶有声疑露雨，浪花无际似潇湘。\r\n飘然蓬艇东归客，尽日相看忆楚乡。"
        },
        {
            "title": "观涛",
            "content": "木落霜飞天地清，空江百里见潮生。鲜飙出海鱼龙气，\r\n晴雪喷山雷鼓声。云日半阴川渐满，客帆皆过浪难平。\r\n高楼晓望无穷意，丹叶黄花绕郡城。"
        },
        {
            "title": "送崔秀才游江陵",
            "content": "樽前荆楚客，云外思萦回。秦野春已尽，商山花正开。\r\n鸥惊帆乍起，虹见雨初来。自有归期在，蝉声处处催。"
        },
        {
            "title": "赠江夏卢使君",
            "content": "诗人中最屈，无与使君俦。白发虽求退，明时合见收。\r\n登山犹自健，纵酒可多愁。好是能骑马，相逢见鄂州。"
        },
        {
            "title": "送璧州刘使君",
            "content": "王府登朝后，巴乡典郡新。江分入峡路，山见采鞭人。\r\n旧业孤城梦，生祠几处身。知君素清俭，料得却来贫。"
        },
        {
            "title": "贺张水部员外拜命",
            "content": "省中官最美，无似水曹郎。前代佳名逊，当时重姓张。\r\n白须吟丽句，红叶吐朝阳。徒有归山意，君恩未可忘。"
        },
        {
            "title": "过耶溪",
            "content": "春溪缭绕出无穷，两岸桃花正好风。\r\n恰是扁舟堪入处，鸳鸯飞起碧流中。"
        },
        {
            "title": "榜曲",
            "content": "荷花明灭水烟空，惆怅来时径不同。\r\n欲到前洲堪入处，鸳鸯飞出碧流中。"
        },
        {
            "title": "赠凤翔柳司录",
            "content": "杏园北寺题名日，数到如今四十年。\r\n点检生涯与官职，一茎野竹在身边。"
        },
        {
            "title": "登玄都阁",
            "content": "野色晴宜上阁看，树阴遥映御沟寒。\r\n豪家旧宅无人住，空见朱门锁牡丹。"
        },
        {
            "title": "商州王中丞留吃枳壳",
            "content": "方物就中名最远，只应愈疾味偏佳。\r\n若交尽乞人人与，采尽商山枳壳花。"
        },
        {
            "title": "舜井",
            "content": "碧甃磷磷不记年，青萝锁在小山颠。\r\n向来下视千山水，疑是苍梧万里天。"
        },
        {
            "title": "都门晚望",
            "content": "绿槐花堕御沟边，步出都门雨后天。\r\n日暮野人耕种罢，烽楼原上一条烟。"
        },
        {
            "title": "采莲",
            "content": "隔烟花草远濛濛，恨个来时路不同。\r\n正是停桡相遇处，鸳鸯飞去急流中。"
        },
        {
            "title": "留别卢玄休归荆门",
            "content": "江边离别心，言罢各沾襟。以我去帆远，知君离恨深。\r\n云开孤鸟出，浪起白鸥沈。更作来年约，阳台许伴寻。"
        },
        {
            "title": "题钱宇别墅",
            "content": "林居向晚饶清景，惜去非关恋酒杯。石净每因杉露滴，\r\n地幽渐觉水禽来。药蔬秋后供僧尽，竹杖吟中望月回。\r\n红叶闲飘篱落迥，行人远见草堂开。"
        },
        {
            "title": "逢山人",
            "content": "星月相逢现此身，自然无迹又无尘。\r\n秋来若向金天会，便是青莲叶上人。"
        },
        {
            "title": "别李侍御后亭夜坐却寄",
            "content": "已作亭下别，未忘灯下情。吟多欲就枕，更漏转分明。"
        },
        {
            "title": "酬李躔侍御",
            "content": "此去非关兴，君行不当游。无因两处马，共饮一溪流。"
        },
        {
            "title": "长城",
            "content": "秦帝防胡虏，关心倍可嗟。一人如有德，四海尽为家。\r\n往事乾坤在，荒基草木遮。至今徒者骨，犹自哭风沙。"
        },
        {
            "title": "长安春日野中",
            "content": "青春思楚地，闲步出秦城。满眼是岐路，何年见弟兄。\r\n烟霞装媚景，霄汉指前程。尽日徘徊处，归鸿过玉京。"
        },
        {
            "title": "途中感怀",
            "content": "世上名利牵，途中意惨然。到家能几日，为客便经年。\r\n迹似萍随水，情同鹤在田。何当功业遂，归路下遥天。"
        },
        {
            "title": "寄友人",
            "content": "当代知音少，相思在此身。一分南北路，长问往来人。\r\n是处应为客，何门许扫尘。凭书正惆怅，蜀魄数声新。"
        },
        {
            "title": "废宅花",
            "content": "数树荒庭上，芬芳映绿苔。自缘逢暖发，不是为人开。\r\n色艳莺犹在，香消蝶已回。相从无胜事，谁向此倾杯。"
        },
        {
            "title": "闲居即事",
            "content": "深嶂多幽景，闲居野兴清。满庭秋雨过，连夜绿苔生。\r\n石面横琴坐，松阴采药行。超然尘事外，不似绊浮名。"
        },
        {
            "title": "春日旅次",
            "content": "林中莺又啭，为客恨因循。故里遥千里，青春过数春。\r\n弟兄来渐少，岁月去何频。早晚荣归计，中堂会所亲。"
        },
        {
            "title": "夏日访贞上人院",
            "content": "炎夏寻灵境，高僧澹荡中。命棋隈绿竹，尽日有清风。\r\n流水离经阁，闲云入梵宫。此时袪万虑，直似出尘笼。"
        },
        {
            "title": "早梅",
            "content": "天然根性异，万物尽难陪。自古承春早，严冬斗雪开。\r\n艳寒宜雨露，香冷隔尘埃。堪把依松竹，良涂一处栽。"
        },
        {
            "title": "宿江馆",
            "content": "江馆迢遥处，知音信渐赊。夜深乡梦觉，窗下月明斜。\r\n起雁看荒草，惊波尚白沙。那堪动乡思，故国在天涯。"
        },
        {
            "title": "塞下感怀",
            "content": "塞下闲为客，乡心岂易安。程涂过万里，身事尚孤寒。\r\n竟日风沙急，临秋草木残。何年方致主，时拂剑尘看。"
        },
        {
            "title": "叙吟",
            "content": "雅道辛勤久，潜疑鬓雪侵。未能酬片善，难更免孤吟。\r\n有景皆牵思，无愁不到心。遥天一轮月，几夜见西沈。"
        },
        {
            "title": "旅中过重阳",
            "content": "一岁重阳至，羁游在异乡。登高思旧友，满目是穷荒。\r\n草际飞云片，天涯落雁行。故山篱畔菊，今日为谁黄。"
        },
        {
            "title": "过洞庭",
            "content": "帆挂狂风起，茫茫既往时。波涛如未息，舟楫亦堪疑。\r\n旅雁投孤岛，长天下四维。前程有平处，谁敢与心期。"
        },
        {
            "title": "夏末留别洞庭知己",
            "content": "清秋时节近，分袂独凄然。此地折高柳，何门听暮蝉。\r\n浪摇湖外日，山背楚南天。空感迢迢事，荣归在几年。"
        },
        {
            "title": "宿山居",
            "content": "山店灯前客，酬身未有媒。乡关贫后别，风雨夜深来。\r\n上国求丹桂，衡门长绿苔。堪惊双鬓雪，不待岁寒催。"
        },
        {
            "title": "中秋月",
            "content": "自古分功定，唯应缺又盈。一宵当皎洁，四海尽澄清。\r\n静觉风微起，寒过雪乍倾。孤高稀此遇，吟赏倍牵情。"
        },
        {
            "title": "送友人赴举",
            "content": "世路□□久，嗟君进取身。十年虽苦志，万里托何人。\r\n处困非乖道，求名本为亲。惟应□□意，先与化龙鳞。"
        },
        {
            "title": "题娥皇庙",
            "content": "娥皇挥涕处，东望九疑天。往事难重问，孤峰尚惨然。\r\n夜深寒峒响，秋近碧萝鲜。未省明君意，遗踪万古传。"
        },
        {
            "title": "湖中闲夜遣兴",
            "content": "钓艇同琴酒，良宵背水滨。风波不起处，星月尽随身。\r\n浦迥湘烟卷，林香岳气春。谁知此中兴，宁羡五湖人。"
        },
        {
            "title": "赠陈逸人",
            "content": "乐道辞荣禄，安居桂水东。得闲多事外，知足少年中。\r\n药圃无凡草，松庭有素风。朝昏吟步处，琴酒与谁同。"
        },
        {
            "title": "赠道者",
            "content": "独住神仙境，门当瀑布开。地多临水石，行不惹尘埃。\r\n风起松花散，琴鸣鹤翅回。还归九天上，时有故人来。"
        },
        {
            "title": "望九疑",
            "content": "浮生犹役役，未得便寻真。白日如无路，青山岂有人。\r\n烟收遥岫小，雨过晚川新。倚杖何凝望，中宵梦往频。"
        },
        {
            "title": "闲居冬末寄友人",
            "content": "短亭分袂后，倚槛思偏孤。雨雪落残腊，轮蹄在远涂。\r\n人情难故旧，草色易凋枯。共有男儿事，何年入帝都。"
        },
        {
            "title": "行路难",
            "content": "世事浇浮后，艰难向此生。人心不自足，公道为谁平。\r\n德丧淳风尽，年荒蔓草盈。堪悲山下路，非只客中行。"
        },
        {
            "title": "十六夜月",
            "content": "昨夜忽已过，冰轮始觉亏。孤光犹不定，浮世更堪疑。\r\n影落澄江海，寒生静路岐。皎然银汉外，长有众星随。"
        },
        {
            "title": "旅中秋月有怀",
            "content": "久客未还乡，中秋倍可伤。暮天飞旅雁，故国在衡阳。\r\n岛外归云迥，林间坠叶黄。数宵千里梦，时见旧书堂。"
        },
        {
            "title": "望早日",
            "content": "窗下闻鸡后，苍茫映远林。才分天地色，便禁虎狼心。\r\n是处程涂远，何山洞府深。此时堪伫望，万象豁尘襟。"
        },
        {
            "title": "送僧",
            "content": "客行皆有为，师去是闲游。野望携金策，禅栖寄石楼。\r\n山深松翠冷，潭静菊花秋。几处题青壁，袈裟溅瀑流。"
        },
        {
            "title": "塞下曲",
            "content": "万里去长征，连年惯野营。入群来择马，抛伴去擒生。\r\n箭撚雕翎阔，弓盘鹊角轻。问看行近远，西过受降城。"
        },
        {
            "title": "送浙东周判官",
            "content": "久闻从事沧江外，谁谓无官已白头。来备戎装嘶数骑，\r\n去持丹诏入孤舟。蝉鸣远驿残阳树，鹭起湖田片雨秋。\r\n到日重陪丞相宴，镜湖新月在城楼。"
        },
        {
            "title": "赠至寂禅师",
            "content": "处世唯据衲，禅门几岁寒。法空无所染，性悟不多看。\r\n竟日门长掩，相逢草自残。有时寻道侣，飞锡度峰峦。"
        },
        {
            "title": "与庞复言携酒望洞庭",
            "content": "南湖春色通平远，贪记诗情忘酒杯。帆自巴陵山下过，\r\n雨从神女峡边来。青蒲映水疏还密，白鸟翻空去复回。\r\n尽日与君同看望，了然胜见画屏开。"
        },
        {
            "title": "题开元寺",
            "content": "西入山门十里程，粉墙书字甚分明。萧帝坏陵深虎迹，\r\n广师遗院闭松声。长廊画剥僧形影，石壁尘昏客姓名。\r\n何必更将空色遣，眼前人事是浮生。"
        },
        {
            "title": "送饶州张使君",
            "content": "白头为郡清秋别，山水南行岂觉赊。楚老只应思入境，\r\n吴儿从此去移家。馆依高岭分樟叶，路出重江见苇花。\r\n务退唯当吟咏苦，留心曾不在生涯。"
        },
        {
            "title": "送邵州林使君",
            "content": "轩车此去也逢时，地近湘南颇入诗。一月计程那是远，\r\n中年出守未为迟。水边花气熏章服，岭上岚光照画旗。\r\n想得化行风土变，州人应为立生祠。"
        },
        {
            "title": "送窦秀才",
            "content": "江南才子日纷纷，少有篇章得似君。清话未同山寺宿，\r\n离歌已向客亭闻。梅天马上愁黄鸟，泽国帆前见白云。\r\n通籍名高年又少，回头应笑晚从军。"
        },
        {
            "title": "台州郑员外郡斋双鹤",
            "content": "丹顶分明音响别，况闻来处隔云涛。情悬碧落飞何晚，\r\n立近清池意自高。向夜双栖惊玉漏，临轩对舞拂朱袍。\r\n仙郎为尔开笼早，莫虑回翔损羽毛。"
        },
        {
            "title": "吴兴新堤",
            "content": "春堤一望思无涯，树势还同水势斜。深映菰蒲三十里，\r\n晴分功利几千家。谋成既不劳人力，境远偏宜隔浪花。\r\n若与青山长作固，汀洲肯恨柳丝遮。"
        },
        {
            "title": "送元处士游天台",
            "content": "青冥路口绝人行，独与僧期上赤城。树列烟岚春更好，\r\n溪藏冰雪夜偏明。空山雉雊禾苗短，野馆风来竹气清。\r\n若过石桥看瀑布，不妨高处便题名。"
        },
        {
            "title": "送浙东陆中丞",
            "content": "坐将文教镇藩维，花满东南圣主知。公务肯容私暂入，\r\n丰年长与德相随。无贤不是朱门客，有子皆如玉树枝。\r\n自爱此身居乐土，咏歌林下日忘疲。"
        },
        {
            "title": "送罗先辈书记归后却还闽中留别",
            "content": "同是越人从小别，忽归乡里见皆惊。湖边访旧知谁在，\r\n幕下留欢但觉荣。望岭又生红槿思，登车岂倦白云程。\r\n况当季父承恩日，廉问南州政已成。"
        },
        {
            "title": "和处州韦使君新开南溪",
            "content": "地里光图谶，樵人共说深。悠然想高躅，坐使变荒岑。\r\n疏凿因殊旧，亭台亦自今。静容猿暂下，闲与鹤同寻。\r\n转旆驯禽起，褰帷瀑溜侵。石稀潭见底，岚暗树无阴。\r\n跻险难通屐，攀栖称抱琴。云风开物意，潭水识人心。\r\n携榼巡花遍，移舟惜景沈。世嫌山水僻，谁伴谢公吟。"
        },
        {
            "title": "孔尚书致仕因而有寄赠",
            "content": "高人心易足，三表乞身闲。与世长疏索，唯僧得往还。\r\n直声留阙下，生事在林间。时复逢清景，乘车看远山。"
        },
        {
            "title": "酬萧员外见寄",
            "content": "麦风吹雨正徘徊，忽报书从郡阁来。道薄谬应宗伯选，\r\n诗成徒费谢公才。九霄示路空知感，十上惊魂尚未回。\r\n胜寄幸容溪馆宿，龙钟惭见妓筵开。倘期霁后陪新兴，\r\n一滴还须当一杯。"
        },
        {
            "title": "送虚上人游天台",
            "content": "青冥通去路，谁见独随缘。此地春前别，何山夜后禅。\r\n石桥隐深树，朱阙见晴天。好是修行处，师当住几年。"
        },
        {
            "title": "过孟浩然旧居",
            "content": "命合终山水，才非不称时。冢边空有树，身后独无儿。\r\n散尽诗篇本，长存道德碑。平生谁见重，应只是王维。"
        },
        {
            "title": "将之上京留别淮南书记李侍御",
            "content": "半似无名位，门当静处开。人心皆向德，物色不供才。\r\n酒兴春边过，军谋意外来。取名荣相府，却虑诏书催。"
        },
        {
            "title": "送惠雅上人西游",
            "content": "五湖僧独往，此去与谁期。兴远常怜鹤，禅馀肯废诗。\r\n望云回寺晚，为讲到城迟。还想安居日，应当后夏时。"
        },
        {
            "title": "送僧往台岳",
            "content": "五城初罢讲，海上忆闲行。触雪麻衣静，登山竹锡轻。\r\n天寒岳寺出，日晚岛泉清。坐与幽期遇，何人识此情。"
        },
        {
            "title": "送马秀才",
            "content": "清貌不识睡，见来尝苦吟。风尘归省日，江海寄家心。\r\n与鹤期前岛，随僧过远林。相于竟何事，无语与知音。"
        },
        {
            "title": "赠律师院",
            "content": "粉壁通莲径，扁舟到不迷。苇声过枕上，湖色满窗西。\r\n但见修行苦，谁论夏腊低。闲看种来树，已觉与身齐。"
        },
        {
            "title": "送祝秀才归衢州",
            "content": "旧隐縠溪上，忆归年已深。学徒花下别，乡路雪边寻。\r\n骑吏陪春赏，江僧伴晚吟。高科如在意，当自惜光阴。"
        },
        {
            "title": "同卢校书游新兴寺",
            "content": "山深云景别，有寺亦堪过。才子将迎远，林僧气性和。\r\n潭清蒲影定，松老鹤声多。岂不思公府，其如野兴何。"
        },
        {
            "title": "送石协律归吴兴别业",
            "content": "识来无定居，此去复何如。一与耕者遇，转将朝客疏。\r\n资身唯药草，教子但诗书。曾许黄庭本，斯言岂合虚。"
        },
        {
            "title": "酬于訢校书见贻",
            "content": "能□得从军，清嬴□□□。绮罗徒满目，山水不离心。\r\n暂别愁花老，相思倚竹阴。家贫无以养，未可话抽簪。"
        },
        {
            "title": "秋宵宴别卢侍御",
            "content": "风亭弦管绝，玉漏一声新。绿茗香醒酒，寒灯静照人。\r\n清班无意恋，素业本来贫。明发青山道，谁逢去马尘。"
        },
        {
            "title": "和处州严郎中游南溪",
            "content": "四望非人境，从前洞穴深。潭清蒲远岸，岚积树无阴。\r\n看草初移屐，扪萝忽并簪。世嫌山水僻，谁伴谢公吟。"
        },
        {
            "title": "送吴秀才之山西",
            "content": "泽潞西边路，兰桡北去人。出门谁恨别，投分不缘贫。\r\n杯酒从年少，知音在日新。东湖发诗意，夏卉竟如春。"
        },
        {
            "title": "河亭",
            "content": "孤亭临绝岸，猿鸟识幽蹊。花落曾谁到，诗成独未题。\r\n潮痕经雨在，石笋与杉齐。谢守便登陟，秋来屐齿低。"
        },
        {
            "title": "梦谢亭",
            "content": "梦后何人见，孤亭似旧时。褰开诚得地，冥感竟因诗。\r\n不往过应少，悲来下独迟。顾惭非谢客，灵贶杳难追。"
        },
        {
            "title": "送僧游温州",
            "content": "夏满随所适，江湖非系缘。卷经离峤寺，隔苇上秋船。\r\n水落无风夜，猿啼欲雨天。石门期独往，谢守有遗篇。"
        },
        {
            "title": "酬李处士见赠",
            "content": "干上非无援，才多却累身。云霄未得路，江海作闲人。\r\n久别唯谋道，相逢不话贫。行藏一如此，可便老风尘。"
        },
        {
            "title": "送崔拾遗赴阙",
            "content": "清貌凌寒玉，朝来拜拾遗。行承天子诏，去感主人知。\r\n剑佩分班日，风霜独立时。名高住不得，非与九霄期。"
        },
        {
            "title": "省试晦日与同志昆明池泛舟",
            "content": "故人同泛处，远色望中明。静见沙痕露，微思月魄生。\r\n周回余雪在，浩渺暮云平。戏鸟随兰棹，空波荡石鲸。\r\n劫灰难问理，岛树偶知名。自省曾追赏，无如此日情。"
        },
        {
            "title": "自述",
            "content": "诗人甘寂寞，居处遍苍苔。后夜蟾光满，邻家树影来。\r\n岂知莲帐好，自爱草堂开。愿答相思意，援毫愧不才。"
        },
        {
            "title": "哭胡遇",
            "content": "寻僧昨日尚相随，忽见绯幡意可知。题处旧诗休更读，\r\n买来新马忆曾骑。不应随分空营奠，终拟求人与立碑。\r\n每向宣阳里中过，遥闻哭临泪先垂。"
        },
        {
            "title": "寄刘少府",
            "content": "唯爱图书兼古器，在官犹自未离贫。\r\n更闻县去青山近，称与诗人作主人。"
        },
        {
            "title": "题王丘长史宅",
            "content": "更无人吏在门前，不似居官似学仙。药气暗侵朝服上，\r\n花阴晚到簿书边。玉琴闲把看山坐，筒簟长铺与客眠。\r\n时见街中骑瘦马，低头只是为诗篇。"
        },
        {
            "title": "寻僧",
            "content": "吟背春城出草迟，天晴紫阁赴僧期。\r\n山边树下行人少，一派新泉日午时。"
        },
        {
            "title": "与真上人一二禅师题玢寺主院",
            "content": "杖屦相随任处便，不唯空寄上方眠。\r\n归时亦取湖边路，晚映枫林共上船。"
        },
        {
            "title": "林下招胡长官",
            "content": "语低清貌似休粮，称著朱衣入草堂。\r\n销暑近来无别物，桂阴当午满绳床。"
        },
        {
            "title": "送长安罗少府",
            "content": "科名再得年犹少，今日休官更觉贤。去国已辞趋府伴，\r\n向家还入渡江船。雪晴新雁斜行出，潮落残云远色鲜。\r\n在处若逢山水住，到时应不及秋前。"
        },
        {
            "title": "刘补阙西亭晚宴",
            "content": "虫声已尽菊花干，共立松阴向晚寒。\r\n对酒看山俱惜去，不知斜月下栏干。"
        },
        {
            "title": "登望云亭招友",
            "content": "日日恐无云可望，不辞逐静望来频。\r\n共知亭下眠云远，解到上头能几人。"
        },
        {
            "title": "早发庐江途中遇雪寄李侍御",
            "content": "芦苇声多雁满陂，湿云连野见山稀。\r\n遥知将吏相逢处，半是春城贺雪归。"
        },
        {
            "title": "种花",
            "content": "忆昔两京官道上，可怜桃李昼阴垂。\r\n不知谁作巡花使，空记玄宗遣种时。"
        },
        {
            "title": "归故园",
            "content": "桑柘骈阗数亩间，门前五柳正堪攀。尊中美酒长须满，\r\n身外浮名总是闲。竹径有时风为扫，柴门无事日常关。\r\n于焉已是忘机地，何用将金别买山。"
        },
        {
            "title": "羽林郎",
            "content": "紫髯年少奉恩初，直阁将军尽不如。酒后引兵围百草，\r\n风前驻旆领边书。宅将公主同时赐，官与中郎共日除。\r\n大笑鲁儒年四十，腰间犹未识金鱼。"
        },
        {
            "title": "送崔约下第归淮南觐省",
            "content": "远忆拜亲留不住，出门行计与谁同。程涂半是依船上，\r\n请谒多愁值雨中。堰水静连堤树绿，村桥时映野花红。\r\n回期须及来春事，莫便江边逐钓翁。"
        },
        {
            "title": "自萧关望临洮",
            "content": "玉关西路出临洮，风卷边沙入马毛。寺寺院中无竹树，\r\n家家壁上有弓刀。惟怜战士垂金甲，不尚游人著白袍。\r\n日暮独吟秋色里，平原一望戍楼高。"
        },
        {
            "title": "同友人看花",
            "content": "寻花不问春深浅，纵是残红也入诗。\r\n每个树边行一匝，谁家园里最多时。"
        },
        {
            "title": "赠韩协律",
            "content": "永日微吟在竹前，骨清唯爱漱寒泉。门闲多有投文客，\r\n身病长无买药钱。岭寺听猿频独宿，湖亭避宴动经年。\r\n亲知尽怪疏荣禄，的是将心暗学禅。"
        },
        {
            "title": "鄂渚送白舍人赴杭州",
            "content": "岂知鹦鹉洲边路，得见凤凰池上人。\r\n从此不同诸客礼，故乡西与郡城邻。"
        },
        {
            "title": "过旧宅",
            "content": "古巷戟门谁旧宅，早曾闻说属官家。更无新燕来巢屋，\r\n唯有闲人去看花。空厩欲摧尘满枥，小池初涸草侵沙。\r\n荣华事歇皆如此，立马踟蹰到日斜。"
        },
        {
            "title": "送唐中丞开淘西湖夏日游泛因书示郡人",
            "content": "萍岸新淘见碧霄，中流相去忽成遥。空余孤屿来诗景，\r\n无复横槎碍柳条。红旆路幽山翠湿，锦帆风起浪花飘。\r\n共知浸润同雷泽，何虑川源有旱苗。"
        },
        {
            "title": "上翰林李舍人",
            "content": "记得早年曾拜识，便怜孤进赏文章。免令汩没惭时辈，\r\n与作声名彻举场。一自凤池承密旨，今因世路接余光。\r\n云泥虽隔思长在，纵使无成也不忘。"
        },
        {
            "title": "题崔驸马林亭",
            "content": "选居幽近御街东，易得诗人聚会同。白练鸟飞深竹里，\r\n朱弦琴在乱书中。亭开山色当高枕，楼静箫声落远风。\r\n何事宦涂犹寂寞，都缘清苦道难通。"
        },
        {
            "title": "上翰林蒋防舍人",
            "content": "清重可过知内制，从前礼绝外庭人。看花在处多随驾，\r\n召宴无时不及旬。马自赐来骑觉稳，诗缘得后意长新。\r\n应怜独在文场久，十有余年浪过春。"
        },
        {
            "title": "和刘补阙秋园寓兴之什十首",
            "content": "闲园清气满，新兴日堪追。隔水蝉鸣后，当檐雁过时。\r\n雨余槐穟重，霜近药苗衰。不以朝簪贵，多将野客期。\r\n谁言高静意，不异在衡茅。竹冷人离洞，天晴鹤出巢。\r\n深篱藏白菌，荒蔓露青匏。几见中宵月，清光坠树梢。\r\n逍遥人事外，杖屦入杉萝。草色寒犹在，虫声晚渐多。\r\n静逢山鸟下，幽称野僧过。几许新开菊，闲从落叶和。\r\n留情清景宴，朝罢有馀闲。蝶散红兰外，萤飞白露间。\r\n墙高微见寺，林静远分山。吟足期相访，残阳自掩关。\r\n深斋尝独处，讵肯厌秋声。翠筱寒愈静，孤花晚更明。\r\n每因逢石坐，多见抱书行。入夜听疏杵，遥知耿此情。\r\n苍翠经宵在，园庐景自深。风凄欲去燕，月思向来砧。\r\n碧石当莎径，寒烟冒竹林。杯瓢闲寄咏，清绝是知音。\r\n门巷唯苔藓，谁言不称贫。台闲人下晚，果熟鸟来频。\r\n石脉潜通井，松枝静离尘。残蔬得晴后，又见一番新。"
        },
        {
            "title": "看涛",
            "content": "不知来远近，但见白峨峨。风雨驱寒玉，鱼龙迸上波。\r\n声长势未尽，晓去夕还过。要路横天堑，其如造化何。"
        },
        {
            "title": "送李馀及第归蜀",
            "content": "从得高科名转盛，亦言归去满城知。发时谁不开筵送，\r\n到处人争与马骑。剑路红蕉明栈阁，巴村绿树荫神祠。\r\n乡中后辈游门馆，半是来求近日诗。"
        },
        {
            "title": "题胡氏溪亭",
            "content": "亭与溪相近，无时不有风。涧松生便黑，野藓看多红。\r\n雨足秋声后，山沈夜色中。主人能守静，略与客心同。"
        },
        {
            "title": "题蔷薇花",
            "content": "四面垂条密，浮阴入夏清。绿攒伤手刺，红堕断肠英。\r\n粉著蜂须腻，光凝蝶翅明。雨中看亦好，况复值初晴。"
        },
        {
            "title": "送品上人入秦",
            "content": "独去何人见，林塘共寂寥。生缘闻磬早，觉路出尘遥。\r\n江雪沾新草，秦园发故条。心知禅定处，石室对芭蕉。"
        },
        {
            "title": "杭州卢录事山亭",
            "content": "山色满公署，到来诗景饶。解衣临曲榭，隔竹见红蕉。\r\n清漏焚香夕，轻岚视事朝。静中看锁印，高处见迎潮。\r\n曳履庭芜近，当身树叶飘。傍城馀菊在，步入一仙瓢。"
        },
        {
            "title": "赠道者",
            "content": "自识来清瘦，寻常语论真。药成休伏火，符验不传人。\r\n独有年过鹤，曾无病到身。潜教问弟子，居处与谁邻。"
        },
        {
            "title": "送僧游缙云",
            "content": "但望青山去，何山不是缘。寺幽堪讲律，月冷称当禅。\r\n水落无风夜，猿吟欲雨天。寻师若有路，终作缓归年。"
        },
        {
            "title": "过苏州晓上人院",
            "content": "夏满律当清，无中景自生。移松不避远，取石亦亲行。\r\n经案离时少，绳床著处平。若将林下比，应只欠泉声。"
        },
        {
            "title": "韩协律相送精舍读书四韵奉寄呈陆补阙",
            "content": "白鹤西山别，更看上去船。遥知寻寺路，应念宿江烟。\r\n到处无闲日，回期已隔年。何因陪夜坐，清论谏臣边。"
        },
        {
            "title": "题章正字道正新居",
            "content": "独在御楼南畔住，生涯还似旧时贫。全无竹可侵行径，\r\n一半花犹属别人。吟处不妨嫌鼓闹，眼前唯称与僧邻。\r\n近来渐觉青莎巷，车马过从已有尘。"
        },
        {
            "title": "题任处士幽居",
            "content": "惜与幽人别，停舟对草堂。湖云侵卧位，杉露滴茶床。\r\n山月吟时在，池花觉后香。生涯无一物，谁与读书粮。"
        },
        {
            "title": "将之上京别淮南书记李侍御",
            "content": "心地偶相见，语多为别难。诗成公府晚，路入翠微寒。\r\n逢石自应坐，有花谁共看。身为当去雁，云尽到长安。"
        },
        {
            "title": "与石昼秀才过普照寺",
            "content": "问人知寺路，松竹暗春山。潭黑龙应在，巢空鹤未还。\r\n经年为客倦，半日与僧闲。更共尝新茗，闻钟笑语间。"
        },
        {
            "title": "重过惟贞上人院",
            "content": "老去唯求静，都忘外学名。扫床秋叶满，对客远云生。\r\n香閤闲留宿，晴阶暖共行。窗西暮山色，依旧入诗情。"
        },
        {
            "title": "山居",
            "content": "归来青壁下，又见满篱霜。转觉琴斋静，闲从菊地荒。\r\n山泉共鹿饮，林果让僧尝。时复收新药，随云过石梁。"
        },
        {
            "title": "题寄王秘书",
            "content": "唯求买药价，此外更无机。扶病看红叶，辞官著白衣。\r\n断篱通野径，高树荫邻扉。时馥留僧宿，余人得见稀。"
        },
        {
            "title": "送韩校书赴江西幕",
            "content": "从军五湖外，终是称诗人。酒后愁将别，涂中过却春。\r\n山桥槲叶暗，水馆燕巢新。驿舫迎应远，京书寄自频。\r\n野情随到处，公务日关身。久共趋名利，龙钟独滞秦。"
        },
        {
            "title": "望萧关",
            "content": "渐见风沙暗，萧关欲到时。儿童能探火，妇女解缝旗。\r\n川绝衔鱼鹭，林多带箭麋。暂来戎马地，不敢苦吟诗。"
        },
        {
            "title": "送李侍御入蕃",
            "content": "远使随双节，新官属外台。戎装非好武，书记本多才。\r\n移帐依泉宿，迎人带雪来。心知玉关道，稀见一花开。"
        },
        {
            "title": "题毗陵上人院",
            "content": "院深终日静，落叶覆秋虫。盥漱新斋后，修行未老中。\r\n映松山色远，隔水磬声通。此处宜清夜，高吟永与同。"
        },
        {
            "title": "寻贾岛所居",
            "content": "求闲身未得，此日到京东。独在钟声外，相逢树色中。\r\n谁言人渐老，所向意皆同。月上因留宿，移床对药丛。"
        },
        {
            "title": "送韦繇校书赴浙东幕",
            "content": "丞相辟书新，秋关独去人。官离芸阁早，名占甲科频。\r\n水驿迎船火，山城候骑尘。湖边寄家久，到日喜荣亲。"
        },
        {
            "title": "送顾非熊下第归",
            "content": "但取诗名远，宁论下第频。惜为今日别，共受几年贫。\r\n听雨宿吴寺，过江逢越人。知从本府荐，秋晚又辞亲。"
        },
        {
            "title": "送张景宣下第东归",
            "content": "归省值花时，闲吟落第诗。高情怜道在，公论觉才遗。\r\n春雨连淮暗，私船过马迟。离心可惆怅，为有入城期。"
        },
        {
            "title": "送滕庶子致仕归江南",
            "content": "常怀独往意，此日去朝簪。丹诏荣归骑，清风满故林。\r\n诸侯新起敬，遗老重相寻。在处饶山水，堪行慰所心。"
        },
        {
            "title": "题青龙寺",
            "content": "寺好因岗势，登临值夕阳。青山当佛阁，红叶满僧廊。\r\n竹色连平地，虫声在上方。最怜东面静，为近楚城墙。"
        },
        {
            "title": "震为苍筤竹",
            "content": "为擢东方秀，修然异众筠。青苍才映粉，蒙密正含春。\r\n嫩箨沾微雨，幽根绝细尘。乍怜分径小，偏觉带烟新。\r\n结实皆留凤，垂阴似庇人。顾唯竿在手，深水挂赪鳞。"
        },
        {
            "title": "与贾岛、顾非熊、无可上人宿万年姚少府宅",
            "content": "莫厌通宵坐，贫中会聚难。堂虚雪气入，灯在漏声残。\r\n役思因生病，当禅岂觉寒。开门各有事，非不惜馀欢。"
        },
        {
            "title": "雪夜与真上人宿韩协律宅",
            "content": "斜雪微沾砌，空堂夜语清。逆风听漏短，回烛向楼明。\r\n盥漱随禅伴，讴吟得野情。此欢那敢忘，世贵丈夫名。"
        },
        {
            "title": "发凤翔后涂中怀田少府",
            "content": "识君春未半，意欲住经秋。见酒连诗句，逢花跋马头。\r\n别来唯独宿，梦里尚同游。所在求飧过，无因离得愁。"
        },
        {
            "title": "夏日题武功姚主簿",
            "content": "亭午无公事，垂帘树色间。僧来茶灶动，吏去印床闲。\r\n傍竹行寻巷，当门立看山。吟诗老不倦，未省话官班。"
        },
        {
            "title": "上江州李史君",
            "content": "起家声望重，自古更谁过。得在朝廷少，还因谏诤多。\r\n经年愁瘴疠，几处遇恩波。入境无余事，唯闻父老歌。"
        },
        {
            "title": "送韦校书佐灵州幕",
            "content": "共知行处乐，犹惜此时分。职已为书记，官曾校典坟。\r\n寒城初落叶，高戍远生云。边事何须问，深谋只在君。"
        },
        {
            "title": "送淮阴丁明府",
            "content": "之官未入境，已有爱人心。遣吏回中路，停舟对远林。\r\n岛声淮浪静，雨色稻苗深。暇日公门掩，唯应伴客吟。"
        },
        {
            "title": "送于中丞入蕃册立",
            "content": "上马生边思，戎装别众僚。双旌衔命重，空碛去程遥。\r\n迥没沙中树，孤飞雪外雕。蕃庭过册礼，几日却回朝。"
        },
        {
            "title": "上汴州令狐相公",
            "content": "罢相恩犹在，那容处静司。政严初领节，名重更因诗。\r\n公事巡营外，戎装拜敕时。恭闻长与善，应念出身迟。"
        },
        {
            "title": "凤翔西池与贾岛纳凉",
            "content": "四面无炎气，清池阔复深。蝶飞逢草住，鱼戏见人沈。\r\n拂石安茶器，移床选树阴。几回同到此，尽日得闲吟。"
        },
        {
            "title": "送僧往太原谒李司空",
            "content": "已共邻房别，应无更住心。中时过野店，后夜宿寒林。\r\n寺去人烟远，城连塞雪深。禅馀得新句，堪对上公吟。"
        },
        {
            "title": "上张水部",
            "content": "出入门阑久，儿童亦有情。不忘将姓字，常说向公卿。\r\n每许连床坐，仍容并马行。恩深转无语，怀抱甚分明。"
        },
        {
            "title": "陪江州李使君重阳宴百花亭",
            "content": "闲携九日酒，共到百花亭。醉里求诗境，回看岛屿青。"
        },
        {
            "title": "南岭路",
            "content": "越岭向南风景异，人人传说到京城。\r\n经冬来往不踏雪，尽在刺桐花下行。"
        },
        {
            "title": "寻古观",
            "content": "仙观曾过知不远，花藏石室杳难寻。\r\n泉边白鹿闻人语，看过天坛渐入深。"
        },
        {
            "title": "送陈摽",
            "content": "满酌劝童仆，好随郎马蹄。春风慎行李，莫上白铜鞮。"
        },
        {
            "title": "公子行",
            "content": "闲从结客冶游时，忘却红楼薄暮期。\r\n醉上黄金堤上去，马鞭捎断绿杨丝。"
        },
        {
            "title": "题仙游寺",
            "content": "石抱龙堂藓石干，山遮白日寺门寒。\r\n长松瀑布饶奇状，曾有仙人驻鹤看。"
        },
        {
            "title": "湖州韩使君置宴",
            "content": "老大成名仍足病，纵听丝竹也无欢。\r\n高情太守容闲坐，借与青山尽日看。"
        },
        {
            "title": "宿道士观",
            "content": "堂闭仙人影，空坛月露初。闲听道家子，盥漱读灵书。"
        },
        {
            "title": "送盛长史",
            "content": "莫辞东路远，此别岂闲行。职处中军要，官兼上佐荣。\r\n野亭枫叶暗，秋水藕花明。拜省期将近，孤舟促去程。"
        },
        {
            "title": "杭州送萧宝校书",
            "content": "马识青山路，人随白浪船。别君犹有泪，学道谩经年。"
        },
        {
            "title": "上宣州沈大夫",
            "content": "科名继世古来稀，高步何年下紫微。帝命几曾移重镇，\r\n时清犹望领春闱。登朝旧友常思见，开幕贤人并望归。\r\n今日得游风化地，却回沧海有光辉。"
        },
        {
            "title": "宿陈处士书斋",
            "content": "结茅当此地，下马见高情。菰叶寒塘晚，杉阴白石明。\r\n向炉新茗色，隔雪远钟声。闲得相逢少，吟多寐不成。"
        },
        {
            "title": "泛溪",
            "content": "曲渚回花舫，生衣卧向风。鸟飞溪色里，人语棹声中。\r\n余卉才分影，新蒲自作丛。前湾更幽绝，虽浅去犹通。"
        },
        {
            "title": "宫中词",
            "content": "寂寂花时闭院门，美人相并立琼轩。\r\n含情欲说宫中事，鹦鹉前头不敢言。\r\n【注释】：①琼轩：玉栏长廊。【译文】：　　春花盛开的时候，院门却寂寞冷落地关闭着，美丽的人相依相并立在华丽的长廊上。怀着幽怨想要诉说宫中的事，在鹦鹉前面却不敢说出来。【赏析】：　　诗从写景入手，既是以景衬情，又是景中见情。紧闭的院门中立着两个美人，那种幽闭宫中的凄凉与愁苦自然不言而喻。她们相互间也不敢一吐衷肠，连说话的自由都没有，凄苦中又增添了一层可怕。这首诗含蓄蕴藉，别开生面。"
        }
    ]
}