{
    "dynasty": "唐",
    "author": "张籍",
    "intro": "张籍，新乐府运动健将之一，其乐府诗之精神与元白相通，具体手法略异。",
    "items": [
        {
            "title": "塞下曲",
            "content": "边州八月修城堡，候骑先烧碛中草。胡风吹沙度陇飞，\r\n陇头林木无北枝。将军阅兵青塞下，鸣鼓逢逢促猎围。\r\n天寒山路石断裂，白日不销帐上雪。乌孙国乱多降胡，\r\n诏使名王持汉节。年年征战不得闲，边人杀尽唯空山。"
        },
        {
            "title": "寄汉阳故人",
            "content": "知君汉阳住，烟树远重重。归使雨中发，寄书灯下封。\r\n同时买江坞，今日别云松。欲问新移处，青萝最北峰。"
        },
        {
            "title": "小苑春望宫池柳色",
            "content": "小苑春初至，皇衢日更清。遥分万条柳，回出九重城。\r\n隐映龙池润，参差凤阙明。影宜宫雪曙，色带禁烟晴。\r\n深浅残阳变，高低晓吹轻。年光正堪折，欲寄一枝荣。\r\n\r\n【注释】：小院春望宫池柳色(1)\r\n小苑春初至，皇衢日更清(2)。遥瞻万条柳，迥出九重城(3)。隐映龙池润，参差凤阙明(4)。影宜宫雪曙，色带禁烟晴(5)。深浅残阳变，高低晓吹轻(6)。年光正堪折，欲寄一枝荣。\r\n  校注：\r\n      (1)此首据《四库全书本》补。\r\n      (2)皇衢，皇宫大道。\r\n      (3)迥出，高出也。\r\n      (4)按：龙池、凤阙，皆宫中之物。\r\n      (5)禁，宫禁也。\r\n      (6)吹，宫中歌吹也。\r\n------------张籍诗集校注(李建昆 校注)------------"
        },
        {
            "title": "同严给事闻唐昌观玉蕊近有仙过，因成绝句二",
            "content": "千枝花里玉尘飞，阿母宫中见亦稀。\r应共诸仙斗百草，独来偷得一枝归。\r九色云中紫凤车，寻仙来到洞仙家。\r飞轮回处无踪迹，唯有斑斑满地花。"
        },
        {
            "title": "胡山人归王屋，因有赠",
            "content": "转转无成到白头，人间举眼尽堪愁。此生已是蹉跎去，\r每事应从卤莽休。虽作闲官少拘束，难逢胜景可淹留。\r君归与访移家处，若个峰头最较幽。"
        },
        {
            "title": "酬杭州白使君，兼寄浙东元大夫",
            "content": "相印暂离临远镇，掖垣出守复同时。一行已作三年别，\r两处空传七字诗。越地江山应共见，秦天风月不相知。\r人间聚散真难料，莫叹平生信所之。"
        },
        {
            "title": "新除水曹郎，答白舍人见贺",
            "content": "年过五十到南宫，章句无名荷至公。黄纸开呈相府后，\r朱衣引入谢班中。诸曹纵许为仙侣，群吏多嫌是老翁。\r最幸紫薇郎见爱，独称官与古人同。"
        },
        {
            "title": "移居静安坊，答元八郎中",
            "content": "长安寺里多时住，虽守卑官不苦贫。作活每常嫌费力，\r移居只是贵容身。初开井浅偏宜树，渐觉街闲省踏尘。\r更喜往还相去近，门前减却送书人。"
        },
        {
            "title": "使至蓝谿驿，寄太常王丞",
            "content": "独上七盘去，峰峦转转稠。云中迷象鼻，雨里下筝头。\r水没荒桥路，鸦啼古驿楼。君今在城阙，肯见此中愁。"
        },
        {
            "title": "春日李舍人宅见两省诸公唱和，因书情即事",
            "content": "又见帝城里，东风天气和。官闲人事少，年长道情多。\r紫掖发章句，青闱更咏歌。谁知余寂寞，终日断经过。"
        },
        {
            "title": "沙堤行，呈裴相公",
            "content": "长安大道沙为堤，早风无尘雨无泥。宫中玉漏下三刻，\r朱衣导骑丞相来。路傍高楼息歌吹，千车不行行者避。\r街官闾吏相传呼，当前十里惟空衢。白麻诏下移相印，\r新堤未成旧堤尽。"
        },
        {
            "title": "句",
            "content": "韩公国大贤，道德赫已闻。时出为阳山，尔区来趋奔。\r\n韩官迁掾曹，子随至荆门。韩入为博士，崎岖送归轮。"
        },
        {
            "title": "寒食",
            "content": "绿杨枝上五丝绳，枝弱春多欲不胜。\r\n唯有一年寒食日，女郎相唤摆阶。{"
        },
        {
            "title": "酬朱庆余",
            "content": "越女新妆出镜心，自知明艳更沉吟。\r\n齐纨未是人间贵，一曲菱歌敌万金。"
        },
        {
            "title": "宿",
            "content": "夜向灵溪息此身，风泉竹露净衣尘。\r\n月明石上堪同宿，那作山南山北人。"
        },
        {
            "title": "重平驿作",
            "content": "茫茫菰草平如地，渺渺长堤曲似城。\r\n日暮未知投宿处，逢人更问向前程。"
        },
        {
            "title": "赠道士",
            "content": "茅山近别剡溪逢，玉节青旄十二重。\r\n自说年年上天去，罗浮最近海边峰。"
        },
        {
            "title": "宿天竺寺，寄灵隐寺僧",
            "content": "夜向灵溪息此身，风泉竹露净衣尘。\r月明石上堪同宿，那作山南山北人。"
        },
        {
            "title": "蛮中",
            "content": "铜柱南边毒草春，行人几日到金麟。\r\n玉镮穿耳谁家女，自抱琵琶迎海神。"
        },
        {
            "title": "玉真观",
            "content": "台殿曾为贵主家，春风吹尽竹窗纱。\r\n院中仙女修香火，不许闲人入看花。"
        },
        {
            "title": "秋山",
            "content": "秋山无云复无风，溪头看月出深松。\r\n草堂不闭石床静，叶间坠露声重重。"
        },
        {
            "title": "山禽",
            "content": "山禽毛如白练带，栖我庭前栗树枝。\r\n猕猴半夜来取栗，一双中林向月飞。"
        },
        {
            "title": "无题",
            "content": "桃溪柳陌好经过，灯下妆成月下歌。\r\n为是襄王故宫地，至今犹有细腰多。"
        },
        {
            "title": "题故僧影堂",
            "content": "香消云锁旧僧家，僧刹残形半壁斜。\r\n日暮松烟寒漠漠，秋风吹破纸莲花。"
        },
        {
            "title": "弱柏院僧影堂",
            "content": "弱柏倒垂如线蔓，檐头不见有枝柯。\r\n影堂香火长相续，应得人来礼拜多。"
        },
        {
            "title": "山中酬人",
            "content": "山中日暖春鸠鸣，逐水看花任意行。\r\n向晚归来石窗下，菖蒲叶上见题名。"
        },
        {
            "title": "逢贾岛",
            "content": "僧房逢着款冬花，出寺行吟日已斜。\r\n十二街中春雪遍，马蹄今去入谁家。"
        },
        {
            "title": "赠王建",
            "content": "白君去后交游少，东野亡来箧笥贫。\r\n赖有白头王建在，眼前犹见咏诗人。"
        },
        {
            "title": "赠施肩吾",
            "content": "世间渐觉无多事，虽有空名未著身。\r\n合取药成相待吃，不须先作上天人。"
        },
        {
            "title": "寺宿斋",
            "content": "晚到金光门外寺，寺中新竹隔帘多。\r\n斋官禁与僧相见，院院开门不得过。"
        },
        {
            "title": "病中酬元宗简",
            "content": "东风渐暖满城春，独占幽居养病身。\r\n莫说樱桃花已发，今年不作看花人。"
        },
        {
            "title": "华山庙",
            "content": "金天庙下西京道，巫女纷纷走似烟。\r\n手把纸钱迎过客，遣求恩福到神前。"
        },
        {
            "title": "题方睦上人月台观",
            "content": "一身清净无童子，独坐空堂得几年。\r\n每夜焚香通月观，可怜光影最团圆。"
        },
        {
            "title": "送元八",
            "content": "百神斋祭相随遍，寻竹看山亦共行。\r\n明日城西送君去，旧游重到独题名。"
        },
        {
            "title": "题僧院",
            "content": "闻师行讲青龙疏，本寺住来多少年。\r\n静扫空房唯独坐，千茎秋竹在檐前。"
        },
        {
            "title": "答元八遗纱帽",
            "content": "黑纱方帽君边得，称对山前坐竹床。\r\n唯恐被人偷剪样，不曾闲戴出书堂。"
        },
        {
            "title": "倡女词",
            "content": "轻鬓丛梳阔扫眉，为嫌风日下楼稀。\r\n画罗金缕难相称，故著寻常淡薄衣。"
        },
        {
            "title": "闲游",
            "content": "终日不离尘土间，若为能见此身闲。\r\n今朝暂共游僧语，更恨趋时别旧山。"
        },
        {
            "title": "题渭北寺上方",
            "content": "昔祭郊坛今谒陵，寺中高处最来登。\r\n十余年后人多别，喜见当时转读僧。"
        },
        {
            "title": "寄王侍御",
            "content": "爱君紫阁峰前好，新作书堂药灶成。\r\n见欲移居相近住，有田多与种黄精。"
        },
        {
            "title": "寄宋景",
            "content": "诏发官兵取乱臣，将军弓箭不离身。\r\n今君独在征东府，莫遣功名属别人。"
        },
        {
            "title": "答鄱阳客药名诗",
            "content": "江皋岁暮相逢地，黄叶霜前半夏枝。\r\n子夜吟诗向松桂，心中万事喜君知。"
        },
        {
            "title": "同白侍郎杏园赠刘郎中",
            "content": "一去潇湘头欲白，今朝始见杏花春。\r\n从来迁客应无数，重到花前有几人。"
        },
        {
            "title": "寻仙",
            "content": "溪头一径入青崖，处处仙居隔杏花。\r\n更见峰西幽客说，云中犹有两三家。"
        },
        {
            "title": "寄朱、阚二山人",
            "content": "为个朝章束此身，眼看东路去无因。\r\n历阳旧客今应少，转忆邻家二老人。"
        },
        {
            "title": "春日早朝",
            "content": "晓陌春寒朝骑来，瑞云深处见楼台。\r\n夜来新雨沙堤湿，东上閤门应未开。"
        },
        {
            "title": "送梧州王使君",
            "content": "楚江亭上秋风起，看发苍梧太守船。\r\n千里同行从此别，相逢又隔几多年。"
        },
        {
            "title": "刘兵曹赠酒",
            "content": "一瓶颜色似甘泉，闲向新栽小竹前。\r\n饮罢身中更无事，移床独就夕阳眠。"
        },
        {
            "title": "寄李渤",
            "content": "五度溪头踯躅红，嵩阳寺里讲时钟。\r\n春山处处行应好，一月看花到几峰。"
        },
        {
            "title": "闲游",
            "content": "老身不计人间事，野寺秋晴每独过。\r\n病眼校来犹断酒，却嫌行处菊花多。"
        },
        {
            "title": "崔驸马养鹤",
            "content": "身闲无事称高情，已有人间章句名。\r\n求得鹤来教翦翅，望仙台下亦将行。"
        },
        {
            "title": "华清宫",
            "content": "温泉流入汉离宫，宫树行行浴殿空。\r\n武帝时人今欲尽，青山空闭御墙中。"
        },
        {
            "title": "宫词",
            "content": "新鹰初放兔犹肥，白日君王在内稀。\r\n薄暮千门临欲锁，红妆飞骑向前归。\r\n黄金捍拨紫檀槽，弦索初张调更高。\r\n尽理昨来新上曲，内官帘外送樱桃。"
        },
        {
            "title": "弟萧远雪夜同宿",
            "content": "数卷新游蜀客诗，长安僻巷得相随。\r\n草堂雪夜携琴宿，说是青城馆里时。"
        },
        {
            "title": "寄府吏",
            "content": "野外寻花共作期，今朝出郭不相随。\r\n待君公事有闲日，此地春风应过时。"
        },
        {
            "title": "玉仙馆",
            "content": "长溪新雨色如泥，野水阴云尽向西。\r\n楚客天南行渐远，山山树里鹧鸪啼。"
        },
        {
            "title": "忆远",
            "content": "行人犹未有归期，万里初程日暮时。\r\n唯爱门前双柳树，枝枝叶叶不相离。"
        },
        {
            "title": "同严给事闻",
            "content": "千枝花里玉尘飞，阿母宫中见亦稀。\r\n应共诸仙斗百草，独来偷得一枝归。\r\n九色云中紫凤车，寻仙来到洞仙家。\r\n飞轮回处无踪迹，唯有斑斑满地花。"
        },
        {
            "title": "重阳日至峡道",
            "content": "无限青山行已尽，回看忽觉远离家。\r\n逢高欲饮重阳酒，山菊今朝未有花。"
        },
        {
            "title": "使行望悟真寺",
            "content": "采玉峰连佛寺幽，高高斜对驿门楼。\r\n无端来去骑官马，寸步教身不得游。"
        },
        {
            "title": "同韩侍御南溪夜赏",
            "content": "喜作闲人得出城，南溪两月逐君行。\r\n忽闻新命须归去，一夜船中语到明。"
        },
        {
            "title": "同韦员外开元观寻时道士",
            "content": "观里初晴竹树凉，闲行共到最高房。\r\n昨来官罢无生计，欲就师求断谷方。"
        },
        {
            "title": "赠姚合",
            "content": "丹凤城门向晓开，千官相次入朝来。\r\n唯君独走冲尘土，下马桥边报直回。"
        },
        {
            "title": "九华观看花",
            "content": "街西无数闲游处，不似九华仙观中。\r\n花里可怜池上景，几重墙壁贮春风。"
        },
        {
            "title": "唐昌观看花",
            "content": "新红旧紫不相宜，看觉从前两月迟。\r\n更向同来诗客道，明年到此莫过时。"
        },
        {
            "title": "和长安郭明府与友人县中会饮",
            "content": "一尊清酒两人同，好在街西水县中。\r\n自恨病身相去远，此时闲坐对秋风。"
        },
        {
            "title": "赠主客刘郎中",
            "content": "忆昔君登南省日，老夫犹是褐衣身。\r\n谁知二十余年后，来作客曹相替人。"
        },
        {
            "title": "和裴仆射看樱桃花",
            "content": "昨日南园新雨后，樱桃花发旧枝柯。\r\n天明不待人同看，绕树重重履迹多。"
        },
        {
            "title": "和崔驸马闻蝉",
            "content": "凤凰楼下多欢乐，不觉秋风暮雨天。\r\n应为昨来身暂病，蝉声得到耳傍边。"
        },
        {
            "title": "邻妇哭征夫",
            "content": "双鬟初合便分离，万里征夫不得随。\r\n今日军回身独殁，去时鞍马别人骑。"
        },
        {
            "title": "寄故人",
            "content": "静曲闲房病客居，蝉声满树槿花疏。\r\n故人只在蓝田县，强半年来未得书。"
        },
        {
            "title": "法雄寺东楼",
            "content": "汾阳旧宅今为寺，犹有当时歌舞楼。\r\n四十年来车马绝，古槐深巷暮蝉愁。"
        },
        {
            "title": "酬藤杖",
            "content": "病里出门行步迟，喜君相赠古藤枝。\r\n倚来自觉身生力，每向傍人说得时。"
        },
        {
            "title": "答刘明府",
            "content": "身病多时又客居，满城亲旧尽相疏。\r\n可怜绛县刘明府，犹解频频寄远书。"
        },
        {
            "title": "登楼寄胡家兄弟",
            "content": "独上西楼尽日闲，林烟演漾鸟蛮蛮。\r\n谢家兄弟重城里，不得同看雨后山。"
        },
        {
            "title": "别客",
            "content": "青山历历水悠悠，今日相逢明日秋。\r\n系马城边杨柳树，为君沽酒暂淹留。"
        },
        {
            "title": "赠李司议",
            "content": "汉庭谁问投荒客，十载天南着白衣。\r\n秋草茫茫恶谿路，岭头遥送北人稀。"
        },
        {
            "title": "感春",
            "content": "远客悠悠任病身，谢家池上又逢春。\r\n明年各自东西去，此地看花是别人。"
        },
        {
            "title": "送陆畅",
            "content": "共踏长安街里尘，吴州独作未归身。\r\n昔年旧宅今谁住，君过西塘与问人。"
        },
        {
            "title": "送客游蜀",
            "content": "行尽青山到益州，锦城楼下二江流。\r\n杜家曾向此中住，为到浣花溪水头。"
        },
        {
            "title": "忆故州",
            "content": "垒石为山伴野夫，自收灵药读仙书。\r\n如今身是他州客，每见青山忆旧居。"
        },
        {
            "title": "答开州韦使君寄车前子",
            "content": "开州午日车前子，作药人皆道有神。\r\n惭愧使君怜病眼，三千余里寄闲人。"
        },
        {
            "title": "寻徐道士",
            "content": "寻师远到晖天观，竹院森森闭药房。\r\n闻入静来经七日，仙童檐下独焚香。"
        },
        {
            "title": "送僧往金州",
            "content": "闻道谿阴山水好，师行一一遍经过。\r\n事须觅取堪居处，若个溪头药最多。"
        },
        {
            "title": "送晊师",
            "content": "九星台下煎茶别，五老峰头觅寺居。\r\n作得新诗旋相寄，人来请莫达空书。"
        },
        {
            "title": "题杨秘书新居",
            "content": "爱闲不向争名地，宅在街西最静坊。"
        },
        {
            "title": "送律师归婺州",
            "content": "京中开讲已多时，曾作坛头证戒师。\r\n归到双溪桥北寺，乡僧争就学威仪。"
        },
        {
            "title": "送许处士",
            "content": "高情自与俗人疏，独向蓝溪选僻居。\r\n会到白云长取醉，不能窗下读闲书。"
        },
        {
            "title": "招周居士",
            "content": "闭门秋雨湿墙莎，俗客来稀野思多。\r\n已扫书斋安药灶，山人作意早经过。"
        },
        {
            "title": "赠任道人",
            "content": "长安多病无生计，药铺医人乱索钱。\r\n欲得定知身上事，凭君为算小行年。"
        },
        {
            "title": "送辛少府任乐安",
            "content": "才多不肯浪容身，老大诗章转更新。\r\n选得天台山下住，一家全作学仙人。"
        },
        {
            "title": "送萧远弟",
            "content": "街北槐花傍马垂，病身相送出门迟。\r\n与君别后秋风夜，作得新诗说向谁。"
        },
        {
            "title": "逢故人",
            "content": "山东一十馀年别，今日相逢在上都。\r\n说尽向来无限事，相看摩捋白髭须。"
        },
        {
            "title": "赠华严院僧",
            "content": "一身依止荒闲院，烛耀窗中有宿烟。\r\n遍礼华严经里字，不曾行到寺门前。"
        },
        {
            "title": "答刘竞",
            "content": "刘君久被时抛掷，老向城中作选人。\r\n昨日街西相近住，每来存问老夫身。"
        },
        {
            "title": "患眼",
            "content": "三年患眼今年校，免与风光便隔生。\r\n昨日韩家后园里，看花犹似未分明。"
        },
        {
            "title": "哭孟寂",
            "content": "曲江院里题名处，十九人中最少年。\r\n今日春光君不见，杏花零落寺门前。"
        },
        {
            "title": "哭丘长史",
            "content": "丘公已殁故人稀，欲过街西更访谁。\r\n每到子城东路上，忆君相逐入朝时。"
        },
        {
            "title": "与贾岛闲游",
            "content": "水北原南草色新，雪消风暖不生尘。\r\n城中车马应无数，能解闲行有几人。"
        },
        {
            "title": "题玉像堂",
            "content": "玉毫不着世间尘，辉相分明十八身。\r\n入夜无烟灯更好，堂中唯有转经人。"
        },
        {
            "title": "喜王六同宿",
            "content": "十八年来恨别离，唯同一宿咏新诗。\r\n更相借问诗中语，共说如今胜旧时。"
        },
        {
            "title": "寄白学士",
            "content": "自掌天书见客稀，纵因休沐锁双扉。\r\n几回扶病欲相访，知向禁中归未归。"
        },
        {
            "title": "寄徐晦",
            "content": "鄠陂鱼美酒偏浓，不出琴斋见雪峰。\r\n应胜昨来趋府日，簿书床上乱重重。"
        },
        {
            "title": "送元宗简",
            "content": "貂帽垂肩窄皂裘，雪深骑马向西州。\r\n暂时相见还相送，却闭闲门依旧愁。"
        },
        {
            "title": "蛮州",
            "content": "瘴水蛮中入洞流，人家多住竹棚头。\r\n一山海上无城郭，唯见松牌记象州。"
        },
        {
            "title": "美人宫棋",
            "content": "红烛台前出翠娥，海沙铺局巧相和。\r\n趁行移手巡收尽，数数看谁得最多。"
        },
        {
            "title": "宿山祠",
            "content": "秋草宫人斜里墓，宫人谁送葬来时。\r\n千千万万皆如此，家在边城亦不知。"
        },
        {
            "title": "送元结",
            "content": "昔日同游漳水边，如今重说恨绵绵。\r\n天涯相见还离别，客路秋风又几年。"
        },
        {
            "title": "送蜀客",
            "content": "蜀客南行祭碧鸡，木绵花发锦江西。\r\n山桥日晚行人少，时见猩猩树上啼。"
        },
        {
            "title": "别于鹄",
            "content": "离灯及晨辉，行人起复思。出门两相顾，青山路逶迤。"
        },
        {
            "title": "岸花",
            "content": "可怜岸边树，红蕊发青条。东风吹渡水，冲着木兰桡。"
        },
        {
            "title": "野田",
            "content": "漠漠野田草，草中牛羊道。古墓无子孙，白杨不得老。"
        },
        {
            "title": "泾州塞",
            "content": "行到泾州塞，唯闻羌戍鼙。道边古双堠，犹记向安西。"
        },
        {
            "title": "题晖师影堂",
            "content": "日早欲参禅，竟无相识缘。道场今独到，惆怅影堂前。"
        },
        {
            "title": "惜花",
            "content": "山中春已晚，处处见花稀。明日来应尽，林间宿不归。"
        },
        {
            "title": "禅师",
            "content": "独在西峰顶，年年闭石房。定中无弟子，人到为焚香。"
        },
        {
            "title": "寄西峰僧",
            "content": "松暗水涓涓，夜凉人未眠。西峰月犹在，遥忆草堂前。"
        },
        {
            "title": "上士泉瓶",
            "content": "阶上一眼泉，四边青石甃。唯有护净僧，添瓶将盥漱。"
        },
        {
            "title": "送远客",
            "content": "憔悴远归客，殷勤欲别杯。九星坛下路，几日见重来。"
        },
        {
            "title": "绣衣石榻",
            "content": "山城无别味，药草兼鱼果。时到绣衣人，同来石上坐。"
        },
        {
            "title": "隐月岫",
            "content": "月出深峰里，清凉夜亦寒。每嫌西落疾，不得到明看。"
        },
        {
            "title": "胡芦沼",
            "content": "曲沼春流满，新蒲映野鹅。闲斋朝饭后，拄杖绕行多。"
        },
        {
            "title": "和韦开州盛山十二首·琵琶台",
            "content": "台上绿萝春，闲登不待人。每当休暇日，著履戴纱巾。"
        },
        {
            "title": "和韦开州盛山十二首·竹岩",
            "content": "独入千竿里，缘岩踏石层。笋头齐欲出，更不许人登。"
        },
        {
            "title": "和韦开州盛山十二首·桃坞",
            "content": "春坞桃花发，多将野客游。日西殊未散，看望酒缸头。"
        },
        {
            "title": "和韦开州盛山十二首·盘石磴",
            "content": "垒石盘空远，层层势不危。不知行几匝，得到上头时。"
        },
        {
            "title": "和韦开州盛山十二首·流杯渠",
            "content": "渌酒白螺杯，随流去复回。似知人把处，各向面前来。"
        },
        {
            "title": "和韦开州盛山十二首·茶岭",
            "content": "紫芽连白蕊，初向岭头生。自看家人摘，寻常触露行。"
        },
        {
            "title": "和韦开州盛山十二首·梅溪",
            "content": "自爱新梅好，行寻一径斜。不教人扫石，恐损落来花。"
        },
        {
            "title": "和韦开州盛山十二首·宿云亭",
            "content": "清净当深处，虚明向远开。卷帘无俗客，应只见云来。"
        },
        {
            "title": "赠项斯",
            "content": "端坐吟诗忘忍饥，万人中觅似君稀。门连野水风长到，\r\n驴放秋原夜不归。日暖剩收新落叶，天寒更著旧生衣。\r\n曲江亭上频频见，为爱鸬鹚雨里飞。"
        },
        {
            "title": "酬浙东元尚书见寄绫素",
            "content": "越地缯纱纹样新，远封来寄学曹人。便令裁制为时服，\r\n顿觉光荣上病身。应念此官同弃置，独能相贺更殷勤。\r\n三千里外无由见，海上东风又一春。"
        },
        {
            "title": "送友人卢处士游吴越",
            "content": "羡君东去见残梅，惟有王孙独未回。吴苑夕阳明古堞，\r\n越宫春草上高台。波生野水雁初下，风满驿楼潮欲来。\r\n试问渔舟看雪浪，几多江燕荇花开。"
        },
        {
            "title": "寄白二十二舍人",
            "content": "早知内诏过先辈，蹭蹬江南百事疏。湓浦城中为上佐，\r\n炉峰寺后著幽居。偏依仙法多求药，长共僧游不读书。\r\n三省比来名望重，肯容君去乐樵渔。"
        },
        {
            "title": "送李仆射愬赴镇凤翔",
            "content": "由来勋业属英雄，兄弟连营列位同。先入贼城擒首恶，\r\n尽封筦库让元公。旌幢独继家声外，竹帛新添国史中。\r\n天子新收秦陇地，故教移镇古扶风。"
        },
        {
            "title": "送李司空赴镇襄阳",
            "content": "中外兼权社稷臣，千官齐出拜行尘。再调公鼎勋庸盛，\r\n三受兵符宠命新。商路雪开旗旆展，楚堤梅发驿亭春。\r\n襄阳风景由来好，重与江山作主人。"
        },
        {
            "title": "送金少卿副使归新罗",
            "content": "云岛茫茫天畔微，向东万里一帆飞。久为侍子承恩重，\r\n今佐使臣衔命归。通海便应将国信，到家犹自著朝衣。\r\n从前此去人无数，光彩如君定是稀。"
        },
        {
            "title": "同将作韦二少监赠水部李郎中",
            "content": "旧年同是水曹郎，各罢鱼符自楚乡。重著青衫承诏命，\r\n齐趋紫殿异班行。别来同说经过事，老去相传补养方。\r\n忆得当时亦连步，如今独在读书堂。"
        },
        {
            "title": "寄陆浑赵明府",
            "content": "与君学省同官处，常日相随说道情。新作陆浑山县长，\r\n早知三礼甲科名。郭中时有仙人住，城内应多药草生。\r\n公事稀疏来客少，无妨著屐独闲行。"
        },
        {
            "title": "送从弟濛赴饶州",
            "content": "京城南去鄱阳远，风月悠悠别思劳。三领郡符新寄重，\r\n再登科第旧名高。去程江上多看堠，迎吏船中亦带刀。\r\n到日更行清静化，春田应不见蓬蒿。"
        },
        {
            "title": "寄虔州韩使君",
            "content": "南康太守负才豪，五十如今未拥旄。早得一人知姓字，\r\n常闻三事说功劳。月明渡口漳江静，云散城头赣石高。\r\n郡政已成秋思远，闲吟应不问官曹。"
        },
        {
            "title": "胡山人",
            "content": "转转无成到白头，人间举眼尽堪愁。此生已是蹉跎去，\r\n每事应从卤莽休。虽作闲官少拘束，难逢胜景可淹留。\r\n君归与访移家处，若个峰头最较幽。"
        },
        {
            "title": "寄孙洛阳格",
            "content": "久持刑宪声名远，好是中朝正直臣。赤县上来应足事，\r\n青山老去未离身。常思从省连归马，乍觉同班少旧人。\r\n遥爱南桥秋日晚，雨边杨柳映天津。"
        },
        {
            "title": "送汀州源使君",
            "content": "曾成赵北归朝计，因拜王门最好官。为郡暂辞双凤阙，\r\n全家远过九龙滩。山乡只有输蕉户，水镇应多养鸭栏。\r\n地僻寻常来客少，刺桐花发共谁看。"
        },
        {
            "title": "送稽亭山寺僧",
            "content": "师住稽亭高处寺，斜廊曲阁倚云开。山门十里松间入，\r\n泉涧三重洞里来。名岳寻游今已遍，家城礼谒便应回。\r\n旧房到日闲吟后，林下还登说法台。"
        },
        {
            "title": "寄王六侍御",
            "content": "渐觉近来筋力少，难堪今日在风尘。谁能借问功名事，\r\n只自扶持老病身。贵得药资将助道，肯嫌家计不如人。\r\n洞庭已置新居处，归去安期与作邻。"
        },
        {
            "title": "罗道士",
            "content": "城里无人得实年，衣襟常带臭黄烟。楼中赊酒唯留药，\r\n洞里争棋不赌钱。闻客语声知贵贱，持花歌咏似狂颠。\r\n寻常行处皆逢见，世上多疑是谪仙。"
        },
        {
            "title": "送邵州林使君",
            "content": "词客南行宠命新，潇湘郡入曲江津。山幽自足探微处，\r\n俗朴应无争竞人。郭外相连排殿阁，市中多半用金银。\r\n知君不作家私计，迁日还同到日贫。"
        },
        {
            "title": "送吴炼师归王屋",
            "content": "玉阳峰下学长生，玉洞仙中已有名。独戴熊须冠暂出，\r\n唯将鹤尾扇同行。炼成云母休炊爨，已得雷公当吏兵。\r\n却到瑶坛上头宿，应闻空里步虚声。"
        },
        {
            "title": "送浙西周判官",
            "content": "由来自是烟霞客，早已闻名诗酒间。天阙因将贺表到，\r\n家乡新著赐衣还。常吟卷里新酬句，自话湖中旧住山。\r\n吴越主人偏爱重，多应不肯放君闲。"
        },
        {
            "title": "田司空入朝",
            "content": "西来将相位兼雄，不与诸君觐礼同。早变山东知顺命，\r\n新收济上立殊功。朝官叙谒趋门外，恩使喧迎满路中。\r\n阊阖晓开铜漏静，身当受册大明宫。"
        },
        {
            "title": "赠别王侍御赴任陕州司马",
            "content": "京城在处闲人少，唯共君行并马蹄。更和诗篇名最出，\r\n时倾杯酒户常齐。同趋阙下听钟漏，独向军前闻鼓鼙。\r\n今日春明门外别，更无因得到街西。"
        },
        {
            "title": "赠阎少保",
            "content": "辞荣恋阙未还乡，修养年多气力强。半俸归烧伏火药，\r\n全家解说养生方。特承恩诏新开戟，每见公卿不下床。\r\n竹树晴深寒院静，长悬石磬在虚廊。"
        },
        {
            "title": "寄苏州白二十二使君",
            "content": "三朝出入紫微臣，头白金章未在身。登第早年同座主，\r\n题诗今日是州人。阊门柳色烟中远，茂苑莺声雨后新。\r\n此处吟诗向山寺，知君忘却曲江春。"
        },
        {
            "title": "送白宾客分司东都",
            "content": "赫赫声名三十春，高情人独出埃尘。病辞省闼归闲地，\r\n恩许宫曹作上宾。诗里难同相得伴，酒边多见自由身。\r\n老人也拟休官去，便是君家池上人。"
        },
        {
            "title": "酬",
            "content": "相印暂离临远镇，掖垣出守复同时。一行已作三年别，\r\n两处空传七字诗。越地江山应共见，秦天风月不相知。\r\n人间聚散真难料，莫叹平生信所之。"
        },
        {
            "title": "赠孔尚书",
            "content": "能将直道历荣班，事著元和实录间。三表自陈辞北阙，\r\n一家相送入南山。买来侍女教人嫁，赐得朝衣在箧闲。\r\n宅近青山高静处，时归林下暂开关。"
        },
        {
            "title": "拜丰陵",
            "content": "岁朝园寝遣公卿，学省班中亦摄行。身逐陵官齐再拜，\r\n手持木铎叩三声。寒更报点来山殿，晓炬分行照柏城。\r\n却下龙门看渐远，金峰高处日微明。"
        },
        {
            "title": "送令狐尚书赴东都留守",
            "content": "朝廷重寄在关东，共说从前选上公。勋业新城大梁镇，\r\n恩荣更守洛阳宫。行香暂出天桥上，巡礼常过禁殿中。\r\n每领群臣拜章庆，半开门仗日曈曈。"
        },
        {
            "title": "贺秘书王丞南郊摄将军",
            "content": "正初天子亲郊礼，诏摄将军领卫兵。斜带银刀入黄道，\r\n先随玉辂到青城。坛边不在千官位，仗外唯闻再拜声。\r\n共喜与君逢此日，病中无计得随行。"
        },
        {
            "title": "送郑尚书赴广州",
            "content": "圣朝选将持符节，内使宣时百辟听。海北蛮夷来舞蹈，\r\n岭南封管送图经。白鹇飞绕迎官舫，红槿开当宴客亭。\r\n此处莫言多瘴疠，天边看取老人星。"
        },
        {
            "title": "赠李杭州",
            "content": "仙郎白首未归朝，应为苍生领六条。惠化州人尽清净，\r\n高情野鹤与逍遥。竹间虚馆无朝讼，山畔青田长夏苗。\r\n终日政声长独坐，开门长望浙江潮。"
        },
        {
            "title": "昆仑儿",
            "content": "昆仑家住海中州，蛮客将来汉地游。言语解教秦吉了，\r\n波涛初过郁林洲。金环欲落曾穿耳，螺髻长卷不裹头。\r\n自爱肌肤黑如漆，行时半脱木绵裘。"
        },
        {
            "title": "送施肩吾东归",
            "content": "知君本是烟霞客，被荐因来城阙间。世业偏临七里濑，\r\n仙游多在四明山。早闻诗句传人遍，新得科名到处闲。\r\n惆怅灞亭相送去，云中琪树不同攀。"
        },
        {
            "title": "寄梅处士",
            "content": "扰扰人间是与非，官闲自觉省心机。六行班里身常下，\r\n九列符中事亦稀。市客惯曾赊贱药，家僮惊见著新衣。\r\n君今独得居山乐，应喜多时未办归。"
        },
        {
            "title": "寄令狐宾客",
            "content": "勋名尽得国家传，退狎琴僧与酒仙。还带郡符经几处，\r\n暂辞台座已三年。留司未到龙楼下，拜表长怀玉案前。\r\n秋日出城伊水好，领谁相逐上闲船。"
        },
        {
            "title": "寄和州刘使君",
            "content": "别离已久犹为郡，闲向春风倒酒瓶。送客特过沙口堰，\r\n看花多上水心亭。晓来江气连城白，雨后山光满郭青。\r\n到此诗情应更远，醉中高咏有谁听。"
        },
        {
            "title": "和裴司空酬满城杨少尹",
            "content": "圣朝偏重大司空，人咏元和第一功。拥节高临汉水上，\r\n题诗远入舜城中。共惊向老多年别，更忆登科旧日同。\r\n谁不望归丞相府，江边杨柳又秋风。"
        },
        {
            "title": "太白老人",
            "content": "日观东峰幽客住，竹巾藤带亦逢迎。暗修黄箓无人见，\r\n深种胡麻共犬行。洞里仙家常独往，壶中灵药自为名。\r\n春泉四面绕茅屋，日日唯闻杵臼声。"
        },
        {
            "title": "朝日敕赐百官樱桃",
            "content": "仙果人间都未有，今朝忽见下天门。捧盘小吏初宣敕，\r\n当殿群臣共拜恩。日色遥分门下坐，露香才出禁中园。\r\n每年重此先偏待，愿得千春奉至尊。"
        },
        {
            "title": "寒食内宴二首",
            "content": "朝光瑞气满宫楼，彩纛鱼龙四周稠。廊下御厨分冷食，\r\n殿前香骑逐飞球。千官尽醉犹教坐，百戏皆呈未放休。\r\n共喜拜恩侵夜出，金吾不敢问行由。\r\n城阙沈沈向晓寒，恩当令节赐余欢，瑞烟深处开三殿，\r\n春雨微时引百官，宝树楼前分绣幕，彩花廊下映华栏。\r\n宫筵戏乐年年别，已得三回对御看。"
        },
        {
            "title": "送和蕃公主",
            "content": "塞上如今无战尘，汉家公主出和亲。邑司犹属宗卿寺，\r\n册号还同虏帐人。九姓旗幡先引路，一生衣服尽随身。\r\n毡城南望无回日，空见沙蓬水柳春。"
        },
        {
            "title": "赠赵将军",
            "content": "当年胆略已纵横，每见妖星气不平。身贵早登龙尾道，\r\n功高自破鹿头城。寻常得对论边事，委曲承恩掌内兵。\r\n会取安西将报国，凌烟阁上大书名。"
        },
        {
            "title": "答白杭州郡楼登望画图见寄",
            "content": "画得江城登望处，寄来今日到长安。乍惊物色从诗出，\r\n更想工人下手难。将展书堂偏觉好，每来朝客尽求看。\r\n见君向此闲吟意，肯恨当时作外官。"
        },
        {
            "title": "送侯判官赴广州从军",
            "content": "年少才高求自展，将身万里赴军门。辟书远到开呈客，\r\n公服新成著谢恩。驿舫过江分白堠，戍亭当岭见红幡。\r\n海花蛮草连冬有，行处无家不满园。"
        },
        {
            "title": "送杨少尹赴满城",
            "content": "官为本府当身荣，因得还乡任野情。自废田园今作主，\r\n每逢耆老不呼名。旧游寺里僧应识，新别桥边树已成。\r\n公事况闲诗更好，将随相逐上山行。"
        },
        {
            "title": "新",
            "content": "年过五十到南宫，章句无名荷至公。黄纸开呈相府后，\r\n朱衣引入谢班中。诸曹纵许为仙侣，群吏多嫌是老翁。\r\n最幸紫薇郎见爱，独称官与古人同。"
        },
        {
            "title": "送韩侍御归山",
            "content": "闻君久卧在云间，为佐嫖姚未得还。新结茅庐招隐逸，\r\n独骑骢马入深山。九灵洞口行应到，五粒松枝醉亦攀。\r\n明日珂声出城去，家僮不复扫柴关。"
        },
        {
            "title": "赠商州王使君",
            "content": "衔命南来会郡堂，却思朝里接班行。才雄犹是山城守，\r\n道薄初为水部郎。选胜相留开客馆，寻幽更引到僧房。\r\n明朝从此辞君去，独出商关路渐长。"
        },
        {
            "title": "送杨少尹赴凤翔",
            "content": "诗名往日动长安，首首人家卷里看。西学已行秦博士，\r\n南宫新拜汉郎官。得钱只了还书铺，借宅常时事药栏。\r\n今去岐州生计薄，移居偏近陇头寒。"
        },
        {
            "title": "移居静安坊",
            "content": "长安寺里多时住，虽守卑官不苦贫。作活每常嫌费力，\r\n移居只是贵容身。初开井浅偏宜树，渐觉街闲省踏尘。\r\n更喜往还相去近，门前减却送书人。"
        },
        {
            "title": "逢王建有赠",
            "content": "年状皆齐初有髭，鹊山漳水每追随。使君座下朝听易，\r\n处士庭中夜会诗。新作句成相借问，闲求义尽共寻思。\r\n经今三十馀年事，却说还同昨日时。"
        },
        {
            "title": "赠贾岛",
            "content": "篱落荒凉僮仆饥，乐游原上住多时。蹇驴放饱骑将出，\r\n秋卷装成寄与谁。拄杖傍田寻野菜，封书乞米趁时炊。\r\n姓名未上登科记，身屈惟应内史知。"
        },
        {
            "title": "哭胡十八遇",
            "content": "早得声名年尚少，寻常志气出风尘。文场继续成三代，\r\n家族辉华在一身。幼子见生才满月，选书知写未呈人。\r\n送君帐下衣裳白，数尺坟头柏树新。"
        },
        {
            "title": "送从弟彻东归",
            "content": "缑山领印知公奏，才称同时尽不如。奉使贺成登册礼，\r\n陪班看出降恩书。去回在路秋尘里，受诏辞归晓漏初。\r\n早晚得为朝署拜，闲坊买宅作邻居。"
        },
        {
            "title": "送枝江刘明府",
            "content": "老著青衫为楚宰，平生志业有谁知。家僮从去愁行远，\r\n县吏迎来怪到迟。定访玉泉幽院宿，应过碧涧早茶时。\r\n向南渐渐云山好，一路唯闻唱竹枝。"
        },
        {
            "title": "哭丘长史",
            "content": "曾是先皇殿上臣，丹砂久服不成真。常骑马在嘶空枥，\r\n自作书留别故人。诗句遍传天下口，朝衣偏送地中身。\r\n最悲昨日同游处，看却春风树树新。"
        },
        {
            "title": "赠王秘书",
            "content": "早在山东声价远，曾将顺策佐嫖姚。赋来诗句无闲语，\r\n老去官班未在朝。身屈只闻词客说，家贫多见野僧招。\r\n独从书阁归时晚，春水渠边看柳条。"
        },
        {
            "title": "送从弟删东归",
            "content": "云水东南两月程，贪归庆节马蹄轻。春桥欲醉攀花别，\r\n野路闲吟触雨行。诗价已高犹失意，礼司曾赏会成名。\r\n旧山风月知应好，莫向秋时不到京。"
        },
        {
            "title": "赠令狐博士",
            "content": "头白新年六十馀，近闻生计转空虚。久为博士谁能识，\r\n自到长安赁舍居。骑马出随寻寺客，呼儿散写乞钱书。\r\n古来贤哲皆如此，应是才高与众疏。"
        },
        {
            "title": "书怀",
            "content": "自小信成疏懒性，人间事事总无功。别从仙客求方法，\r\n时到僧家问苦空。老大登朝如梦里，贫穷作活似村中。\r\n未能即便休官去，惭愧南山采药翁。"
        },
        {
            "title": "赠王司马",
            "content": "白笏朱衫年少时，久登班列会朝仪。贮财不省关身用，\r\n行义唯愁被众知。藏得宝刀求主带，调成骏马乞人骑。\r\n未曾相识多闻说，遥望长如白玉枝。"
        },
        {
            "title": "喜王起侍郎放牒",
            "content": "东风节气近清明，车马争来满禁城。二十八人初上牒，\r\n百千万里尽传名。谁家不借花园看，在处多将酒器行。\r\n共贺春司能鉴识，今年定合有公卿。"
        },
        {
            "title": "送杨州判官",
            "content": "应得烟霞出俗心，茅山道士共追寻。闲怜鹤貌偏能画，\r\n暗辨桐声自作琴。长啸每来松下坐，新诗堪向雪中吟。\r\n征南幕里多宾客，君独相知最校深。"
        },
        {
            "title": "书怀寄王秘书",
            "content": "白发如今欲满头，从来百事尽应休。只于触目须防病，\r\n不拟将心更养愁。下药远求新熟酒，看山多上最高楼。\r\n赖君同在京城住，每到花前免独游。"
        },
        {
            "title": "赠道士宜师",
            "content": "自到王城得几年，巴童蜀马共随缘。两朝侍从当时贵，\r\n五字声名远处传。旧住红楼通内院，新承墨诏赐斋钱。\r\n闲房暂喜居相近，还得陪师坐竹边。"
        },
        {
            "title": "书怀寄元郎中",
            "content": "转觉人间无气味，常因身外省因缘。经过独爱游山客，\r\n计校唯求买药钱。重作学官闲尽日，一离江坞病多年。\r\n吟君钓客词中说，便欲南归榜小船。"
        },
        {
            "title": "哭元九少府",
            "content": "平生志业独相知，早结云山老去期。初作学官常共宿，\r\n晚登朝列暂同时。闲来各数经过地，醉后齐吟唱和诗。\r\n今日春风花满宅，入门行哭见灵帷。"
        },
        {
            "title": "早朝寄白舍人、严郎中",
            "content": "鼓声初动未闻鸡，羸马街中踏冻泥。烛暗有时冲石柱，\r\n雪深无处认沙堤。常参班里人犹少，待漏房前月欲西。\r\n凤阙星郎离去远，閤门开日入还齐。"
        },
        {
            "title": "题韦郎中新亭",
            "content": "起得幽亭景复新，碧莎地上更无尘。琴书著尽犹嫌少，\r\n松竹栽多亦称贫。药酒欲开期好客，朝衣暂脱见闲身。\r\n成名同日官连署，此处经过有几人。"
        },
        {
            "title": "酬秘书王丞见寄",
            "content": "相看头白来城阙，却忆漳溪旧往还。今体诗中偏出格，\r\n常参官里每同班。街西借宅多临水，马上逢人亦说山。\r\n芸阁水曹虽最冷，与君长喜得身闲。"
        },
        {
            "title": "谢裴司空寄马",
            "content": "騄耳新驹骏得名，司空远自寄书生。乍离华厩移蹄涩，\r\n初到贫家举眼惊。每被闲人来借问，多寻古寺独骑行。\r\n长思岁旦沙堤上，得从鸣珂傍火城。"
        },
        {
            "title": "赠王秘书",
            "content": "不曾浪出谒公侯，唯向花间水畔游。每著新衣看药灶，\r\n多收古器在书楼。有官只作山人老，平地能开洞穴幽。\r\n自领闲司了无事，得来君处喜相留。"
        },
        {
            "title": "寄元员外",
            "content": "外郎直罢无馀事，扫洒书堂试药炉。门巷不教当要闹，\r\n诗篇转觉足工夫。月明台上唯僧到，夜静坊中有酒沽。\r\n朝省入频闲日少，可能同作旧游无。"
        },
        {
            "title": "送裴相公赴镇太原",
            "content": "盛德雄名远近知，功高先乞守藩维。衔恩暂遣分龙节，\r\n署敕还同在凤池。天子亲临楼上送，朝官齐出道傍辞。\r\n明年塞北清蕃落，应建生祠请立碑。"
        },
        {
            "title": "送李馀及第后归蜀",
            "content": "十年人咏好诗章，今日成名出举场。归去唯将新诰牒，\r\n后来争取旧衣裳。山桥晓上芭蕉暗，水店晴看芋草黄。\r\n乡里亲情相见日，一时携酒贺高堂。"
        },
        {
            "title": "和李仆射西园",
            "content": "遇午归闲处，西庭敞四檐。高眠著琴枕，散帖检书签。\r\n印在休通客，山晴好卷帘。竹凉蝇少到，藤暗蝶争潜。\r\n晓鹊频惊喜，疏蝉不许拈。石苔生紫点，栏药吐红尖。\r\n虚坐诗情远，幽探道侣兼。所营尚胜地，虽俭复谁嫌。"
        },
        {
            "title": "罔象得玄珠",
            "content": "赤水今何处，遗珠已渺然。离娄徒肆目，罔象乃通玄。\r\n皎洁因成性，圆明不在泉。暗中看夜色，尘外照晴田。\r\n无胫真难掬，怀疑实易迁。今朝搜择得，应免媚晴川。"
        },
        {
            "title": "赠殷山人",
            "content": "郁郁山中客，知名四十年。恓惶身独隐，寂寞性应便。\r\n世业公侯籍，生涯黍稷田。藤悬读书帐，竹系网鱼船。\r\n已种千头橘，新开数脉泉。闲游摧酒远，幽语向僧偏。\r\n入洞题松过，看花选石眠。避喧长汩没，逢胜即留连。\r\n自古多高迹，如君少比肩。耕耘此辛苦，章句已流传。\r\n昔日交游盛，当时省阁贤。同袍还共弊。连辔每推先。\r\n讲序居重席，群儒愿执鞭。满堂虚左侍，众目望乔迁。\r\n才异时难用，情高道自全。畏人颜惨澹，疏物势迍邅。\r\n贤者闻知命，吾生复礼玄。深藏报恩剑。久缉养生篇。\r\n憔悴众夫笑，经过郡守怜。夕阳悲病鹤。霜气动饥鹯。\r\n处士谁能荐，穷途世所捐。伯鸾甘寄食，元淑苦无钱。\r\n策蹇秋尘里，吟诗黄叶前。故裘余白领，废瑟断朱弦。\r\n志气终犹在，逍遥任自然。家贫念婚嫁，身老恋云烟。\r\n放逸栖岩鹿，清虚饮露蝉。郑逃秦谷口，严爱越溪边。\r\n霄汉予犹阻，荣枯子不牵。山城一相遇，感激意难宣。"
        },
        {
            "title": "新城甲仗楼",
            "content": "谢氏起新楼，西临城角头。图功百尺丽，藏器五兵修。\r\n结缔榱甍固，虚明户槛幽。鱼龙卷旗帜，霜雪积戈矛。\r\n暑雨熇烝隔，凉风宴位留。地高形出没，山静气清优。\r\n睥睨斜光彻，阑干宿霭浮。芊芊粳稻色，脉脉苑谿流。\r\n郡化黄丞相，诗成沉隐侯。居兹良得景，殊胜岘山游。"
        },
        {
            "title": "省试行不由径",
            "content": "田里有微径，贤人不复行。孰知求捷步，又恐异端成。\r\n从易众所欲，安邪患亦生。谁能达天道，共此竞前程。\r\n子羽有遗迹，孔门传旧声。今逢大君子，士节自光明。"
        },
        {
            "title": "徐州试反舌无声",
            "content": "夏木多好鸟，偏知反舌名。林幽仍共宿，时过即无声。\r\n竹外天空晓，谿头雨自晴。居人宜寂寞，深院益凄清。\r\n入雾暗相失，当风闲易惊。来年上林苑，知尔最先鸣。"
        },
        {
            "title": "送郑尚书出镇南海",
            "content": "远镇承新命，王程不假催。班行争路送，恩赐并时来。\r\n牙旆从城展，兵符到府开。蛮声喧夜市，海色浸潮台。\r\n画角天边月，寒关岭上梅。共知公望重，多是隔年回。"
        },
        {
            "title": "和令狐尚书平泉东庄近居李仆射有寄十韵",
            "content": "平地有清泉，伊南古寺边。涨池闲绕屋，出野遍浇田。\r\n旧隐离多日，新邻得几年。探幽皆一绝，选胜又双全。\r\n门静山光别，园深竹影连。斜分采药径，直过钓鱼船。\r\n鸡犬还应识，云霞顿觉鲜。追思应不远，赏爱谅难偏。\r\n此处堪长往，游人早共传。各当恩寄重，归卧恐无缘。"
        },
        {
            "title": "和卢常侍寄华山郑隐者",
            "content": "独住三峰下，年深学炼丹。一间松叶屋，数片石花冠。\r\n酒待山中饮，琴将洞口弹。开门移远竹，剪草出幽兰。\r\n荒壁通泉架，晴崖晒药坛。寄知骑省客，长向白云闲。"
        },
        {
            "title": "酬李仆射晚春见寄",
            "content": "戟户洞初晨，莺声雨后频。虚庭清气在，众药湿光新。\r\n鱼动芳池面，苔侵老竹身。教铺尝酒处，自问探花人。\r\n独此长多病，幽居欲过春。今朝听高韵，忽觉离埃尘。"
        },
        {
            "title": "和李仆射雨中寄卢、严二给事",
            "content": "郊原飞雨至，城阙湿云埋。迸点时穿牖，浮沤欲上阶。\r\n偏滋解箨竹，并洒落花槐。晚润生琴匣，新凉满药斋。\r\n从容朝务退，放旷掖曹乖。尽日无来客，闲吟感此怀。"
        },
        {
            "title": "赠梅处士",
            "content": "早闻声价满京城，头白江湖放旷情。讲易自传新注义，\r\n题诗不著旧官名。近移马迹山前住，多向牛头寺里行。\r\n天子如今议封禅，应将束帛请先生。"
        },
        {
            "title": "寒食书事二首",
            "content": "今朝一百五，出户雨初晴。舞爱双飞蝶，歌闻数里莺。\r\n江深青草岸，花满白云城。为政多孱懦，应无酷吏名。\r\n出城烟火少，况复是今朝。闲坐将谁语，临觞只自谣。\r\n阶前春藓遍，衣上落花飘。妓乐州人戏，使君心寂寥。"
        },
        {
            "title": "送安法师",
            "content": "出郭见落日，别君临古津。远程无野寺，宿处问何人。\r\n原色不分路，锡声遥隔尘。山阴到家节，犹及蕙兰春。"
        },
        {
            "title": "老将",
            "content": "鬓衰头似雪，行步急如风。不怕骑生马，犹能挽硬弓。\r\n兵书封锦字，手诏满香筒。今日身憔悴，犹夸定远功。"
        },
        {
            "title": "冬夕",
            "content": "寒蛩独罢织，湘雁犹能鸣。月色当窗入，乡心半夜生。\r\n不成高枕梦，复作绕阶行。回首嗟淹泊，城头北斗横。"
        },
        {
            "title": "赠箕山僧",
            "content": "久住空林下，长斋耳目清。蒲团借客坐，石磹甃人行。\r\n似鹤难知性，因山强号名。时闻衣袖里，暗掐念珠声。"
        },
        {
            "title": "春日留别",
            "content": "游人欲别离，半醉对花枝。看著春又晚，莫轻少年时。\r\n临行记分处，回首是相思。各向天涯去，重来未可期。"
        },
        {
            "title": "旧宫人",
            "content": "歌舞梁州女，归时白发生。全家没蕃地，无处问乡程。\r\n宫锦不传样，御香空记名。一身难自说，愁逐路人行。"
        },
        {
            "title": "寄孙冲主簿",
            "content": "低折沧洲簿，无书整两春。马从同事借，妻怕罢官贫。\r\n道僻收闲药，诗高笑故人。仍闻长吏奏，表乞锁厅频。"
        },
        {
            "title": "江头",
            "content": "晚步随江远，来帆过眼频。试寻新住客，少见故乡人。\r\n回首怜归翼，长吟任此身。应同南浦雁，更见岭头春。"
        },
        {
            "title": "不食仙姑山房",
            "content": "寂寂花枝里，草堂唯素琴。因山曾改眼，见客不言心。\r\n月出溪路静，鹤鸣云树深。丹砂如可学，便欲住幽林。"
        },
        {
            "title": "经王处士原居",
            "content": "旧宅谁相近，唯僧近竹关。庭闲云满井，窗晓雪通山。\r\n来客半留宿，借书多寄还。明时未中岁，莫便一生闲。"
        },
        {
            "title": "和左司元郎中秋居十首",
            "content": "选得闲坊住，秋来草树肥。风前卷筒簟，雨里脱荷衣。\r\n野客留方去，山童取药归。非因入朝省，过此出门稀。\r\n有地唯栽竹，无池亦养鹅。学书求墨迹，酿酒爱朝和。\r\n古镜铭文浅，神方谜语多。居贫闲自乐，豪客莫相过。\r\n闲来松菊地，未省有埃尘。直去多将药，朝回不访人。\r\n见僧收酒器，迎客换纱巾。更恐登清要，难成自在身。\r\n自知清静好，不要问时豪。就石安琴枕，穿松压酒槽。\r\n山晴因月甚，诗语入秋高。身外无余事，唯应笔砚劳。\r\n闲堂新扫洒，称是早秋天。书客多呈帖，琴僧与合弦。\r\n莎台乘晚上，竹院就凉眠。终日无忙事，还应似得仙。\r\n醉倚斑藤杖，闲眠瘿木床。案头行气诀，炉里降真香。\r\n尚俭经营少，居闲意思长。秋茶莫夜饮，新自作松浆。\r\n每忆旧山居，新教上墨图。晚花回地种，好酒问人沽。\r\n夜后开朝簿，申前发省符。为郎凡几岁，已见白髭须。\r\n菊地才通履，茶房不垒阶。凭医看蜀药，寄信觅吴鞋。\r\n尽得仙家法，多随道客斋。本无荣辱意，不是学安排。\r\n林下无拘束，闲行放性灵。好时开药灶，高处置琴亭。\r\n更撰居山记，唯寻相鹤经。初当授衣假，无吏挽门铃。\r\n客散高斋晚，东园景象偏。晴明犹有蝶，凉冷渐无蝉。\r\n藤折霜来子，蜗行雨后涎。新诗才上卷，已得满城传。"
        },
        {
            "title": "庄陵挽歌词三首",
            "content": "白日已昭昭，干戈亦渐消。迎师亲出道，从谏早临朝。\r\n佞幸威权薄，忠良宠锡饶。丘陵今一变，无复白云谣。\r\n观风欲巡洛，习战亦开池。始改三年政，旋闻七月期。\r\n陵分内外使，官具吉凶仪。渭北新园路，箫笳远更悲。\r\n晓日龙车动，秋风阊阖开。行帷六宫出，执绋万方来。\r\n惨惨郊原暮，迟迟挽唱哀。空山烟雨夕，新陌绕陵台。"
        },
        {
            "title": "同锦州胡郎中清明日对雨西亭宴",
            "content": "郡内开新火，高斋雨气清。惜花邀客赏，劝酒促歌声。\r\n共醉移芳席，留欢闭暮城。政闲方宴语，琴筑任遥情。"
        },
        {
            "title": "和裴司空以诗请刑部白侍郎双鹤",
            "content": "皎皎仙家鹤，远留闲宅中。徘徊幽树月，嘹唳小亭风。\r\n丞相西园好，池塘野水通。欲将来放此，赏望与宾同。"
        },
        {
            "title": "和户部令狐尚书喜裴司空见招看雪",
            "content": "南园新覆雪，上宰晓来看。谁共登春榭，唯闻有地官。\r\n色连山远静，气与竹偏寒。高韵更相应，宁同歌吹欢。"
        },
        {
            "title": "使回留别襄阳李司空",
            "content": "江亭寒日晚，弦管有离声。从此一筵别，独为千里行。\r\n迟迟恋恩德，役役限公程。回首吟新句，霜云满楚城。"
        },
        {
            "title": "和裴司空即事通简旧僚",
            "content": "肃肃上台坐，四方皆仰风。当朝奉明政，早日立元功。\r\n独对赤墀下，密宣黄阁中。犹闻动高韵，思与旧僚同。"
        },
        {
            "title": "赠任懒",
            "content": "未肯求科第，深坊且隐居。胜游寻野客，高卧看兵书。\r\n点药医闲马，分泉灌远蔬。汉庭无得意，谁拟荐相如。"
        },
        {
            "title": "寄灵一上人初归云门寺",
            "content": "寒山白云里，法侣自招携。竹径通城下，松门隔水西。\r\n方同沃洲去，不作武陵迷。仿佛遥看处，秋风是会稽。"
        },
        {
            "title": "题清彻上人院",
            "content": "古寺临坛久，松间别起堂。看添浴佛水，自合读经香。\r\n爱养无家客，多传得效方。过斋长不出，坐卧一绳床。"
        },
        {
            "title": "寒食夜寄姚侍郎",
            "content": "贫官多寂寞，不异野人居。作酒和山药，教儿写道书。\r\n五湖归去远，百事病来疏。况忆同怀者，寒庭月上初。"
        },
        {
            "title": "送李骑曹灵州归觐",
            "content": "翩翩出上京，几日到边城。渐觉风沙起，还将弓箭行。\r\n席箕侵路暗，野马见人惊。军府知归庆，应教数骑迎。"
        },
        {
            "title": "和周赞善闻子规",
            "content": "秦城啼楚鸟，远思更纷纷。况是街西夜，偏当雨里闻。\r\n应投最高树，似隔数重云。此处谁能听，遥知独有君。"
        },
        {
            "title": "赠太常王建藤杖笋鞋",
            "content": "蛮藤剪为杖，楚笋结成鞋。称与诗人用，堪随礼寺斋。\r\n寻花入幽径，步日下寒阶。以此持相赠，君应惬素怀。"
        },
        {
            "title": "早春闲游",
            "content": "年长身多病，独宜作冷官。从来闲坐惯，渐觉出门难。\r\n树影新犹薄，池光晚尚寒。遥闻有花发，骑马暂行看。"
        },
        {
            "title": "题李山人幽居",
            "content": "襄阳南郭外，茅屋一书生。无事焚香坐，有时寻竹行。\r\n画苔藤杖细，踏石笋鞋轻。应笑风尘客，区区逐世名。"
        },
        {
            "title": "送安西将",
            "content": "万里海西路，茫茫边草秋。计程沙塞口，望伴驿峰头。\r\n雪暗非时宿，沙深独去愁。塞乡人易老，莫住近蕃州。"
        },
        {
            "title": "赠海东僧",
            "content": "别家行万里，自说过扶余。学得中州语，能为外国书。\r\n与医收海藻，持咒取龙鱼。更问同来伴，天台几处居。"
        },
        {
            "title": "留别江陵王少府",
            "content": "迢迢山上路，病客独行迟。况此分手处，当君失意时。\r\n寒林远路驿，晚烧过荒陂。别后空回首，相逢未有期。"
        },
        {
            "title": "使至蓝谿驿",
            "content": "独上七盘去，峰峦转转稠。云中迷象鼻，雨里下筝头。\r\n水没荒桥路，鸦啼古驿楼。君今在城阙，肯见此中愁。"
        },
        {
            "title": "咏怀",
            "content": "老去多悲事，非唯见二毛。眼昏书字大，耳重觉声高。\r\n望月偏增思，寻山易发劳。都无作官意，赖得在闲曹。"
        },
        {
            "title": "送严大夫之桂州",
            "content": "旌旆过湘潭，幽奇得遍探。莎城百越北，行路九疑南。\r\n有地多生桂，无时不养蚕。听歌疑似曲，风俗自相谙。"
        },
        {
            "title": "早春病中",
            "content": "羸病及年初，心情不自如。多申请假牒，只送贺官书。\r\n幽径独行步，白头长懒梳。更怜晴日色，渐渐暖贫居。"
        },
        {
            "title": "和李仆射秋日病中作",
            "content": "由来病根浅，易见药功成。晓日杵臼静，凉风衣服轻。\r\n犹疑少气力，渐觉有心情。独倚红藤杖，时时阶上行。"
        },
        {
            "title": "春日李舍人",
            "content": "又见帝城里，东风天气和。官闲人事少，年长道情多。\r\n紫掖发章句，青闱更咏歌。谁知余寂寞，终日断经过。"
        },
        {
            "title": "和裴仆射朝回寄韩吏部",
            "content": "独爱南关里，山晴竹杪风。从容朝早退，萧洒客常通。\r\n案曲新亭上，移花远寺中。唯应有吏部，诗酒每相同。"
        },
        {
            "title": "酬白二十二舍人早春曲江见招",
            "content": "曲江冰欲尽，风日已恬和。柳色看犹浅，泉声觉渐多。\r\n紫蒲生湿岸，青鸭戏新波。仙掖高情客，相招共一过。"
        },
        {
            "title": "和裴仆射移官言志",
            "content": "身在勤劳地，常思放旷时。功成归圣主，位重委群司。\r\n看垒台边石，闲吟箧里诗。苍生正瞻望，难与故山期。"
        },
        {
            "title": "酬韩祭酒雨中见寄",
            "content": "雨中愁不出，阴黑尽连宵。屋湿唯添漏，泥深未放朝。\r\n无刍怜马瘦，少食信儿娇。闻道韩夫子，还同此寂寥。"
        },
        {
            "title": "晚秋闲居",
            "content": "独坐高秋晚，萧条足远思。家贫常畏客，身老转怜儿。\r\n万种尽闲事，一生能几时。从来疏懒性，应只有僧知。"
        },
        {
            "title": "夏日闲居",
            "content": "多病逢迎少，闲居又一年。药看辰日合，茶过卯时煎。\r\n草长晴来地，虫飞晚后天。此时幽梦远，不觉到山边。"
        },
        {
            "title": "晚春过崔驸马东园",
            "content": "闲园多好风，不意在街东。早早诗名远，长长酒性同。\r\n竹香新雨后，莺语落花中。莫遣经过少，年光渐觉空。"
        },
        {
            "title": "和陆司业习静寄所知",
            "content": "幽室独焚香，清晨下未央。山开登竹阁，僧到出茶床。\r\n收拾新琴谱，封题旧药方。逍遥无别事，不似在班行。"
        },
        {
            "title": "送人任济阴",
            "content": "黄绶在腰下，知君非旅行。将书报旧里，留褐与诸生。\r\n赠别尽沽酒，惜欢多出城。春风济水上，候吏听车声。"
        },
        {
            "title": "酬孙洛阳",
            "content": "家贫相远住，斋馆入时稀。独坐看书卷，闲行著褐衣。\r\n早蝉庭笋老，新雨径莎肥。各离争名地，无人见是非。"
        },
        {
            "title": "寄昭应王中丞",
            "content": "借得街西宅，开门渭水头。长贫唯要健，渐老不禁愁。\r\n独凭藤书案，空悬竹酒钩。春风石瓮寺，作意共君游。"
        },
        {
            "title": "闲居",
            "content": "东城南陌尘，紫幰与朱轮。尽说无多事，能闲有几人。\r\n唯教推甲子，不信守庚申。谁见衡门里，终朝自在贫。"
        },
        {
            "title": "夏日闲居",
            "content": "无事门多闭，偏知夏日长。早蝉声寂寞，新竹气清凉。\r\n闲对临书案，看移晒药床。自怜归未得，犹寄在班行。"
        },
        {
            "title": "送李评事游越",
            "content": "未习风尘事，初为吴越游。露沾湖草晚，日照海山秋。\r\n梅市门何在，兰亭水尚流。西陵待潮处，知汝不胜愁。"
        },
        {
            "title": "送郑秀才归宁",
            "content": "桂楫彩为衣，行当令节归。夕潮迷浦远，昼雨见人稀。\r\n野芰到时熟，江鸥泊处飞。离琴一奏罢，山雨霭余晖。"
        },
        {
            "title": "送僧游五台兼谒李司空",
            "content": "远去见双节，因行上五台。化楼侵晓出，雪路向春开。\r\n边寺连峰去，胡儿听法来。定知巡礼后，解夏始应回。"
        },
        {
            "title": "赠姚合少府",
            "content": "病来辞赤县，案上有丹经。为客烧茶灶，教儿扫竹亭。\r\n诗成添旧卷，酒尽卧空瓶。阙下今遗逸，谁瞻隐士星。"
        },
        {
            "title": "酬韩庶子",
            "content": "西街幽僻处，正与懒相宜。寻寺独行远，借书常送迟。\r\n家贫无易事，身病足闲时。寂寞谁相问，只应君自知。"
        },
        {
            "title": "过贾岛野居",
            "content": "青门坊外住，行坐见南山。此地去人远，知君终日闲。\r\n蛙声篱落下，草色户庭间。好是经过处，唯愁暮独还。"
        },
        {
            "title": "送从弟戴玄往苏州",
            "content": "杨柳阊门路，悠悠水岸斜。乘舟向山寺，着屐到渔家。\r\n夜月红柑树，秋风白藕花。江天诗景好，回日莫令赊。"
        },
        {
            "title": "登城寄王秘书建",
            "content": "闻君鹤岭住，西望日依依。远客偏相忆，登城独不归。\r\n十年为道侣，几处共柴扉。今日烟霞外，人间得见稀。"
        },
        {
            "title": "游襄阳山寺",
            "content": "秋色江边路，烟霞若有期。寺贫无利施，僧老足慈悲。\r\n薜荔侵禅窟，虾蟆占浴池。闲游殊未遍，即是下山时。"
        },
        {
            "title": "舟行寄李湖州",
            "content": "客愁无次第，川路重辛勤。藻密行舟涩，湾多转楫频。\r\n薄游空感惠，失计自怜贫。赖有汀洲句，时时慰远人。"
        },
        {
            "title": "宿邯郸馆寄马磁州",
            "content": "孤客到空馆，夜寒愁卧迟。虽沽主人酒，不似在家时。\r\n几宿得欢笑，如今成别离。明朝行更远，回望隔山陂。"
        },
        {
            "title": "送朱庆余及第归越",
            "content": "东南归路远，几日到乡中。有寺山皆遍，无家水不通。\r\n湖声莲叶雨，野气稻花风。州县知名久，争邀与客同。"
        },
        {
            "title": "宿广德寺寄从舅",
            "content": "古寺客堂空，开帘四面风。移床动栖鹤，停烛聚飞虫。\r\n闲卧逐凉处，远愁生静中。林西微月色，思与宁家同。"
        },
        {
            "title": "送新罗使",
            "content": "万里为朝使，离家今几年。应知旧行路，却上远归船。\r\n夜泊避蛟窟，朝炊求岛泉。悠悠到乡国，远望海西天。"
        },
        {
            "title": "登咸阳北寺楼",
            "content": "高秋原上寺，下马一登临。渭水西来直，秦山南向深。\r\n旧宫人不住，荒碣路难寻。日暮凉风起，萧条多远心。"
        },
        {
            "title": "送海南客归旧岛",
            "content": "海上去应远，蛮家云岛孤。竹船来桂浦，山市卖鱼须。\r\n入国自献宝，逢人多赠珠。却归春洞口，斩象祭天吴。"
        },
        {
            "title": "送韦评事归华阴",
            "content": "三峰西面住，出见世人稀。老大谁相识，恓惶又独归。\r\n扫窗秋菌落，开箧夜蛾飞。若向云中伴，还应着褐衣。"
        },
        {
            "title": "送闲师归江南",
            "content": "遍住江南寺，随缘到上京。多生修律业，外学得诗名。\r\n讲殿偏追入，斋家别请行。青枫乡路远，几日尽归程。"
        },
        {
            "title": "灵都观李道士",
            "content": "仙观雨来静，绕房琼草春。素书天上字，花洞古时人。\r\n泥灶煮灵液，扫坛朝玉真。几回游阆苑，青节亦随身。"
        },
        {
            "title": "哭山中友人",
            "content": "入云遥便哭，山友隔今生。绕墓招魂魄，镌岩记姓名。\r\n犬因无主善，鹤为见人鸣。长说能尸解，多应别路行。"
        },
        {
            "title": "霅溪西亭晚望",
            "content": "霅水碧悠悠，西亭柳岸头。夕阴生远岫，斜照逐回流。\r\n此地动归思，逢人方倦游。吴兴耆旧尽，空见白蘋洲。"
        },
        {
            "title": "隐者",
            "content": "先生已得道，市井亦容身。救病自行药，得钱多与人。\r\n问年长不定，传法又非真。每见邻家说，时闻使鬼神。"
        },
        {
            "title": "送徐先生归蜀",
            "content": "日暮远归处，云间仙观钟。唯持青玉牒，独立碧鸡峰。\r\n阴涧长收乳，寒泉旧养龙。几时因卖药，得向海边逢。"
        },
        {
            "title": "答僧拄杖",
            "content": "灵藤为拄杖，白净色如银。得自高僧手，将扶病客身。\r\n春游不骑马，夜会亦呈人。持此归山去，深宜戴角巾。"
        },
        {
            "title": "送友人归山",
            "content": "出山成北首，重去结茅庐。移石修废井，扫龛盛旧书。\r\n开田留杏树，分洞与僧居。长在幽峰里，樵人见亦疏。"
        },
        {
            "title": "古树",
            "content": "古树枝柯少，枯来复几春。露根堪系马，空腹定藏人。\r\n蠹节莓苔老，烧痕霹雳新。若当江浦上，行客祭为神。"
        },
        {
            "title": "夜宿黑灶溪",
            "content": "夜到碧溪里，无人秋月明。逢幽更移宿，取伴亦探行。\r\n花下红泉色，云西乳鹤声。明朝记归处，石上自书名。"
        },
        {
            "title": "寄紫阁隐者",
            "content": "紫阁气沉沉，先生住处深。有人时得见，无路可相寻。\r\n夜鹿伴茅屋，秋猿守栗林。唯应采灵药，更不别营心。"
        },
        {
            "title": "岭表逢故人",
            "content": "过岭万馀里，旅游经此稀。相逢去家远，共说几时归。\r\n海上见花发，瘴中唯鸟飞。炎州望乡伴，自识北人衣。"
        },
        {
            "title": "宿江店",
            "content": "野店临西浦，门前有橘花。停灯待贾客，卖酒与渔家。\r\n夜静江水白，路回山月斜。闲寻泊船处，潮落见平沙。"
        },
        {
            "title": "送南客",
            "content": "行路雨修修，青山尽海头。天涯人去远，岭北水空流。\r\n夜市连铜柱，巢居属象州。来时旧相识，谁向日南游。"
        },
        {
            "title": "山中秋夜",
            "content": "寂寂山景静，幽人归去迟。横琴当月下，压酒及花时。\r\n冷露湿茆屋，暗泉冲竹篱。西峰采药伴，此夕恨无期。"
        },
        {
            "title": "律僧",
            "content": "苦行长不出，清羸最少年。持斋唯一食，讲律岂曾眠。\r\n避草每移径，滤虫还入泉。从来天竺法，到此几人传。"
        },
        {
            "title": "送防秋将",
            "content": "白首征西将，犹能射戟支。元戎选部曲，军吏换旌旗。\r\n逐虏招降远，开边旧垒移。重收陇外地，应似汉家时。"
        },
        {
            "title": "寄友人",
            "content": "忆在江南日，同游三月时。采茶寻远涧，斗鸭向春池。\r\n送客沙头宿，招僧竹里棋。如今各千里，无计得相随。"
        },
        {
            "title": "山中赠日南僧",
            "content": "独向双峰老，松门闭两崖。翻经上蕉叶，挂衲落藤花。\r\n甃石新开井，穿林自种茶。时逢海南客，蛮语问谁家。"
        },
        {
            "title": "送远客",
            "content": "南原相送处，秋水草还生。同作忆乡客，如今分路行。\r\n因谁寄归信，渐远问前程。明日重阳节，无人上古城。"
        },
        {
            "title": "征西将",
            "content": "黄沙北风起，半夜又翻营。战马雪中宿，探人冰上行。\r\n深山旗未展，阴碛鼓无声。几道征西将，同收碎叶城。"
        },
        {
            "title": "襄国别友",
            "content": "晓色荒城下，相看秋草时。独游无定计，不欲道来期。\r\n别处去家远，愁中驱马迟。归人渡烟水，遥映野棠枝。"
        },
        {
            "title": "送蛮客",
            "content": "借问炎州客，天南几日行。江连恶谿路，山绕夜郎城。\r\n柳叶瘴云湿，桂丛蛮鸟声。知君却回日，记得海花名。"
        },
        {
            "title": "宿临江驿",
            "content": "楚驿南渡口，夜深来客稀。月明见潮上，江静觉鸥飞。\r\n旅宿今已远，此行殊未归。离家久无信，又听捣寒衣。"
        },
        {
            "title": "送流人",
            "content": "独向长城北，黄云暗塞天。流名属边将，旧业作公田。\r\n拥雪添军垒，收冰当井泉。知君住应老，须记别乡年。"
        },
        {
            "title": "古苑杏花",
            "content": "废苑杏花在，行人愁到时。独开新堑底，半露旧烧枝。\r\n晚色连荒辙，低阴覆折碑。茫茫古陵下，春尽又谁知。"
        },
        {
            "title": "不食姑",
            "content": "几年山里住，已作绿毛身。护气常稀语，存思自见神。\r\n养龟同不食，留药任生尘。要问西王母，仙中第几人。"
        },
        {
            "title": "送远使",
            "content": "扬旌过陇头，陇水向西流。塞路依山远，戍城逢笛秋。\r\n寒沙阴漫漫，疲马去悠悠。为问征行将，谁封定远侯。"
        },
        {
            "title": "思江南旧游",
            "content": "江皋三月时，花发石楠枝。归客应无数，春山自不知。\r\n独行愁道远，回信畏家移。杨柳东西渡，茫茫欲问谁。"
        },
        {
            "title": "赠辟谷者",
            "content": "学得餐霞法，逢人与小还。身轻曾试鹤，力弱未离山。\r\n无食犬犹在，不耕牛自闲。朝朝空漱水，叩齿草堂间。"
        },
        {
            "title": "送越客",
            "content": "见说孤帆去，东南到会稽。春云剡溪口，残月镜湖西。\r\n水鹤沙边立，山鼯竹里啼。谢家曾住处，烟洞入应迷。"
        },
        {
            "title": "送宫人入道",
            "content": "旧宠昭阳里，寻仙此最稀。名初出宫籍，身未称霞衣。\r\n已别歌舞贵，长随鸾鹤飞。中官看入洞，空驾玉轮归。"
        },
        {
            "title": "赠同溪客",
            "content": "幽居得相近，烟景每寥寥。共伐临谿树，因为过水桥。\r\n自教青鹤舞，分采紫芝苗。更爱南峰住，寻君路恐遥。"
        },
        {
            "title": "思远人",
            "content": "野桥春水清，桥上送君行。去去人应老，年年草自生。\r\n出门看远道，无信向边城。杨柳别离处，秋蝉今复鸣。"
        },
        {
            "title": "蓟北春怀",
            "content": "渺渺水云外，别来音信稀。因逢过江使，却寄在家衣。\r\n问路更愁远，逢人空说归。今朝蓟城北，又见塞鸿飞。"
        },
        {
            "title": "送南迁客",
            "content": "去去远迁客，瘴中衰病身。青山无限路，白首不归人。\r\n海国战骑象，蛮州市用银。一家分几处，谁见日南春。"
        },
        {
            "title": "听夜泉",
            "content": "细泉深处落，夜久渐闻声。独起出门听，欲寻当涧行。\r\n还疑隔林远，复畏有风生。月下长来此，无人亦到明。"
        },
        {
            "title": "渔阳将",
            "content": "塞深沙草白，都护领燕兵。放火烧奚帐，分旗筑汉城。\r\n下营看岭势，寻雪觉人行。更向桑干北，擒生问碛名。"
        },
        {
            "title": "山中古祠",
            "content": "春草空祠墓，荒林唯鸟飞。记年碑石在，经乱祭人稀。\r\n野鼠缘朱帐，阴尘盖画衣。近门潭水黑，时见宿龙归。"
        },
        {
            "title": "别鹤",
            "content": "双鹤出云谿，分飞各自迷。空巢在松顶，折羽落红泥。\r\n寻水终不饮，逢林亦未栖。别离应易老，万里雨凄凄。"
        },
        {
            "title": "西楼望月",
            "content": "城西楼上月，复是雪晴时。寒夜共来望，思乡独下迟。\r\n幽光落水堑，净色在霜枝。明日千里去，此中还别离。"
        },
        {
            "title": "江南春",
            "content": "江南杨柳春，日暖地无尘。渡口过新雨，夜来生白蘋。\r\n晴沙鸣乳燕，芳树醉游人。向晚青山下，谁家祭水神。"
        },
        {
            "title": "蓟北旅思",
            "content": "日日望乡国，空歌白苎词。长因送人处，忆得别家时。\r\n失意还独语，多愁只自知。客亭门外柳，折尽向南枝。"
        },
        {
            "title": "江陵孝女",
            "content": "孝女独垂发，少年唯一身。无家空托墓，主祭不从人。\r\n相吊有行客，起庐无旧邻。江头闻哭处，寂寂楚花春。"
        },
        {
            "title": "祭退之",
            "content": "呜呼吏部公，其道诚巍昂。生为大贤姿，天使光我唐。\r\n德义动鬼神，鉴用不可详。独得雄直气，发为古文章。\r\n学无不该贯，吏治得其方。三次论诤退，其志亦刚强。\r\n再使平山东，不言所谋臧。荐待皆寒羸，但取其才良。\r\n亲朋有孤稚，婚姻有办营。如彼天有斗，人可为信常。\r\n如彼岁有春，物宜得华昌。哀哉未申施，中年遽殂丧。\r\n朝野良共哀，矧于知旧肠。籍在江湖间，独以道自将。\r\n学诗为众体，久乃溢笈囊。略无相知人，黯如雾中行。\r\n北游偶逢公，盛语相称明。名因天下闻，传者入歌声。\r\n公领试士司，首荐到上京。一来遂登科，不见苦贡场。\r\n观我性朴直，乃言及平生。由兹类朋党，骨肉无以当。\r\n坐令其子拜，常呼幼时名。追招不隔日，继践公之堂。\r\n出则连辔驰，寝则对榻床。搜穷古今书，事事相酌量。\r\n有花必同寻，有月必同望。为文先见草，酿熟偕共觞。\r\n新果及异鲑，无不相待尝。到今三十年，曾不少异更。\r\n公文为时师，我亦有微声。而后之学者，或号为韩张。\r\n我官麟台中，公为大司成。念此委末秩，不能力自扬。\r\n特状为博士，始获升朝行。未几享其资，遂忝南宫郎。\r\n是事赖拯扶，如屋有栋梁。去夏公请告，养疾城南庄。\r\n籍时官休罢，两月同游翔。黄子陂岸曲，地旷气色清。\r\n新池四平涨，中有蒲荇香。北台临稻畴，茂柳多阴凉。\r\n板亭坐垂钓，烦苦稍已平。共爱池上佳，联句舒遐情。\r\n偶有贾秀才，来兹亦同并。移船入南溪，东西纵篙撑。\r\n划波激船舷，前后飞鸥鶬。回入潭濑下，网截鲤与鲂。\r\n踏沙掇水蔬，树下烝新粳。日来相与嬉，不知暑日长。\r\n柴翁携童儿，聚观于岸傍。月中登高滩，星汉交垂芒。\r\n钓车掷长线，有获齐欢惊。夜阑乘马归，衣上草露光。\r\n公为游谿诗，唱咏多慨慷。自期此可老，结社于其乡。\r\n籍受新官诏，拜恩当入城。公因同归还，居处隔一坊。\r\n中秋十六夜，魄圆天差晴。公既相邀留，坐语于阶楹。\r\n乃出二侍女，合弹琵琶筝。临风听繁丝，忽遽闻再更。\r\n顾我数来过，是夜凉难忘。公疾浸日加，孺人视药汤。\r\n来候不得宿，出门每回遑。自是将重危，车马候纵横。\r\n门仆皆逆遣，独我到寝房。公有旷达识，生死为一纲。\r\n及当临终晨，意色亦不荒。赠我珍重言，傲然委衾裳。\r\n公比欲为书，遗约有修章。令我署"
        },
        {
            "title": "董公诗",
            "content": "谁主东诸侯，元臣陇西公。旌节居汴水，四方皆承风。\r\n在朝四十年，天下诵其功。相我明天子，政成如太宗。\r\n东方有艰难，公乃出临戎。单车入危城，慈惠安群凶。\r\n公谓其党言，汝材甚骁雄。为我帐下士，出入卫我躬。\r\n汝息为我子，汝亲我为翁。众皆相顾泣，无不和且恭。\r\n其父教子义，其妻勉夫忠。不自以为资，奉上但颙颙。\r\n公衣无文采，公食少肥浓。所忧在万人，人实我宁空。\r\n轻刑宽其政，薄赋弛租庸。四郡三十城，不知岁饥凶。\r\n天子临朝喜，元老留在东。今闻扬盛德，就安我大邦。\r\n百辟贺明主，皇风恩赐重。朝廷有大事，就决其所从。\r\n海内既无虞，君臣方肃雍。端居任僚属，宴语常从容。\r\n翩翩者苍乌，来巢于林丛。甘瓜生场圃，一蒂实连中。\r\n田有嘉谷陇，异亩穗亦同。贤人佐圣人，德与神明通。\r\n感应我淳化，生瑞我地中。昔者此州人，但矜马与弓。\r\n今公施德礼，自然威武崇。公其共百年，受禄将无穷。"
        },
        {
            "title": "野寺后池寄友",
            "content": "佛寺连野水，池幽夏景清。繁木荫芙蕖，时有水禽鸣。\r\n通溪岸暂断，分渚流复萦。伴僧钟磬罢，月来池上明。\r\n友人竟不至，东北见高城。独游自寂寞，况此恨盈盈。"
        },
        {
            "title": "雨中寄元宗简",
            "content": "秋堂羸病起，盥漱风雨朝。竹影冷疏涩，榆叶暗飘萧。\r\n街径多坠果，墙隅有蜕蜩。延瞻游步阻，独坐闲思饶。\r\n君居应如此，恨言相去遥。"
        },
        {
            "title": "病中寄白学士拾遗",
            "content": "秋亭病客眠，庭树满枝蝉。凉风绕砌起，斜影入床前。\r\n梨晚渐红坠，菊寒无黄鲜。倦游寂寞日，感叹蹉跎年。\r\n尘欢久消委，华念独迎延。自寓城阙下，识君弟事焉。\r\n君为天子识，我方沉病缠。无因会同语，悄悄中怀煎。"
        },
        {
            "title": "赠姚怤",
            "content": "漏天日无光，泽土松不长。君今职下位，志气安得扬。\r\n白发文思壮，才为国贤良。无人识高韵，荐于天子傍。\r\n况我愚朴姿，强趋利名场。远同干贵人，身举固难彰。\r\n昔逢汴水滨，今会习池阳。岂无再来期，顾恐非此方。\r\n愿为石中泉，不为瓦上霜。离别勿复道，所贵不相忘。"
        },
        {
            "title": "寄韩愈",
            "content": "野馆非我室，新居未能安。读书避尘杂，方觉此地闲。\r\n过郭多园墟，桑果相接连。独游竟寂寞，如寄空云山。\r\n夏景常昼毒，密林无鸣蝉。临溪一盥濯，清去肢体烦。\r\n出林望曾城，君子在其间。戎府草章记，阻我此游盘。\r\n忆昔西潭时，并持钓鱼竿。共忻得鲂鲤，烹鲙于我前。\r\n几朝还复来，叹息时独言。"
        },
        {
            "title": "献从兄",
            "content": "悠悠旱天云，不远如飞尘。贤达失其所，沉飘同众人。\r\n擢秀登王畿，出为良使宾。名高满朝野，幼贱谁不闻。\r\n一朝遇谗邪，流窜八九春。诏书近迁移，组绶未及身。\r\n冬井无寒冰，玉润难为焚。虚怀日迢遥，荣辱常保纯。\r\n我念出游时，勿吟康乐文。愿言灵溪期，聊欲相依因。"
        },
        {
            "title": "寄别者",
            "content": "寒天正飞雪，行人心切切。同为万里客，中路忽离别。\r\n别君汾水东，望君汾水西。积雪无平冈，空山无人蹊。\r\n羸马时倚辕，行行未遑食。下车劝僮仆，相顾莫叹息。\r\n讵知佳期隔，离念终无极。"
        },
        {
            "title": "怀友",
            "content": "人生有行役，谁能如草木。别离感中怀，乃为我桎梏。\r\n百年受命短，光景良不足。念我别离者，愿怀日月促。\r\n平地施道路，车马往不复。空知为良田，秋望禾黍熟。\r\n端居无俦侣，日夜祷耳目。立身难自觉，常恐忧与辱。\r\n穷贱无闲暇，疾痛多嗜欲。我思携手人，逍遥任心腹。"
        },
        {
            "title": "城南",
            "content": "漾漾南涧水，来作曲池流。言寻参差岛，晓榜轻盈舟。\r\n万绕不再止，千寻尽孤幽。藻涩讶人重，萍分指鱼游。\r\n繁苗毯下垂，密箭翻回輈。曝鳖乱自坠，阴藤斜相钩。\r\n卧蒋黑米吐，翻芰紫角稠。桥低竞俯偻，亭近闲夷犹。\r\n目为逐胜朗，手因掇芳柔。渐喜游来极，忽疑归无由。\r\n气状虽可览，纤微谅难搜。未听主人赏，徒爱清华秋。"
        },
        {
            "title": "夜怀",
            "content": "穷居积远念，转转迷所归。幽蕙零落色，暗萤参差飞。\r\n病生秋风簟，泪堕月明衣。无愁坐寂寞，重使奏清徽。"
        },
        {
            "title": "学仙",
            "content": "楼观开朱门，树木连房廊。中有学仙人，少年休谷粮。\r\n高冠如芙蓉，霞月披衣裳。六时朝上清，佩玉纷锵锵。\r\n自言天老书，秘覆云锦囊。百年度一人，妄泄有灾殃。\r\n每占有仙相，然后传此方。先生坐中堂，弟子跪四厢。\r\n金刀截身发，结誓焚灵香。弟子得其诀，清斋入空房。\r\n守神保元气，动息随天罡。炉烧丹砂尽，昼夜候火光。\r\n药成既服食，计日乘鸾凰。虚空无灵应，终岁安所望。\r\n勤劳不能成，疑虑积心肠。虚羸生疾疹，寿命多夭伤。\r\n身殁惧人见，夜埋山谷傍。求道慕灵异，不如守寻常。\r\n先王知其非，戒之在国章。"
        },
        {
            "title": "怀别",
            "content": "仆人驱行轩，低昂出我门。离堂无留客，席上唯琴樽。\r\n古道随水曲，悠悠绕荒村。远程未奄息，别念在朝昏。\r\n端居愁岁永，独此留清景。岂无经过人，寻叹门巷静。\r\n君如天上雨，我如屋下井。无因同波流，愿作形与影。"
        },
        {
            "title": "离妇",
            "content": "十载来夫家，闺门无瑕疵。薄命不生子，古制有分离。\r\n托身言同穴，今日事乖违。念君终弃捐，谁能强在兹。\r\n堂上谢姑嫜，长跪请离辞。姑嫜见我往，将决复沉疑。\r\n与我古时钏，留我嫁时衣。高堂拊我身，哭我于路陲。\r\n昔日初为妇，当君贫贱时。昼夜常纺织，不得事蛾眉。\r\n辛勤积黄金，济君寒与饥。洛阳买大宅，邯郸买侍儿。\r\n夫婿乘龙马，出入有光仪。将为富家妇，永为子孙资。\r\n谁谓出君门，一身上车归。有子未必荣，无子坐生悲。\r\n为人莫作女，作女实难为。"
        },
        {
            "title": "奉和舍人叔直省时思琴",
            "content": "蔼蔼紫薇直，秋意深无穷。滴沥仙阁漏，肃穆禁池风。\r\n竹月泛凉影，萱露澹幽丛。地清物态胜，宵闲琴思通。\r\n时属雅音际，迥凝虚抱中。达人掌枢近，常与隐默同。"
        },
        {
            "title": "惜花",
            "content": "濛濛庭树花，坠地无颜色。日暮东风起，飘扬玉阶侧。\r\n残蕊在犹稀，青条耸复直。为君结芳实，令君勿叹息。"
        },
        {
            "title": "南归",
            "content": "促促念道路，四支不常宁。行车未及家，天外非尽程。\r\n骨肉待我欢，乡里望我荣。岂知东与西，憔悴竟无成。\r\n人言苦夜长，穷者不念明。惧离其寝寐，百忧伤性灵。\r\n世道多险薄，相劝毕中诚。远游无知音，不如商贾行。\r\n达人有常志，愚夫劳所营。旧山行去远，言归乐此生。"
        },
        {
            "title": "哭于鹄",
            "content": "青山无逸人，忽觉大国贫。良玉沉幽泉，名为天下珍。\r\n野性疏时俗，再拜乃从军。气高终不合，去如镜上尘。\r\n我初有章句，相合者唯君。今来吊嗣子，对陇烧新文。\r\n耕者废其耜，爨者绝其薪。苟无新衣裳，曷用光我身。\r\n奠酒徒拜手，哀怀安能陈。徒保金石韵，千载人所闻。"
        },
        {
            "title": "别段生",
            "content": "与子骨肉亲，愿言长相随。况离父母傍，从我学书诗。\r\n同在道路间，讲论亦未亏。为文于我前，日夕生光仪。\r\n行役多疾疚，赖此相扶持。贫贱事难拘，今日有别离。\r\n我去秦城中，子留汴水湄。离情两飘断，不异风中丝。\r\n幼年独为客，举动难得宜。努力自修励，常如见我时。\r\n送我登山冈，再拜问还期。还期在新年，勿怨欢会迟。"
        },
        {
            "title": "卧疾",
            "content": "身病多思虑，亦读神农经。空堂留灯烛，四壁青荧荧。\r\n羁旅随人欢，贫贱还自轻。今来问良医，乃知病所生。\r\n僮仆各忧愁，杵臼无停声。见我形憔悴，劝药语丁宁。\r\n春雨枕席冷，窗前新禽鸣。开门起无力，遥爱鸡犬行。\r\n服药察耳目，渐如醉者醒。顾非达性命，犹为忧患生。"
        },
        {
            "title": "赠别孟郊",
            "content": "历历天上星，沉沉水中萍。幸当清秋夜，流影及微形。\r\n君生衰俗间，立身如礼经。纯诚发新文，独有金石声。\r\n才名振京国，归省东南行。停车楚城下，顾我不念程。\r\n宝镜曾坠水，不磨岂自明。苦节居贫贱，所知赖友生。\r\n欢会方别离，戚戚忧虑并。安得在一方，终老无送迎。"
        },
        {
            "title": "沈千运旧居",
            "content": "汝北君子宅，我来见颓墉。乱离子孙尽，地属邻里翁。\r\n土木被丘墟，谿路不连通。旧井蔓草合，牛羊坠其中。\r\n君辞天子书，放意任体躬。一生不自力，家与逆旅同。\r\n高议切星辰，余声激喑聋。方将旌旧闾，百世可封崇。\r\n嗟其未积年，已为荒林丛。时岂无知音，不能崇此风。\r\n浩荡竟无睹，我将安所从。"
        },
        {
            "title": "三原李氏园宴集",
            "content": "暮春天早热，邑居苦嚣烦。言从君子乐，乐彼李氏园。\r\n园中有草堂，池引泾水泉。开户西北望，远见嵯峨山。\r\n借问主人翁，北州佐戎轩。仆夫守旧宅，为客侍华筵。\r\n高怀有馀兴，竹树芳且鲜。倾我所持觞，尽日共留连。\r\n疏拙不偶俗，常喜形体闲。况来幽栖地，能不重叹言。"
        },
        {
            "title": "惜花",
            "content": "春潭足芳树，水清不如素。幽人爱华景，一一空山暮。\r\n月出潭气白，游鱼暗冲石。夜深春思多，酒醒山寂寂。"
        },
        {
            "title": "杂怨",
            "content": "切切重切切，秋风桂枝折。人当少年嫁，我当少年别。\r\n念君非征行，年年长远途。妾身甘独殁，高堂有舅姑。\r\n山川岂遥远，行人自不返。"
        },
        {
            "title": "西州",
            "content": "羌胡据西州，近甸无边城。山东收税租，养我防塞兵。\r\n胡骑来无时，居人常震惊。嗟我五陵间，农者罢耘耕。\r\n边头多杀伤，士卒难全形。郡县发丁役，丈夫各征行。\r\n生男不能养，惧身有姓名。良马不念秣，烈士不苟营。\r\n所愿除国难，再逢天下平。"
        },
        {
            "title": "野居",
            "content": "贫贱易为适，荒郊亦安居。端坐无余思，弥乐古人书。\r\n秋田多良苗，野水多游鱼。我无耒与网，安得充廪厨。\r\n寒天白日短，檐下暖我躯。四肢暂宽柔，中肠郁不舒。\r\n多病减志气，为客足忧虞。况复苦时节，览景独踟蹰。"
        },
        {
            "title": "废瑟词",
            "content": "古瑟在匣谁复识，玉柱颠倒朱丝黑。千年曲谱不分明，\r\n乐府无人传正声。秋虫暗穿尘作色，腹中不辨工人名。\r\n几时天下复古乐，此瑟还奏云门曲。"
        },
        {
            "title": "长塘湖",
            "content": "长塘湖，一斛水中半斛鱼。大鱼如柳叶，小鱼如针锋，\r\n水浊谁能辨真龙。"
        },
        {
            "title": "忆远曲",
            "content": "水上山沉沉，征途复绕林。途荒人行少，马迹犹可寻。\r\n雪中独立树，海口失侣禽。离忧如长线，千里萦我心。"
        },
        {
            "title": "新桃行",
            "content": "桃生叶婆娑，枝叶四向多。高未出墙颠，蒿苋相凌摩。\r\n植之三年馀，今年初试花。秋来已成实，其阴良已嘉。\r\n青蝉不来鸣，安得迅羽过。常恶牵丝虫，蒙幂成网罗。\r\n顾托戏儿童，勿折吾柔柯。明年结其实，磊磊充汝家。"
        },
        {
            "title": "云童行",
            "content": "云童童，白龙之尾垂江中。今年天旱不作雨，\r\n水足墙上有禾黍。"
        },
        {
            "title": "春水曲",
            "content": "鸭鸭，觜唼唼。青蒲生，春水狭。荡漾木兰船，\r\n中有双少年。少年醉，鸭不起。"
        },
        {
            "title": "湖南曲",
            "content": "潇湘多别离，风起芙蓉洲。江上人已远，夕阳满中流。\r\n鸳鸯东南飞，飞上青山头。"
        },
        {
            "title": "樵客吟",
            "content": "上山采樵选枯树，深处樵多出辛苦。秋来野火烧栎林，\r\n枝柯已枯堪采取。斧声坎坎在幽谷，采得齐梢青葛束。\r\n日西待伴同下山，竹担弯弯向身曲。共知路傍多虎窟，\r\n未出深林不敢歇。村西地暗狐兔行，稚子叫时相应声。\r\n采樵客，莫采松与柏。松柏生枝直且坚,与君作屋成家宅。"
        },
        {
            "title": "寄菖蒲",
            "content": "石上生菖蒲，一寸十二节。仙人劝我食，令我头青面如雪。\r\n逢人寄君一绛囊，书中不得传此方。君能来作栖霞侣，\r\n与君同入丹玄乡。"
        },
        {
            "title": "废居行",
            "content": "胡马崩腾满阡陌，都人避乱唯空宅。宅边青桑垂宛宛，\r\n野蚕食叶还成茧。黄雀衔草入燕窠，啧啧啾啾白日晚。\r\n去时禾黍埋地中，饥兵掘土翻重重。鸱枭养子庭树上，\r\n曲墙空屋多旋风。乱定几人还本土，唯有官家重作主。"
        },
        {
            "title": "泗水行",
            "content": "泗水流急石纂纂，鲤鱼上下红尾短。春冰销散日华满，\r\n行舟往来浮桥断。城边鱼市人早行，水烟漠漠多棹声。"
        },
        {
            "title": "雀飞多",
            "content": "雀飞多，触网罗，网罗高树颠。汝飞蓬蒿下，\r\n勿复投身网罗间。粟积仓，禾在田。巢之雏，望其母来还。"
        },
        {
            "title": "春堤曲",
            "content": "野塘??飞树头，绿蒲紫菱盖碧流。\r\n狂客谁家爱云水，日日独来城下游。"
        },
        {
            "title": "春别曲",
            "content": "长江春水绿堪染，莲叶出水大如钱。\r\n江头橘树君自种，那不长系木兰船。"
        },
        {
            "title": "寒塘曲",
            "content": "寒塘沉沉柳叶疏，水暗人语惊栖凫。\r\n舟中少年醉不起，持烛照水射游鱼。"
        },
        {
            "title": "离宫怨",
            "content": "高堂别馆连湘渚，长向春光开万户。\r\n荆王去去不复来，宫中美人自歌舞。"
        },
        {
            "title": "楚妃怨",
            "content": "梧桐叶下黄金井，横架辘轳牵素绠。\r\n美人初起天未明，手拂银瓶秋水冷。"
        },
        {
            "title": "山头鹿",
            "content": "山头鹿，角芟芟，尾促促。贫儿多租输不足，\r\n夫死未葬儿在狱。早日熬熬蒸野冈，禾黍不收无狱粮。\r\n县家唯忧少军食，谁能令尔无死伤。"
        },
        {
            "title": "短歌行",
            "content": "青天荡荡高且虚，上有白日无根株。流光暂出还入地，\r\n使我年少不须臾。与君相逢勿寂寞，衰老不复如今乐。\r\n玉卮盛酒置君前，再拜愿君千万年。"
        },
        {
            "title": "楚宫行",
            "content": "章华宫中九月时，桂花半落红橘垂。江头骑火照辇道，\r\n君王夜从云梦归。霓旌凤盖到双阙，台上重重歌吹发。\r\n千门万户开相当，烛笼左右列成行。下辇更衣入洞房，\r\n洞房侍女尽焚香。玉阶罗幕微有霜，齐言此夕乐未央。\r\n玉酒湛湛盈华觞，丝竹次第鸣中堂。巴姬起舞向君王，\r\n回身垂手结明珰。愿君千年万年寿，朝出射麋夜饮酒。"
        },
        {
            "title": "促促词",
            "content": "促促复促促，家贫夫妇欢不足。今年为人送租船，\r\n去年捕鱼在江边。家中姑老子复小，自执吴绡输税钱。\r\n家家桑麻满地黑，念君一身空努力。\r\n愿教牛蹄团团羊角直，君身常在应不得。"
        },
        {
            "title": "羁旅行",
            "content": "远客出门行路难，停车敛策在门端。荒城无人霜满路，\r\n野火烧桥不得度。寒虫入窟鸟归巢，僮仆问我谁家去。\r\n行寻田头暝未息，双毂长辕碍荆棘。缘冈入涧投田家，\r\n主人舂米为夜食。晨鸡喔喔茅屋傍，行人起扫车上霜。\r\n旧山已别行已远，身计未成难复返。长安陌上相识稀，\r\n遥望天山白日晚。谁能听我辛苦行，为向君前歌一声。"
        },
        {
            "title": "将军行",
            "content": "弹筝峡东有胡尘，天子择日拜将军。蓬莱殿前赐六纛，\r\n还领禁兵为部曲。当朝受诏不辞家，夜向咸阳原上宿。\r\n战车彭彭旌旗动，三十六军齐上陇。陇头战胜夜亦行，\r\n分兵处处收旧城。胡儿杀尽阴碛暮，扰扰唯有牛羊声。\r\n边人亲戚曾战没，今逐官军收旧骨。碛西行见万里空，\r\n幕府独奏将军功。"
        },
        {
            "title": "少年行",
            "content": "少年从猎出长杨，禁中新拜羽林郎。独对辇前射双虎，\r\n君王手赐黄金珰。日日斗鸡都市里，赢得宝刀重刻字。\r\n百里报仇夜出城，平明还在娼楼醉。遥闻虏到平陵下，\r\n不待诏书行上马。斩得名王献桂宫，封侯起第一日中。\r\n不为六郡良家子，百战始取边城功。"
        },
        {
            "title": "江村行",
            "content": "南塘水深芦笋齐，下田种稻不作畦。耕场磷磷在水底，\r\n短衣半染芦中泥。田头刈莎结为屋，归来系牛还独宿。\r\n水淹手足尽有疮，山虻绕身飞飏飏。桑林椹黑蚕再眠，\r\n妇姑采桑不向田。江南热旱天气毒，雨中移秧颜色鲜。\r\n一年耕种长苦辛，田熟家家将赛神。"
        },
        {
            "title": "楚妃叹",
            "content": "湘云初起江沉沉，君王遥在云梦林。江南雨多旌旗暗，\r\n台下朝朝春水深。章华殿前朝万国，君心独自无终极。\r\n楚兵满地能逐禽，谁用一身骋筋力。西江若翻云梦中，\r\n麋鹿死尽应还宫。"
        },
        {
            "title": "陇头行",
            "content": "陇头路断人不行，胡骑夜入凉州城。汉兵处处格斗死，\r\n一朝尽没陇西地。驱我边人胡中去，散放牛羊食禾黍。\r\n去年中国养子孙，今著毡裘学胡语。谁能更使李轻车，\r\n收取凉州入汉家。"
        },
        {
            "title": "北邙行",
            "content": "洛阳北门北邙道，丧车辚辚入秋草。车前齐唱薤露歌，\r\n高坟新起白峨峨。朝朝暮暮人送葬，洛阳城中人更多。\r\n千金立碑高百尺，终作谁家柱下石。山头松柏半无主，\r\n地下白骨多于土。寒食家家送纸钱，乌鸢作窠衔上树。\r\n人居朝市未解愁，请君暂向北邙游。"
        },
        {
            "title": "吴宫怨",
            "content": "吴宫四面秋江水，江清露白芙蓉死。吴王醉后欲更衣，\r\n座上美人娇不起。宫中千门复万户，君恩反覆谁能数。\r\n君心与妾既不同，徒向君前作歌舞。茱萸满宫红实垂，\r\n秋风袅袅生繁枝。姑苏台上夕燕罢，他人侍寝还独归。\r\n白日在天光在地，君今那得长相弃。"
        },
        {
            "title": "永嘉行",
            "content": "黄头鲜卑入洛阳，胡儿执戟升明堂。晋家天子作降虏，\r\n公卿奔走如牛羊。紫陌旌幡暗相触，家家鸡犬惊上屋。\r\n妇人出门随乱兵，夫死眼前不敢哭。九州诸侯自顾土，\r\n无人领兵来护主。北人避胡多在南，南人至今能晋语。"
        },
        {
            "title": "宴客词",
            "content": "上客不用顾金羁，主人有酒君莫违。请君看取园中花，\r\n地上渐多枝上稀。山头树影不见石，溪水无风应更碧。\r\n人人齐醉起舞时，谁觉翻衣与倒帻。明朝花尽人已去，\r\n此地独来空绕树。"
        },
        {
            "title": "送远曲",
            "content": "吴门向西流水长，水长柳暗烟茫茫。行人送客各惆怅，\r\n话离叙别倾清觞。吟丝竹，鸣笙簧，酒酣性逸歌猖狂。\r\n行人告我挂帆去，此去何时返故乡。殷勤振衣两相嘱，\r\n世事近来还浅促。愿君看取吴门山，带雪经春依旧绿。\r\n行人行处求知亲，送君去去徒酸辛。"
        },
        {
            "title": "古钗叹",
            "content": "古钗堕井无颜色，百尺泥中今复得。凤凰宛转有古仪，\r\n欲为首饰不称时。女伴传看不知主，罗袖拂拭生光辉。\r\n兰膏已尽股半折，雕文刻样无年月。虽离井底入匣中，\r\n不用还与坠时同。"
        },
        {
            "title": "求仙行",
            "content": "汉皇欲作飞仙子，年年采药东海里。蓬莱无路海无边，\r\n方士舟中相枕死。招摇在天回白日，甘泉玉树无仙实。\r\n九皇真人终不下，空向离宫祠太乙。丹田有气凝素华，\r\n君能保之升绛霞。"
        },
        {
            "title": "沙",
            "content": "长安大道沙为堤，早风无尘雨无泥。宫中玉漏下三刻，\r\n朱衣导骑丞相来。路傍高楼息歌吹，千车不行行者避。\r\n街官闾吏相传呼，当前十里惟空衢。白麻诏下移相印，\r\n新堤未成旧堤尽。"
        },
        {
            "title": "筑城词",
            "content": "筑城处，千人万人齐把杵。重重土坚试行锥，\r\n军吏执鞭催作迟。来时一年深碛里，尽著短衣渴无水。\r\n力尽不得抛杵声，杵声未尽人皆死。家家养男当门户，\r\n今日作君城下土。"
        },
        {
            "title": "洛阳行",
            "content": "洛阳宫阙当中州，城上峨峨十二楼。翠华西去几时返，\r\n枭巢乳鸟藏蛰燕。御门空锁五十年，税彼农夫修玉殿。\r\n六街朝暮鼓冬冬，禁兵持戟守空宫。百官月月拜章表，\r\n驿使相续长安道。上阳宫树黄复绿，野豺入苑食麋鹿。\r\n陌上老翁双泪垂，共说武皇巡幸时。"
        },
        {
            "title": "送远曲",
            "content": "戏马台南山簇簇，山边饮酒歌别曲。行人醉后起登车，\r\n席上回尊劝僮仆。青天漫漫覆长路，远游无家安得住。\r\n愿君到处自题名，他日知君从此去。"
        },
        {
            "title": "寄衣曲",
            "content": "织素缝衣独苦辛，远因回使寄征人。官家亦自寄衣去，\r\n贵从妾手著君身。高堂姑老无侍子，不得自到边城里。\r\n殷勤为看初著时，征夫身上宜不宜。"
        },
        {
            "title": "征妇怨",
            "content": "九月匈奴杀边将，汉军全没辽水上。万里无人收白骨，\r\n家家城下招魂葬。妇人依倚子与夫，同居贫贱心亦舒。\r\n夫死战场子在腹，妾身虽存如昼烛。"
        },
        {
            "title": "杂歌谣辞·白鼍鸣",
            "content": "天欲雨，有东风，南溪白鼍鸣窟中。六月人家井无水，\r\n夜闻白鼍人尽起。"
        },
        {
            "title": "杂歌谣辞·吴楚歌（一曰燕美人歌）",
            "content": "庭前春鸟啄林声，红夹罗襦缝未成。\r\n今朝社日停针线，起向朱樱树下行。"
        },
        {
            "title": "杂曲歌辞·春江曲",
            "content": "春江无云潮水平，蒲心出水凫雏鸣。长干夫婿爱远行，\r\n自染春衣缝已成。妾身生长金陵侧，去年随夫住江北。\r\n春来未到父母家，舟小风多渡不得。欲辞舅姑先问人，\r\n私向江头祭水神。"
        },
        {
            "title": "寄远曲",
            "content": "美人来去春江暖，江头无人湘水满。浣沙石上水禽栖，\r\n江南路长春日短。兰舟桂楫常渡江，无因重寄双琼珰。"
        },
        {
            "title": "杂曲歌辞·秋夜长",
            "content": "秋天如水夜未央，天汉东西月色光。愁人不寐畏枕席，\r\n暗虫唧唧绕我傍。荒城为村无更声，起看北斗天未明。\r\n白露满田风袅袅，千声万声鹖鸟鸣。"
        },
        {
            "title": "杂曲歌辞·筑城曲",
            "content": "筑城去，千人万人齐抱杵。重重土坚试行锥，\r\n军吏执鞭催作迟。来时一年深碛里，着尽短衣渴无水。\r\n力尽不得抛杵声，杵声未定人皆死。家家养男当门户，\r\n今日作君城下土。"
        },
        {
            "title": "杂曲歌辞·别离曲",
            "content": "行人结束出门去，马蹄几时踏门路。忆昔君初纳彩时，\r\n不言身属辽阳戍。早知今日当别离，成君家计良为谁。\r\n男儿生身自有役，那得误我少年时。不如逐君征战死，\r\n谁能独老空闺里。"
        },
        {
            "title": "杂曲歌辞·远别离",
            "content": "莲叶团团杏花拆，长江鲤鱼鳍鬣赤。念君少年弃亲戚，\r\n千里万里独为客。谁言远别心不易，天星坠地能为石。\r\n几时断得城南陌，勿使居人有行役。"
        },
        {
            "title": "杂曲歌辞·行路难",
            "content": "湘东行人长叹息，十年离家归未得。弊裘羸马苦难行，\r\n僮仆饥寒少筋力。君不见床头黄金尽，壮士无颜色。\r\n龙蟠泥中未有云，不能生彼升天翼。"
        },
        {
            "title": "各东西",
            "content": "游人别，一东复一西。出门相背两不返，惟信车轮与马蹄。\r\n道路悠悠不知处，山高海阔谁辛苦。远游不定难寄书，\r\n日日空寻别时语。浮云上天雨堕地，暂时会合终离异。\r\n我今与子非一身，安得死生不相弃。"
        },
        {
            "title": "杂曲歌辞·车遥遥",
            "content": "征人遥遥出古城，双轮齐动驷马鸣。山川无处无归路，\r\n念君长作万里行。野田人稀秋草绿，日暮放马车中宿。\r\n惊鹿游兔在我傍，独唱乡歌对僮仆。君家大宅凤城隅，\r\n年年道上随行车。愿为玉銮系华轼，终日有声在君侧。\r\n门前旧辙久已平，无由复得君消息。"
        },
        {
            "title": "杂曲歌辞·春日行",
            "content": "春日融融池上暖，竹牙出土兰心短。草堂晨起酒半醒，\r\n家童报我园花满。头上皮冠未曾整，直入花间不寻径。\r\n树树殷勤尽绕行，举枝未遍春日暝。不用积金着青天，\r\n不用服药求神仙。但愿园里花长好，一生饮酒花前老。"
        },
        {
            "title": "杂曲歌辞·妾薄命",
            "content": "薄命妇，良家子，无事从军去万里。汉家天子平四夷，\r\n护羌都尉裹尸归。念君此行为死别，对君裁缝泉下衣。\r\n与君一日为夫妇，千年万岁亦相守。君爱龙城征战功，\r\n妾愿青楼欢乐同。人生各各有所欲，讵得将心入君腹。"
        },
        {
            "title": "琴曲歌辞·宛转行",
            "content": "华屋重翠幄，绮席雕象床。远漏微更疏，薄衾中夜凉。\r\n炉氲暗裴回，寒灯背斜光。妍姿结宵态，寝臂幽梦长。\r\n宛转复宛转，忆忆更未央。"
        },
        {
            "title": "琴曲歌辞·乌夜啼引",
            "content": "秦乌啼哑哑，夜啼长安吏人家。吏人得罪囚在狱，\r\n倾家卖产将自赎。少妇起听夜啼乌，知是官家有赦书。\r\n下床心喜不重寐，未明上堂贺舅姑。少妇语啼乌，\r\n汝啼慎勿虚。借汝庭树作高巢，年年不令伤尔雏。"
        },
        {
            "title": "琴曲歌辞·别鹤",
            "content": "双鹤出云溪溪，分飞各自迷。空巢在松杪，折羽落江泥。\r\n寻水终不饮，逢林亦未栖。别离应易老，万里两凄凄。"
        },
        {
            "title": "舞曲歌辞·白纻歌",
            "content": "皎皎白纻白且鲜，将作春衫称少年。裁缝长短不能定，\r\n自持刀尺向姑前。复恐兰膏污纤指，常遣傍人收堕珥。\r\n衣裳着时寒食下，还把玉鞭鞭白马。"
        },
        {
            "title": "杂曲歌辞·少年行",
            "content": "少年从出猎长杨，禁中新拜羽林郎。独到辇前射双虎，\r\n君王手赐黄金铛。日日斗鸡都市里，赢得宝刀重刻字。\r\n百里报仇夜出城，平明还在倡楼醉。遥闻虏到平陵下，\r\n不待诏书行上马。斩得名王献桂宫，封侯起第一日中。\r\n不为六郡良家子，百战始取边城功。"
        },
        {
            "title": "相和歌辞·采莲曲",
            "content": "秋江岸边莲子多，采莲女儿凭船歌。青房圆实齐戢戢，\r\n争前竞折荡漾波。试牵绿茎下寻藕，断处丝多刺伤手。\r\n白练束腰袖半卷，不插玉钗妆梳浅。船中未满度前洲，\r\n借问谁家家住远。归时共待暮潮上，自弄芙蓉还荡桨。"
        },
        {
            "title": "相和歌辞·贾客乐",
            "content": "金陵向西贾客多，船中生长乐风波。欲发移船近江口，\r\n船头祭神各浇酒。停杯共说远行期，入蜀经蛮远别离。\r\n金多众中为上客，夜夜算缗眠独迟。秋江初月猩猩语，\r\n孤帆夜发满湘渚。水工持楫防暗滩，直过山边及前侣。\r\n年年逐利西复东，姓名不在县籍中。农夫税多长辛苦，\r\n弃业长为贩卖翁。"
        },
        {
            "title": "相和歌辞·乌栖曲",
            "content": "西山作宫潮满池，宫乌晓鸣茱萸枝。\r\n吴姬自唱采莲曲，君王昨夜舟中宿。"
        },
        {
            "title": "相和歌辞·白头吟",
            "content": "请君膝上琴，弹我白头吟。忆昔君前娇笑语，\r\n两情宛转如萦素。宫中为我起高楼，更开华池种芳树。\r\n春天百草秋始衰，弃我不待白头时。罗襦玉珥色未暗，\r\n今朝已道不相宜。扬州青铜作明镜，暗中持照不见影。\r\n人心回互自无穷，眼前好恶那能定。君恩已去若再返，\r\n菖蒲花生月长满。"
        },
        {
            "title": "相和歌辞·董逃行",
            "content": "洛阳城头火曈曈，乱兵烧我天子宫。宫城南面有深山，\r\n尽将老幼藏其间。重岩为屋橡为食，丁男夜行候消息。\r\n闻道官军犹掠人，旧里如今归未得。\r\n董逃行，汉家几时重太平。"
        },
        {
            "title": "杂曲歌辞·伤歌行",
            "content": "黄门诏下促收捕，京兆君系御史府。出门无复部曲随，\r\n亲戚相逢不容语。辞成谪尉南海州，受命不得须臾留。\r\n身着青衫骑恶马，东门之东无送者。邮夫防吏急喧驱，\r\n往往惊堕马蹄下。长安里中荒大宅，朱门已除十二戟。\r\n高堂舞榭锁管弦，美人遥望西南天。"
        },
        {
            "title": "相和歌辞·江南曲",
            "content": "江南人家多橘树，吴姬舟上织白纻。土地卑湿饶虫蛇，\r\n连木为牌入江住。江村亥日长为市，落帆渡桥来浦里。\r\n青莎覆城竹为屋，无井家家饮潮水。长江午日酤春酒，\r\n高高酒旗悬江口。倡楼两岸悬水栅，夜唱竹枝留北客。"
        },
        {
            "title": "横吹曲辞·关山月",
            "content": "秋月朗朗关山上，山中行人马蹄响。关山秋来雨雪多，\r\n行人见月唱边歌。海边漠漠天气白，胡儿夜度黄龙碛。\r\n军中探骑暮出城，伏兵暗处低旌戟。溪水连地霜草平，\r\n野驼寻水碛中鸣。陇头风急雁不下，沙场苦战多流星。\r\n可怜万国关山道，年年战骨多秋草。"
        },
        {
            "title": "横吹曲辞·望行人",
            "content": "秋风窗下起，旅雁向南飞。日日出门望，家家行客归。\r\n无因见边使，空待寄寒衣。独闭青楼暮，烟深鸟雀稀。"
        },
        {
            "title": "横吹曲辞·出塞",
            "content": "秋塞雪初下，将军远出师。分营长记火，放马不收旗。\r\n月冷边帐湿，沙昏夜探迟。征人皆白首，谁见灭胡时。"
        },
        {
            "title": "乐府杂曲·鼓吹曲辞·朱鹭",
            "content": "翩翩兮朱鹭，来泛春塘栖绿树。\r\n羽毛如翦色如染，远飞欲下双翅敛。\r\n避人引子入深堑，动处水纹开滟滟。\r\n谁知豪家网尔躯，不如饮啄江海隅。"
        },
        {
            "title": "没蕃故人",
            "content": "前年戍月支，城下没全师。\r\n蕃汉断消息，死生长别离。\r\n无人收废帐，归马识残旗。\r\n欲祭疑君在，天涯哭此时。\r\n【注释】：①戍：这里指出征。\r\n②没：覆没。\r\n③蕃：外邦。\r\n④废帐：遗弃的营帐。\r\n⑤天涯：天边。【译文】：　　前年在吐蕃戍边，城下一战全军覆没。从此在蕃汉间断了消息，生死间长久离别。没有人收拾废弃的营帐，回来的战马还认识残破的旗帜。想要祭奠你，又怀疑你还活着，只好遥望天涯哭泣。【赏析】：　　诗人怀念故友，不知他的生死，因而以诗寄情，表现出两人之间真挚深厚的友情。诗人想祭奠友人，又怀疑他还活着，心情非常复杂。全诗洋溢着深深的怀念之情，非常感人。"
        },
        {
            "title": "夜到渔家",
            "content": "渔家在江口，潮水入柴扉。\r\n行客欲投宿，主人犹未归。\r\n竹深村路远，月出钓船稀。\r\n遥见寻沙岩，春风动草衣。"
        },
        {
            "title": "湘江曲",
            "content": "湘水无潮秋水阔，湘中月落行人发。\r\n送人发，送人归，白蘋茫茫鹧鸪飞。"
        },
        {
            "title": "牧童词",
            "content": "远牧牛，绕村四面禾黍稠。\r\n陂中饥鸟啄牛背，令我不得戏垅头。\r\n入陂草多牛散行，白犊时向芦中鸣。\r\n隔堤吹叶应同伴，还鼓长鞭三四声。\r\n“牛牛食草莫相触，官司家截尔头上角！”"
        },
        {
            "title": "猛虎行",
            "content": "南山北山树冥冥，猛虎白日绕村行。\r\n向晚一身当道食，山中麋鹿尽无声。\r\n年年养子在深谷，雌雄上下不相逐。\r\n谷中近窟有山村，长向村家取黄犊。\r\n王陵年少不敢射，空来林下看行迹。"
        },
        {
            "title": "凉州词",
            "content": "边城暮雨雁飞低，芦笋初生渐欲齐。\r\n无数铃声遥过碛，应驮白练到安西。\r\n【注释】：①1、碛(qi，器)：戈壁、沙漠。\r\n②白练：白色热绢。这里泛指丝绸。\r\n③安西：地名。唐方镇有安西都护，其治所在今新疆库车，兼辖龟兹，焉耆、于阗、疏勒四镇。贞元六年(790)，为吐蕃所陷。【赏析】：　　张籍的《凉州词》共三首，这是第一首。诗的前两句写眼前景物，同时点出了所写的地点、时间、天气、季节。首句“边城暮雨雁飞低”，把人的视线引向一群低飞的鸿雁，并使人看到雁飞的地点是边城，时间是日暮，天气是阴雨。次句“芦笋初生渐欲齐”，再把人的视线引向一片出芽的芦苇，并从芦苇的长势说明已是春暖季节。这前两句：一写从边城仰望的天空景。一写在边城俯视的地面景，都是在视线所及的范围之内的景物。诗的后两句则把诗境扩展到浩瀚遥远的大漠彼方，一直把诗思推到视线之外。\r\n　　第三句“无数铃声遥过碛”，写的是在沙漠上级缓行进的一队驮运货物的骆驼，但句中却并没有出现骆驼和押运人员的形象，只有从沙漠上遥遥传来的络绎不绝的驼铃声。这是以声传影，因声见形的妙用。这里只需写铃声之传来，自会凭联想艳声音转化为形象，自会在脑际浮现一支连延不断的驼队渐行渐远的图景。帛道猷诗“茅茨隐不见，鸡鸣知有人”(《陵峰采药触兴为诗》)，道潜诗“数声柔橹苍茫外，何处江村入夜归”(《秋江》)，白居易诗“夜深知雪重，时闻折竹声”(《夜雪》)，都与这句诗的机杼相同。\r\n　　作者之所以为驼铃声所吸引，其诗笔之所以转向那一串飘荡在沙漠上的铃声，是因为他身在边城，蒿目时艰，他的一颗无比沉重的心已随那逐渐向西方消逝的驼铃声而越过了沙漠，飞到那虽然远在视线之外、却时时进入思念之中的安西四镇(治所在今新疆库车)。诗的末句“应驮白练到安西”，正是作者的情思所注，也是这首诗的点睛之笔。\r\n　　唐代自安史乱后，陇右道(辖今陇山以西直至新疆西部)东部各州县先后陷于吐蕃。这首诗大约写于穆宗长庆(821—824)年间，作者五十多岁时，安西已经陷落了三十多年。听到这西去的驼铃声，曾身历这段史事的作者不能不想到国运的衰微，想到那条经由河西走廊的丝绸之路，从而想象这支西去的驼队应当还是驮运白练经由这条大道远去安西，而安西却久已沦为异域了。在这“应驮白练到安西”一句中，含有无穷感慨，无穷悲愤．其言外之意是寻绎不尽的。作者在另一首《泾州塞》诗中也曾致慨于“道旁古双堠，犹记向安西”。以之与“应驮”句对照，可以进一步体会作者的感情，看到他的悲慨之深。"
        },
        {
            "title": "节妇吟",
            "content": "君知妾有夫，赠妾双明珠。\r\n感君缠绵意，系在红罗褥[1]。\r\n妾家高楼连苑起，良人持戟明光里[2]。\r\n知君用心如明月，事夫誓拟同生死。\r\n还君明珠双泪垂，恨不相逢未嫁时。"
        },
        {
            "title": "野老歌",
            "content": "老农家贫在山住，耕种山田三四亩。\r\n苗疏税多不得食，输入官仓化为土。\r\n岁暮锄犁傍空室，呼儿登山收橡实。\r\n西江贾客珠百斛，船中养犬长食肉。"
        },
        {
            "title": "秋思",
            "content": "洛阳城里见秋风，欲作家书意万重。\r\n复恐匆匆说不尽，行人临发又开封。\r\n【注释】：①意万重：形容表达的思念很多。\r\n②行人：这里指捎信的人　\r\n③开封：把封好的信拆开。\r\n④复恐：怕这封信的内容不够多，说不尽。【译文】：洛阳城里吹起了萧瑟秋风，要写家信禁不住心绪万重。\r\n又恐匆忙倾述诉不尽情思，捎书人临行又打开我信封。【赏析】：　　张籍这首《秋思》寓情于事，借助日常生活中的一个片断——寄家书时的思想活动和行动细节，异常真切细腻地表达了羁旅之人对家乡亲人的深切思念。 \r\n　　第一句说客居洛阳，又见秋风。平平叙事，不事渲染 ，却有含蕴 。秋风是无形的，可闻、可触、可感，而仿佛不可见。但正如春风可以染绿大地，带来无边春色一样，秋风所包含的肃杀之气，也可使木叶黄落 ，百卉凋零 ，给自然界和人间带来一片秋光秋色、秋容秋态。它无形可见，却处处可见。羁留异乡的游子，见到这一派凄凉摇落之景，不可避免地要勾起羁泊异乡的孤孑凄寂情怀，引起对家乡、亲人的悠长思念。这平淡而富于含蕴的“见”字，所给予读者的暗示和联想，是异常丰富的。 \r\n　　第二句紧承“见秋风”，正面写“思”字。晋代张翰“因见秋风起，乃思吴中菰菜、莼羹、鲈鱼脍，曰：‘人生贵得适志，何能羁宦数千里，以要名爵乎？'遂命驾而归”（《晋书·张翰传》）。张籍祖籍吴郡 ，此时客居洛阳，情况与当年的张翰相仿佛，当他“见秋风”而起乡思的时候，也许曾经联想到张翰的这段故事。但由于种种没有明言的原因，竟不能效张翰的“命驾而归”，只好修一封家书来寄托思家怀乡的感情。这就使本来已经很深切强烈的乡思中又平添了欲归不得的惆怅，思绪变得愈加复杂多端了。“欲作家书意万重”，这“欲”字颇可玩味。它所表达的正是诗人铺纸伸笔之际的意念和情态：心中涌起千愁万绪，觉得有说不完、写不尽的话需要倾吐，而一时间竟不知从何处说起，也不知如何表达。本来显得比较抽象的“意万重”，由于有了这“欲作家书”而迟迟无法下笔的神情意态描写，反而变得鲜明可触、易于想象了。 \r\n　　三、四两句 ，撇开写信的具体过程和具体内容，只剪取家书即将发出时的一个细节——“复恐匆匆说不尽，行人临发又开封。”诗人既因“意万重”而感到无从下笔，又因托“行人”之便捎信而无暇细加考虑 ，深厚丰富的情意和难以表达的矛盾 ，加以时间“匆匆”，竟使这封包含着千言万语的信近乎“书被催成墨未浓”（李商隐《无题四首》）了。书成封就之际，似乎已经言尽；但当捎信的行人将要上路的时候，却又突然想起刚才由于匆忙，生怕信里漏写了什么重要的内容 ，于是又匆匆拆开信封 。“复恐”二字 ，刻画心理入微 。这“临发又开封”的细节，与其说是为了添写几句匆匆未说尽的内容，不如说是为了验证一下自己的疑惑和担心。而这种毫无定准的“恐”，竟然促使诗人不假思索地作出“又开封”的决定，正显出他对这封“意万重”的家书的重视和对亲人的深切思念——千言万语，惟恐遗漏了一句。当然，并非生活中所有“行人临发又开封”的现象都具有典型性 ，都值得写讲诗里 。只有当它和特定的背景、特定的心理状态联系在一起的时候，方才显出它的典型意义。这首诗，在“见秋风”、“意万重”，而又“复恐匆匆说不尽”的情况下来写“临发又开封”的细节，本身就包含着对生活素材的提炼和典型化，而不是对生活的简单摹写 。王安石评张籍的诗说：“看似寻常最奇崛，成如容易却艰辛”（《题张司业诗》），此评深得张籍优秀作品创作要旨和甘苦“三昧”。这首极本色、极平淡，像生活本身一样自然的诗，其实印证了王安石精到的评论。"
        },
        {
            "title": "横吹曲辞·陇头（一曰陇头水）",
            "content": "陇头已断人不行，胡骑夜入凉州城。汉家处处格斗死，\r\n一朝尽没陇西地。驱我边人胡中去，散放牛羊食禾黍。\r\n去年中国养子孙，今著毡裘学胡语。谁能更使李轻车，\r\n收取凉州属汉家。"
        },
        {
            "title": "成都曲",
            "content": "锦江近西烟水绿，新雨山头荔枝熟。\r\n万里桥边多酒家，游人爱向谁家宿?"
        }
    ]
}