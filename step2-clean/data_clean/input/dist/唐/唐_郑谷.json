{
    "dynasty": "唐",
    "author": "郑谷",
    "intro": "字守愚，袁州人。",
    "items": [
        {
            "title": "鹧鸪（谷以此诗得名，时号为郑鹧鸪）",
            "content": "暖戏烟芜锦翼齐，品流应得近山鸡。雨昏青草湖边过，\r花落黄陵庙里啼。游子乍闻征袖湿，佳人才唱翠眉低。\r相呼相应湘江阔，苦竹丛深春日西。"
        },
        {
            "title": "宜春再访芳公言公幽斋写怀叙事，因赋长言",
            "content": "入门长恐先师在，香印纱灯似昔年，涧路萦回斋处远，\r松堂虚豁讲声圆。顷为弟子曾同社，今忝星郎更契缘。\r顾渚一瓯春有味，中林话旧亦潸然。"
        },
        {
            "title": "次韵和礼部卢侍郎（一作郎中，一本又多一极",
            "content": "卢郎到处觉风生，蜀郡留连亚相情。乱后江山悲庾信，\r夜来烟月属袁宏。梦归兰省寒星动，吟向莎洲宿鹭惊。\r未脱白衣头半白，叨陪属和倍为荣。"
        },
        {
            "title": "擢第后入蜀经罗村，路见海棠盛开偶有题咏",
            "content": "上国休夸红杏艳，深溪自照绿苔矶。一枝低带流莺睡，\r数片狂和舞蝶飞。堪恨路长移不得，可无人与画将归。\r手中已有新春桂，多谢烟香更入衣。"
        },
        {
            "title": "南康郡牧陆肱郎中辟许棠先辈为郡从事，因有",
            "content": "末路思前侣，犹为恋故巢。江山多胜境，宾主是贫交。\r饮舫闲依苇，琴堂雅结茅。夜清僧伴宿，水月在松梢。"
        },
        {
            "title": "哭进士李洞二首（李生酷爱贾浪仙诗，长江在",
            "content": "所惜绝吟声，不悲君不荣。李端终薄宦，贾岛得高名。\r旅葬新坟小，遗孤远俗轻。犹疑随计晚，昨夜草虫鸣。\r自闻东蜀病，唯我独关情。若近长江死，想君胜在生。\r瘴蒸丹旐湿，灯隔素帷清。冢树僧栽后，新蝉一两声。"
        },
        {
            "title": "登杭州城（一作题杭州樟亭，一作题樟亭驿楼",
            "content": "漠漠江天外，登临返照间。潮来无别浦，木落见他山。\r沙鸟晴飞远，渔人夜唱闲。岁穷归未得，心逐片帆还。"
        },
        {
            "title": "赠杨夔二首",
            "content": "散赋冗书高且奇，百篇仍有百篇诗。\r\n江湖休洒春风泪，十轴香于一桂枝。\r\n时无韩柳道难穷，也觉天公不至公。\r\n看取年年金榜上，几人才气似扬雄。"
        },
        {
            "title": "菊",
            "content": "日日池边载酒行，黄昏犹自绕黄英。\r\n重阳过后频来此，甚觉多情胜薄情。"
        },
        {
            "title": "小北厅闲题",
            "content": "冷曹孤宦本相宜，山在墙南落照时。\r\n洗竹浇莎足公事，一来赢写一联诗。"
        },
        {
            "title": "借薛尚书集",
            "content": "江天冬暖似花时，上国音尘杳未知。\r\n正被虫声喧老耳，今君又借薛能诗。"
        },
        {
            "title": "兵部卢郎中光济借示诗集，以四韵谢之（一作",
            "content": "七子风骚寻失主，五君歌诵久无声。调和雅乐归时正，\r澄滤颓波到底清。才大始知寰宇窄，吟高何止鬼神惊。\r叶公好尚浑疏阔，忽见真龙几丧明。"
        },
        {
            "title": "题张衡庙",
            "content": "远俗只凭淫祀切，多年平子固悠悠。\r\n江烟日午无箫鼓，直到如今咏四愁。"
        },
        {
            "title": "宗人惠四药",
            "content": "宗人忽惠西山药，四味清新香助茶。\r\n爽得心神便骑鹤，何须烧得白朱砂。"
        },
        {
            "title": "郊野戏题",
            "content": "竹巷溪桥天气凉，荷开稻熟村酒香。\r\n唯忧野叟相回避，莫道侬家是汉郎。"
        },
        {
            "title": "乱后灞上",
            "content": "柳丝牵水杏房红，烟岸人稀草色中。\r\n日暮一行高鸟处，依稀合是望春宫。"
        },
        {
            "title": "牡丹",
            "content": "画堂帘卷张清宴，含香带雾情无限。\r\n春风爱惜未放开，柘枝鼓振红英绽。"
        },
        {
            "title": "折得梅",
            "content": "寒步江村折得梅，孤香不肯待春催。\r\n满枝尽是愁人泪，莫殢朝来露湿来。"
        },
        {
            "title": "曲江红杏",
            "content": "遮莫江头柳色遮，日浓莺睡一枝斜。\r\n女郎折得殷勤看，道是春风及第花。"
        },
        {
            "title": "短褐",
            "content": "闲披短褐杖山藤，头不是僧心是僧。\r\n坐睡觉来清夜半，芭蕉影动道场灯。"
        },
        {
            "title": "黯然",
            "content": "搢绅奔避复沦亡，消息春来到水乡。\r\n屈指故人能几许，月明花好更悲凉。"
        },
        {
            "title": "多虞",
            "content": "多虞难住人稀处，近耗浑无战罢棋。\r\n向阙归山俱未得，且沽春酒且吟诗。"
        },
        {
            "title": "壬戌西幸后",
            "content": "武德门前颢气新，雪融鸳瓦土膏春。\r\n夜来梦到宣麻处，草没龙墀不见人。"
        },
        {
            "title": "重阳夜旅怀",
            "content": "强插黄花三两枝，还图一醉浸愁眉。\r\n半床斜月醉醒后，惆怅多于未醉时。"
        },
        {
            "title": "山鸟",
            "content": "惊飞失势粉墙高，好个声音好羽毛。\r\n小婢不须催柘弹，且从枝上吃樱桃。"
        },
        {
            "title": "鹤",
            "content": "一自王乔放自由，俗人行处懒回头。睡轻旋觉松花堕，\r\n舞罢闲听涧水流。羽翼光明欺积雪，风神洒落占高秋。\r\n应嫌白鹭无仙骨，长伴渔翁宿苇洲。"
        },
        {
            "title": "梅",
            "content": "江国正寒春信稳，岭头枝上雪飘飘。何言落处堪惆怅，\r\n直是开时也寂寥。素艳照尊桃莫比，孤香黏袖李须饶。\r\n离人南去肠应断，片片随鞭过楚桥。"
        },
        {
            "title": "松",
            "content": "下视垂杨拂路尘，双峰石上覆苔文。浓霜满径无红叶，\r\n晚日高枝有白云。春砌花飘僧旋扫，寒溪子落鹤先闻。\r\n那堪寂寞悲风起，千树深藏李白坟。"
        },
        {
            "title": "寂寞",
            "content": "江郡人稀便是村，踏青天气欲黄昏。\r\n春愁不破还成醉，衣上泪痕和酒痕。"
        },
        {
            "title": "梁烛处士辞金陵，相国杜公归旧山，因以寄赠",
            "content": "相庭留不得，江野有苔矶。两浙寻山遍，孤舟载鹤归。\r世间书读尽，云外客来稀。谏署搜贤急，应难惜布衣。"
        },
        {
            "title": "赠咸阳王主簿",
            "content": "可爱咸阳王主簿，穷经尽到昔贤心。登科未足酬多学，\r\n执卷犹闻惜寸阴。自与山妻舂斗粟，只凭邻叟典孤琴。\r\n我来赊酒相留宿，听我披衣看雪吟。"
        },
        {
            "title": "送水部张郎中彦回宰洛阳",
            "content": "何逊兰休握，陶潜柳正垂。官清真塞诏，事简好吟诗。\r\n春漏怀丹阙，凉船泛碧伊。已虚西阁位，朝夕凤书追。"
        },
        {
            "title": "读故许昌薛尚书诗集",
            "content": "篇篇高且真，真为国风陈。澹薄虽师古，纵横得意新。\r\n翦裁成几箧，唱和是谁人。华岳题无敌，黄河句绝伦。\r\n吟残荔枝雨，咏彻海棠春。李白欺前辈，陶潜仰后尘。\r\n难忘嵩室下，不负蜀江滨。属思看山眼，冥搜倚树身。\r\n楷模劳梦想，讽诵爽精神。落笔空追怆，曾蒙借斧斤。"
        },
        {
            "title": "前寄左省张起居一百言寻蒙唱酬见誉过实却用",
            "content": "减瘦经多难，忧伤集晚年。吟高风过树，坐久夜凉天。\r\n旅退惭随众，孤飞怯向前。钓朋蓑叟在，药术衲僧传。\r\n鬓秃趋荣路，肠焦鄙盗泉。品徒诚有隔，推唱意何坚。\r\n寒地殊知感，秋灯耿不眠。从来甘默尔，自此倍怡然。\r\n兰为官须握，蒲因学更编。预愁摇落后，子美笑无毡。"
        },
        {
            "title": "寄左省张起居",
            "content": "含香复记言，清秩称当年。点笔非常笔，朝天最近天。\r\n家声三相后，公事一人前。诗句江郎伏，书踪甯氏传。\r\n风标欺鹭鹤，才力涌沙泉。居僻贫无虑，名高退更坚。\r\n渔舟思静泛，僧榻寄闲眠。消息当弥入，丝纶的粲然。\r\n依栖常接迹，属和旧盈编。开口人皆信，凄凉是谢毡。"
        },
        {
            "title": "荆渚八月十五夜值雨寄同年李屿",
            "content": "共待辉光夜，翻成黯澹秋。正宜清路望，潜起滴阶愁。\r\n棹倚袁宏渚，帘垂庾亮楼。桂无香实落，兰有露花休。\r\n玉漏添萧索，金尊阻献酬。明年佳景在，相约向神州。"
        },
        {
            "title": "恩门小谏雨中乞菊栽",
            "content": "握兰将满岁，栽菊伴吟诗。老去慵趋世，朝回独绕篱。\r\n递香风细细，浇绿水瀰瀰。只共山僧赏，何当国士移。\r\n孤根深有托，微雨正相宜。更待金英发，凭君插一枝。"
        },
        {
            "title": "南宫寓直",
            "content": "寓直事非轻，宦孤忧且荣。制承黄纸重，词见紫垣清。\r\n晓霁庭松色，风和禁漏声。僧携新茗伴，吏扫落花迎。\r\n锁印诗心动，垂帘睡思生。粉廊曾试处，石柱昔贤名。\r\n来误宫窗燕，啼疑苑树莺。残阳应更好，归促恨严城。"
        },
        {
            "title": "乖慵",
            "content": "乖慵居竹里，凉冷卧池东。一霎芰荷雨，几回帘幕风。\r\n远僧来扣寂，小吏笑书空。衰鬓霜供白，愁颜酒借红。\r\n扇轻摇鹭羽，屏古画渔翁。自得无端趣，琴棋舫子中。"
        },
        {
            "title": "偶怀寄台院孙端公棨",
            "content": "才拙道仍孤，无何舍钓徒。班虽沾玉笋，香不近金炉。\r\n雨露瞻双阙，烟波隔五湖。唯君应见念，曾共伏青蒲。"
        },
        {
            "title": "寄察院李侍御文炬",
            "content": "古柏间疏篁，清阴在印床。宿郊虔点馔，秋寺静监香。\r\n参集行多揖，风仪见即庄。伫闻横擘去，帷集谏书囊。"
        },
        {
            "title": "送举子下第东归",
            "content": "夫子道何孤，青云未得途。诗书难舍鲁，山水暂游吴。\r\n野绿梅阴重，江春浪势粗。秣陵兵役后，旧业半成芜。"
        },
        {
            "title": "宿澄泉兰若",
            "content": "山半古招提，空林雪月迷。乱流分石上，斜汉在松西。\r\n云集寒庵宿，猿先晓磬啼。此心如了了，即此是曹溪。"
        },
        {
            "title": "题兴善寺",
            "content": "寺在帝城阴，清虚胜二林。藓侵隋画暗，茶助越瓯深。\r\n巢鹤和钟唳，诗僧倚锡吟。烟莎后池水，前迹杳难寻。"
        },
        {
            "title": "题庄严寺休公院",
            "content": "秋深庭色好，红叶间青松。病客残无著，吾师甚见容。\r\n疏钟和细溜，高塔等遥峰。未省求名侣，频于此地逢。"
        },
        {
            "title": "书村叟壁",
            "content": "草肥朝牧牛，桑绿晚鸣鸠。列岫檐前见，清泉碓下流。\r\n春蔬和雨割，社酒向花篘。引我南陂去，篱边有小舟。"
        },
        {
            "title": "蜀江有吊",
            "content": "孟子有良策，惜哉今已而。徒将心体国，不识道消时。\r\n折槛未为切，沈湘何足悲。苍苍无问处，烟雨遍江蓠。"
        },
        {
            "title": "题进士王驾郊居",
            "content": "前山微有雨，永巷净无尘。牛卧篱阴晚，鸠鸣村意春。\r\n时浮应寡合，道在不嫌贫。后径临陂水，菰蒲是切邻。"
        },
        {
            "title": "锦浦",
            "content": "流落夜凄凄，春寒锦浦西。不甘花逐水，可惜雪成泥。\r\n病眼嫌灯近，离肠赖酒迷。凭君嘱鹎鵊，莫向五更啼。"
        },
        {
            "title": "朝谒",
            "content": "捧日整朝簪，千官一片心。班趋黄道急，殿接紫宸深。\r\n威凤回香扆，新莺啭上林。小松含瑞露，春翠易成阴。"
        },
        {
            "title": "中秋",
            "content": "清香闻晓莲，水国雨余天。天气正得所，客心刚悄然。\r\n乱兵何日息，故老几人全。此际难消遣，从来未学禅。"
        },
        {
            "title": "嘉陵",
            "content": "细雨湿萋萋，人稀江日西。春愁肠已断，不在子规啼。"
        },
        {
            "title": "槐花",
            "content": "毵毵金蕊扑晴空，举子魂惊落照中。\r\n今日老郎犹有恨，昔年相虐十秋风。"
        },
        {
            "title": "永日有怀",
            "content": "能消永日是摴蒱，坑堑由来似宦途。\r\n两掷未终楗橛内，座中何惜为呼卢。"
        },
        {
            "title": "寄职方李员外",
            "content": "曾袖篇章谒长卿，今来附凤事何荣。星临南省陪仙步，\r\n春满东朝接珮声。谈笑不拘先后礼，岁寒仍契子孙情。\r\n龙墀仗下天街暖，共看圭峰并马行。"
        },
        {
            "title": "右省补阙张茂枢同在谏垣邻居光德迭和篇什…",
            "content": "何宋清名动粉闱，不才今日偶陈诗。考功岂敢闻题品，\r\n水部犹须系挈维。积雪巷深酬唱夜，落花墙隔笑言时。\r\n紫垣名士推扬切，为话心孤倍感知。"
        },
        {
            "title": "右省张补阙茂枢同在谏垣连居光德新春赋咏聊",
            "content": "小梅零落雪欺残，浩荡穷愁岂易宽。唯有朗吟偿晚景，\r\n且无浓醉厌春寒。高斋每喜追攀近，丽句先忧属和难。\r\n十五年前谙苦节，知心不独为同官。"
        },
        {
            "title": "东蜀春晚",
            "content": "如此浮生更别离，可堪长恸送春归。\r\n潼江水上杨花雪，刚逐孤舟缭绕飞。"
        },
        {
            "title": "兵部卢郎中光济借",
            "content": "七子风骚寻失主，五君歌诵久无声。调和雅乐归时正，\r\n澄滤颓波到底清。才大始知寰宇窄，吟高何止鬼神惊。\r\n叶公好尚浑疏阔，忽见真龙几丧明。"
        },
        {
            "title": "谷初忝谏垣今宪长薛公方在西阁知奖隆异以四",
            "content": "旧诗常得在高吟，不奈公心爱苦心。道自琐闱言下振，\r\n恩从仙殿对回深。流年渐觉霜欺鬓，至药能教土化金。\r\n自拂青萍知有地，斋诚旦夕望为霖。"
        },
        {
            "title": "峨嵋山（一作雪）",
            "content": "万仞白云端，经春雪未残。夏消江峡满，晴照蜀楼寒。\r\n造境知僧熟，归林认鹤难。会须朝阙去，只有画图看。"
        },
        {
            "title": "题汝州从事厅",
            "content": "诗人公署如山舍，只向阶前便采薇。惊燕拂帘闲睡觉，\r\n落花沾砚会餐归。壁看旧记官多达，榜挂明文吏莫违。\r\n自说小池栽苇后，雨凉频见鹭鹚飞。"
        },
        {
            "title": "访题表兄王藻渭上别业（一作墅）",
            "content": "桑林摇落渭川西，蓼水瀰瀰接稻泥。幽槛静来渔唱远，\r\n暝天寒极雁行低。浊醪最称看山醉，冷句偏宜选竹题。\r\n中表人稀离乱后，花时莫惜重相携。"
        },
        {
            "title": "故许昌薛尚书能尝为都官郎中后数岁故建州…",
            "content": "都官虽未是名郎，践历曾闻薛许昌。复有李公陪雅躅，\r\n岂宜郑子忝余光。荣为后进趋兰署，喜拂前题在粉墙。\r\n他日节旄如可继，不嫌曹冷在中行。"
        },
        {
            "title": "朝直",
            "content": "朝直叨居省阁间，由来疏退校安闲。落花夜静宫中漏，\r\n微雨春寒廊下班。自扣玄门齐宠辱，从他荣路用机关。\r\n孤峰未得深归去，名画偏求水墨山。"
        },
        {
            "title": "奔问三峰寓止近墅",
            "content": "半年奔走颇惊魂，来谒行宫泪眼昏。鸳鹭入朝同待漏，\r\n牛羊送日独归村。灞陵散失诗千首，太华凄凉酒一樽。\r\n兵革未休无异术，不知何以受君恩。"
        },
        {
            "title": "小桃",
            "content": "和烟和雨遮敷水，映竹映村连灞桥。\r\n撩乱春风耐寒令，到头赢得杏花娇。"
        },
        {
            "title": "舟行",
            "content": "九派迢迢九月残，舟人相语且相宽。村逢好处嫌风便，\r\n酒到醒来觉夜寒。蓼渚白波喧夏口，柿园红叶忆长安。\r\n季鹰可是思鲈鲙，引退知时自古难。"
        },
        {
            "title": "郊墅",
            "content": "韦曲樊川雨半晴，竹庄花院遍题名。画成烟景垂杨色，\r\n滴破春愁压酒声。满野红尘谁得路，连天紫阁独关情。\r\n渼陂水色澄于镜，何必沧浪始濯缨。"
        },
        {
            "title": "谷比（一作卯）岁受同年丈人故川守李侍郎教",
            "content": "多感京河李丈人，童蒙受教便书绅。文章至竟无功业，\r\n名宦由来致苦辛。皎日还应知守道，平生自信解甘贫。\r\n孤单所得皆逾分，归种敷溪一亩春。"
        },
        {
            "title": "和知己秋日伤怀",
            "content": "流水歌声共不回，去年天气旧亭台。\r\n梁尘寂寞燕归去，黄蜀葵花一朵开。"
        },
        {
            "title": "静吟",
            "content": "骚雅荒凉我未安，月和余雪夜吟寒。\r\n相门相客应相笑，得句胜于得好官。"
        },
        {
            "title": "偶书",
            "content": "承时偷喜负明神，务实那能得庇身。\r\n不会苍苍主何事，忍饥多是力耕人。"
        },
        {
            "title": "野步",
            "content": "翠岚迎步兴何长，笑领渔翁入醉乡。\r\n日暮渚田微雨后，鹭鹚闲暇稻花香。"
        },
        {
            "title": "驾部郑郎中三十八丈尹贰东周荣加金紫谷以末",
            "content": "香浮玉陛晓辞天，袍拂蒲茸称少年。郎署转曹虽久次，\r\n京河亚尹是优贤。纵游云水无公事，贵买琴书有俸钱。\r\n今日龙门看松雪，探春明日向平泉。"
        },
        {
            "title": "长江县经贾岛墓",
            "content": "水绕荒坟县路斜，耕人讶我久咨嗟。\r\n重来兼恐无寻处，落日风吹鼓子花。"
        },
        {
            "title": "温处士能画鹭鹚以四韵换之",
            "content": "昔年吟醉绕江蓠，爱把渔竿伴鹭鹚。闻说小毫能纵逸，\r\n敢凭轻素写幽奇。涓涓浪溅残菱蔓，戛戛风搜折苇枝。\r\n得向晓窗闲挂玩，雪蓑烟艇恨无遗。"
        },
        {
            "title": "倦客",
            "content": "十年五年岐路中，千里万里西复东。匹马愁冲晚村雪，\r\n孤舟闷阻春江风。达士由来知道在，昔贤何必哭途穷。\r\n闲烹芦笋炊菰米，会向源乡作醉翁。"
        },
        {
            "title": "欹枕",
            "content": "欹枕高眠日午春，酒酣睡足最闲身。\r\n明朝会得穷通理，未必输他马上人。"
        },
        {
            "title": "九日偶怀寄左省张起居",
            "content": "令节争欢我独闲，荒台尽日向晴山。浑无酒泛金英菊，\r\n漫道官趋玉笋班。深愧青莎迎野步，不堪红叶照衰颜。\r\n羡君官重多吟兴，醉带南陂落照还。"
        },
        {
            "title": "敷溪高士",
            "content": "敷溪南岸掩柴荆，挂却朝衣爱净名。闲得林园栽树法，\r\n喜闻儿侄读书声。眠窗日暖添幽梦，步野风清散酒酲。\r\n谪去征还何扰扰，片云相伴看衰荣。"
        },
        {
            "title": "同志顾云下第出京偶有寄勉",
            "content": "凤策联华是国华，春来偶未上仙槎。乡连南渡思菰米，\r\n泪滴东风避杏花。吟聒暮莺归庙院，睡消迟日寄僧家。\r\n一般情绪应相信，门静莎深树影斜。"
        },
        {
            "title": "宣义里舍冬暮自贻",
            "content": "幽居不称在长安，沟浅浮春岸雪残。板屋渐移方带野，\r\n水车新入夜添寒。名如有分终须立，道若离心岂易宽？\r\n满眼尘埃驰骛去，独寻烟竹剪渔竿。"
        },
        {
            "title": "贺左省新除韦拾遗",
            "content": "初升谏署是真仙，浪透桃花恰五年。垂白郎官居座末，\r\n著绯人吏立阶前。百寮班列趋丹陛，两掖风清上碧天。\r\n从此追飞何处去，金鸾殿与玉堂连。"
        },
        {
            "title": "春夕（一作日）伴同年礼部赵员外省直",
            "content": "锦帐名郎重锦科，清宵寓直纵吟哦。冰含玉镜春寒在，\r\n粉傅仙闱月色多。视草即应归属望，握兰知道暂经过。\r\n流莺百啭和残漏，犹把芳樽藉露莎。"
        },
        {
            "title": "渼陂",
            "content": "昔事东流共不回，春深独向渼陂来。乱前别业依稀在，\r\n雨里繁花寂寞开。却展渔丝无野艇，旧题诗句没苍苔。\r\n潸然四顾难消遣，只有佯狂泥酒杯。"
        },
        {
            "title": "省中偶作",
            "content": "三转郎曹自勉旃，莎阶吟步想前贤。未如何逊无佳句，\r\n若比冯唐是壮年。捧制名题黄纸尾，约僧心在白云边。\r\n乳毛松雪春来好，直夜清闲且学禅。"
        },
        {
            "title": "代秋扇词",
            "content": "露入庭芜恨已深，热时天下是知音。汗流浃背曾施力，\r\n气爽中宵便负心。一片山溪从蠹损，数行文字任尘侵。\r\n绿槐阴合清和后，不会何颜又见寻。"
        },
        {
            "title": "巴江",
            "content": "乱来奔走巴江滨，愁客多于江徼人。朝醉暮醉雪开霁，\r\n一枝两枝梅探春。诏书罪己方哀痛，乡县征兵尚苦辛。\r\n鬓秃又惊逢献岁，眼前浑不见交亲。"
        },
        {
            "title": "吊故礼部韦员外序（一本无序字）",
            "content": "腊雪初晴花举杯，便期携手上春台。高情唯怕酒不满，\r\n长逝可悲花正开。晓奠莺啼残漏在，风帏燕觅旧巢来。\r\n杜陵芳草年年绿，醉魄吟魂无复回。"
        },
        {
            "title": "漂泊",
            "content": "槿坠蓬疏池馆清，日光风绪淡无情。鲈鱼斫鲙输张翰，\r\n橘树呼奴羡李衡。十口漂零犹寄食，两川消息未休兵。\r\n黄花催促重阳近，何处登高望二京。"
        },
        {
            "title": "结绶鄠郊縻摄府署偶有自咏",
            "content": "莺离寒谷士逢春，释褐来年暂种芸。自笑老为梅少府，\r\n可堪贫摄鲍参军。酒醒往事多兴念，吟苦邻居必厌闻。\r\n推却簿书搔短发，落花飞絮正纷纷。"
        },
        {
            "title": "自适",
            "content": "紫陌奔驰不暂停，送迎终日在郊坰。年来鬓畔未垂白，\r\n雨后江头且蹋青。浮蚁满杯难暂舍，贯珠一曲莫辞听。\r\n春风只有九十日，可合花前半日醒。"
        },
        {
            "title": "中年",
            "content": "漠漠秦云淡淡天，新年景象入中年。情多最恨花无语，\r\n愁破方知酒有权。苔色满墙寻故第，雨声一夜忆春田。\r\n衰迟自喜添诗学，更把前题改数联。"
        },
        {
            "title": "自遣",
            "content": "强健宦途何足谓，入微章句更难论。谁知野性真天性，\r\n不扣权门扣道门。窥砚晚莺临砌树，迸阶春笋隔篱根。\r\n朝回何处消长日，紫阁峰南有旧村。"
        },
        {
            "title": "自贻",
            "content": "饮筵博席与心违，野眺春吟更是谁。琴有涧风声转淡，\r\n诗无僧字格还卑。恨抛水国荷蓑雨，贫过长安樱笋时。\r\n头角俊髦应指笑，权门踪迹独差池。"
        },
        {
            "title": "感怀投时相",
            "content": "非才偶忝直文昌，两鬓年深一镜霜。待漏敢辞称小吏，\r\n立班犹未出中行。孤吟马迹抛槐陌，远梦渔竿掷苇乡。\r\n丞相旧知为学苦，更教何处贡篇章。"
        },
        {
            "title": "多情",
            "content": "赋分多情却自嗟，萧衰未必为年华。睡轻可忍风敲竹，\r\n饮散那堪月在花。薄宦因循抛岘首，故人流落向天涯。\r\n莺春雁夜长如此，赖是幽居近酒家。"
        },
        {
            "title": "春暮咏怀寄集贤韦起居衮",
            "content": "寂寂风帘信自垂，杨花笋箨正离披。长安一夜残春雨，\r\n右省三年老拾遗。坐看群贤争得路，退量孤分且吟诗。\r\n五湖烟网非无意，未去难忘国士知。"
        },
        {
            "title": "寄同年礼部赵郎中",
            "content": "仙步徐徐整羽衣，小仪澄澹转中仪。桦飘红烬趋朝路，\r\n兰纵清香宿省时。彩笔烟霞供不足，纶闱鸾凤讶来迟。\r\n自怜孤宦谁相念，祷祝空吟一首诗。"
        },
        {
            "title": "寄赠杨夔处士",
            "content": "结茅只约钓鱼台，溅水鸬鹚去又回。春卧瓮边听酒熟，\r\n露吟庭际待花开。三江胜景遨游遍，百氏群书讲贯来。\r\n国步未安风雅薄，可能高尚掞天才。"
        },
        {
            "title": "赠宗人前公安宰君",
            "content": "喧卑从宦出喧卑，别画能琴又解棋。海上春耕因乱废，\r\n年来冬荐得官迟。风中夜犬惊槐巷，月下寒驴啮槿篱。\r\n孤散恨无推唱路，耿怀吟得赠君诗。"
        },
        {
            "title": "次韵酬张补阙因寒食见寄之什",
            "content": "柳近清明翠缕长，多情右衮不相忘。开缄虽睹新篇丽，\r\n破鼻须闻冷酒香。时态懒随人上下，花心甘被蝶分张。\r\n朝稀且莫轻春赏，胜事由来在帝乡。"
        },
        {
            "title": "献制诰杨舍人",
            "content": "为郡东吴只饮冰，琐闱频降凤书征。随行已有朱衣吏，\r\n伴直多招紫阁僧。窗下调琴鸣远水，帘前睡鹤背秋灯。\r\n苇陂竹坞情无限，闲话毗陵问杜陵。"
        },
        {
            "title": "寄赠孙路处士",
            "content": "平生诗誉更谁过，归老东吴命若何？知己凋零垂白发，\r\n故园寥落近沧波。酒醒藓砌花阴转，病起渔舟鹭迹多。\r\n深入富春人不见，闲门空掩半庭莎。"
        },
        {
            "title": "献大京兆薛常侍能（一本无能字）",
            "content": "耻将官业竞前途，自爱篇章古不如。一炷香新开道院，\r\n数坊人聚避朝车。纵游藉草花垂酒，闲卧临窗燕拂书。\r\n唯有明公赏新句，秋风不敢忆鲈鱼。"
        },
        {
            "title": "转正郎后寄献集贤相公",
            "content": "予名初在德门前，屈指年来三十年。自贺孤危终际会，\r\n别将流涕感阶缘。止陪鸳鹭居清秩，滥应星辰浼上玄。\r\n平昔苦心何所恨，受恩多是旧诗篇。"
        },
        {
            "title": "寄献狄右丞",
            "content": "逐胜偷闲向杜陵，爱僧不爱紫衣僧。身为醉客思吟客，\r\n官自中丞拜右丞。残月露垂朝阙盖，落花风动宿斋灯。\r\n孤单小谏渔舟在，心恋清潭去未能。"
        },
        {
            "title": "送进士韦序赴举",
            "content": "丹霞照上三清路，瑞锦裁成五色毫。波浪不能随世态，\r\n鸾凰应得入吾曹。秋山晚水吟情远，雪竹风松醉格高。\r\n预想明年腾跃处，龙津春碧浸仙桃。"
        },
        {
            "title": "送进士王驾下第归蒲中（时任朝在西蜀）",
            "content": "失意离愁春不知，到家时是落花时。孤单取事休言命，\r\n早晚逢人苦爱诗。度塞风沙归路远，傍河桑柘旧居移。\r\n应嗟我又巴江去，游子悠悠听子规。"
        },
        {
            "title": "送进士吴延保及第后南游",
            "content": "得意却思寻旧迹，新衔未切向兰台。吟看秋草出关去，\r\n逢见故人随计来。胜地昔年诗板在，清歌几处郡筵开。\r\n江湖易有淹留兴，莫待春风落庾梅。"
        },
        {
            "title": "送田（一作沈）光",
            "content": "九陌低迷谁问我，五湖流浪可悲君。著书笑破苏司业，\r\n赋咏思齐郑广文。理棹好携三百首，阻风须饮几千分。\r\n耒阳江口春山绿，恸哭应寻杜甫坟。"
        },
        {
            "title": "渭阳楼闲望",
            "content": "千重二华见皇州，望尽凝岚即此楼。细雨不藏秦树色，\r\n夕阳空照渭河流。后车宁见前车覆，今日难忘昨日忧。\r\n扰扰尘中犹未已，可能疏傅独能休。"
        },
        {
            "title": "所知从事近藩偶有怀寄",
            "content": "官舍种莎僧对榻，生涯如在旧山贫。酒醒草檄闻残漏，\r\n花落移厨送晚春。水墨画松清睡眼，云霞仙氅挂吟身。\r\n霜台伏首思归切，莫把渔竿逐逸人。"
        },
        {
            "title": "慈恩寺偶题",
            "content": "往事悠悠添浩叹，劳生扰扰竟何能。故山岁晚不归去，\r\n高塔晴来独自登。林下听经秋苑鹿，江边扫叶夕阳僧。\r\n吟余却起双峰念，曾看庵西瀑布冰。"
        },
        {
            "title": "少华甘露寺",
            "content": "石门萝径与天邻，雨桧风篁远近闻。饮涧鹿喧双派水，\r\n上楼僧蹋一梯云。孤烟薄暮关城没，远色初晴渭曲分。\r\n长欲然香来此宿，北林猿鹤旧同群。"
        },
        {
            "title": "蜀中三首",
            "content": "马头春向鹿头关，远树平芜一望闲。雪下文君沾酒市，\r\n云藏李白读书山。江楼客恨黄梅后，村落人歌紫芋间。\r\n堤月桥灯好时景，汉庭无事不征蛮。\r\n夜无多雨晓生尘，草色岚光日日新。蒙顶茶畦千点露，\r\n浣花笺纸一溪春。扬雄宅在唯乔木，杜甫台荒绝旧邻。\r\n却共海棠花有约，数年留滞不归人。\r\n渚远江清碧簟纹，小桃花绕薛涛坟。朱桥直指金门路，\r\n粉堞高连玉垒云。窗下斫琴翘凤足，波中濯锦散鸥群。\r\n子规夜夜啼巴树，不并吴乡楚国闻。"
        },
        {
            "title": "石城",
            "content": "石城昔为莫愁乡，莫愁魂散石城荒。江人依旧棹舴艋，\r\n江岸还飞双鸳鸯。帆去帆来风浩渺，花开花落春悲凉。\r\n烟浓草远望不尽，千古汉阳闲夕阳。"
        },
        {
            "title": "辇下冬暮咏怀",
            "content": "永巷闲吟一径蒿，轻肥大笑事风骚。烟含紫禁花期近，\r\n雪满长安酒价高。失路渐惊前计错，逢僧更念此生劳。\r\n十年春泪催衰飒，羞向清流照鬓毛。"
        },
        {
            "title": "峡中尝茶",
            "content": "蔟蔟新英摘露光，小江园里火煎尝。吴僧漫说鸦山好，\r\n蜀叟休夸鸟觜香。合座半瓯轻泛绿，开缄数片浅含黄。\r\n鹿门病客不归去，酒渴更知春味长。"
        },
        {
            "title": "游蜀",
            "content": "所向明知是暗投，两行清泪语前流。云横新塞遮秦甸，\r\n花落空山入阆州。不忿黄鹂惊晓梦，唯应杜宇信春愁。\r\n梅黄麦绿无归处，可得漂漂爱浪游。"
        },
        {
            "title": "蜀中春日（一作雨）",
            "content": "海棠风外独沾巾，襟袖无端惹蜀尘。和暖又逢挑菜日，\r\n寂寥未是探花人。不嫌蚁酒冲愁肺，却忆渔蓑覆病身。\r\n何事晚来微雨后，锦江春学曲江春。"
        },
        {
            "title": "次韵和秀上人长安寺居言怀寄渚宫禅者",
            "content": "旧斋松老别多年，香社人稀丧乱间。出寺只知趋内殿，\r\n闭门长似在深山。卧听秦树秋钟断，吟想荆江夕鸟还。\r\n唯恐兴来飞锡去，老郎无路更追攀。"
        },
        {
            "title": "江际",
            "content": "杳杳渔舟破暝烟，疏疏芦苇旧江天。那堪流落逢摇落，\r\n可得潸然是偶然。万顷白波迷宿鹭，一林黄叶送残蝉。\r\n兵车未息年华促，早晚闲吟向浐川。"
        },
        {
            "title": "光化戊午年举公见示省试春草碧色诗偶赋是题",
            "content": "苌弘血染新，含露满江滨。想得寻花径，应迷拾翠人。\r\n窗纱迎拥砌，簪玉姑成茵。天借新晴色，云饶落日春。"
        },
        {
            "title": "远游",
            "content": "江湖犹足事，食宿戍鼙喧。久客秋风起，孤舟夜浪翻。\r\n乡音离楚水，庙貌入湘源。岸阔凫鹥小，林垂橘柚繁。\r\n津官来有意，渔者笑无言。早晚酬僧约，中条有药园。"
        },
        {
            "title": "赠刘神童（六岁及第）",
            "content": "习读在前生，僧谈足可明。还家虽解喜，登第未知荣。\r\n时果曾沾赐，春闱不挂情。灯前犹恶睡，寤语读书声。"
        },
        {
            "title": "将之泸郡旅次遂州遇裴晤员外谪居于此话旧凄",
            "content": "谁解登高问上玄，谪仙何事谪诗仙，云遮列宿离华省，\r\n树荫澄江入野船。黄鸟晚啼愁瘴雨，青梅早落中蛮烟。\r\n不知几首南行曲，留与巴儿万古传。\r\n昔年共照松溪影，松折溪荒僧已无。今日重思锦城事，\r\n雪销花谢梦何殊。乱离未定身俱老，骚雅全休道甚孤。\r\n我拜师门更南去，荔枝春熟向渝泸。"
        },
        {
            "title": "阙下春日",
            "content": "建章宫殿紫云飘，春漏迟迟下绛霄。绮陌暖风嘶去马，\r\n粉廊初日照趋朝。花经宿雨香难拾，莺在豪家语更娇。\r\n秦楚年年有离别，扬鞭挥袖灞陵桥。"
        },
        {
            "title": "宗人作尉唐昌官署幽胜而又博学精富得以言谈",
            "content": "公堂潇洒有林泉，只隔苔墙是渚田。宗党相亲离乱世，\r\n春秋闲论战争年。远江惊鹭来池口，绝顶归云过竹边。\r\n风雨夜长同一宿，旧游多共忆樊川。"
        },
        {
            "title": "石门山泉",
            "content": "一脉清冷何所之，萦莎漱藓入僧池。云边野客穷来处，\r\n石上寒猿见落时。聚沫绕崖残雪在，迸流穿树堕花随。\r\n烟春雨晚闲吟去，不复远寻皇子陂。"
        },
        {
            "title": "灯",
            "content": "雨向莎阶滴未休，冷光孤恨两悠悠。船中闻雁洞庭宿，\r\n床下有蛩长信秋。背照翠帘新洒别，不挑红烬正含愁。\r\n萧骚寒竹南窗静，一局闲棋为尔留。"
        },
        {
            "title": "锦二首",
            "content": "布素豪家定不看，若无文彩入时难。红迷天子帆边日，\r\n紫夺星郎帐外兰。春水濯来云雁活，夜机挑处雨灯寒。\r\n舞衣转转求新样，不问流离桑柘残。\r\n文君手里曙霞生，美号仍闻借蜀城。夺得始知袍更贵，\r\n著归方觉昼偏荣。宫花颜色开时丽，池雁毛衣浴后明。\r\n礼部郎官人所重，省中别占好窠名。"
        },
        {
            "title": "作尉鄠郊送进士潘为下第南归（一本无题上四",
            "content": "归去宜春春水深，麦秋梅雨过湘阴。乡园几度经狂寇，\r\n桑柘谁家有旧林。结绶位卑甘晚达，登龙心在且高吟。\r\n灞陵桥上杨花里，酒满芳樽泪满襟。"
        },
        {
            "title": "为户部李郎中与令季端公寓止渠州江寺偶作寄",
            "content": "退居潇洒寄禅关，高挂朝簪净室间。孤岛虽留双鹤歇，\r\n五云争放二龙闲。轻舟共泛花边水，野屐同登竹外山。\r\n仙署金闺虚位久，夜清应梦近天颜。"
        },
        {
            "title": "蜡烛",
            "content": "仙漏迟迟出建章，宫帘不动透清光。金闱露白新裁诏，\r\n画阁春红正试妆。泪滴杯盘何所恨，烬飘兰麝暗和香。\r\n多情更有分明处，照得歌尘下燕梁。"
        },
        {
            "title": "海棠",
            "content": "春风用意匀颜色，销得携觞与赋诗。秾丽最宜新著雨，\r\n娇饶全在欲开时。莫愁粉黛临窗懒，梁广丹青点笔迟。\r\n朝醉暮吟看不足，羡他蝴蝶宿深枝。"
        },
        {
            "title": "水（西蜀净众寺五题）",
            "content": "竹院松廊分数派，不空清泚亦逶迤。落花相逐去何处，\r\n幽鹭独来无限时。洗钵老僧临岸久，钓鱼闲客卷纶迟。\r\n晚晴一片连莎绿，悔与沧浪有旧期。"
        },
        {
            "title": "荔枝树",
            "content": "二京曾见画图中，数本芳菲色不同。孤棹今来巴徼外，\r\n一枝烟雨思无穷。夜郎城近含香瘴，杜宇巢低起暝风。\r\n肠断渝泸霜霰薄，不教叶似灞陵红。"
        },
        {
            "title": "雁",
            "content": "八月悲风九月霜，蓼花红淡苇条黄。石头城下波摇影，\r\n星子湾西云间行。惊散渔家吹短笛，失群征戍锁残阳。\r\n故乡闻尔亦惆怅，何况扁舟非故乡？"
        },
        {
            "title": "侯家鹧鸪",
            "content": "江天梅雨湿江蓠，到处烟香是此时。苦竹岭无归去日，\r\n海棠花落旧栖枝。春宵思极兰灯暗，晓月啼多锦幕垂。\r\n唯有佳人忆南国，殷勤为尔唱愁词。"
        },
        {
            "title": "燕",
            "content": "年去年来来去忙，春寒烟暝渡潇湘。低飞绿岸和梅雨，\r\n乱入红楼拣杏梁。闲几砚中窥水浅，落花径里得泥香。\r\n千言万语无人会，又逐流莺过短墙。"
        },
        {
            "title": "鹧鸪（谷以此诗",
            "content": "暖戏烟芜锦翼齐，品流应得近山鸡。雨昏青草湖边过，\r\n花落黄陵庙里啼。游子乍闻征袖湿，佳人才唱翠眉低。\r\n相呼相应湘江阔，苦竹丛深春日西。"
        },
        {
            "title": "渚宫乱后作",
            "content": "乡人来话乱离情，泪滴残阳问楚荆。白社已应无故老，\r\n清江依旧绕空城。高秋军旅齐山树，昔日渔家是野营。\r\n牢落故居灰烬后，黄花紫蔓上墙生。"
        },
        {
            "title": "读前集二首",
            "content": "殷璠裁鉴英灵集，颇觉同才得旨深。\r\n何事后来高仲武，品题间气未公心。\r\n风骚如线不胜悲，国步多艰即此时。\r\n爱日满阶看古集，只应陶集是吾师。"
        },
        {
            "title": "卷末偶题三首",
            "content": "一卷疏芜一百篇，名成未敢暂忘筌。\r\n何如海日生残夜，一句能令万古传。\r\n七岁侍行湖外去，岳阳楼上敢题诗。\r\n如今寒晚无功业，何以胜任国士知。\r\n一第由来是出身，垂名俱为国风陈。\r\n此生若不知骚雅，孤宦如何作近臣？"
        },
        {
            "title": "读李白集",
            "content": "何事文星与酒星，一时钟在李先生。\r\n高吟大醉三千首，留著人间伴月明。"
        },
        {
            "title": "宜春再访",
            "content": "入门长恐先师在，香印纱灯似昔年，涧路萦回斋处远，\r\n松堂虚豁讲声圆。顷为弟子曾同社，今忝星郎更契缘。\r\n顾渚一瓯春有味，中林话旧亦潸然。"
        },
        {
            "title": "次韵和礼部卢",
            "content": "卢郎到处觉风生，蜀郡留连亚相情。乱后江山悲庾信，\r\n夜来烟月属袁宏。梦归兰省寒星动，吟向莎洲宿鹭惊。\r\n未脱白衣头半白，叨陪属和倍为荣。"
        },
        {
            "title": "擢第",
            "content": "上国休夸红杏艳，深溪自照绿苔矶。一枝低带流莺睡，\r\n数片狂和舞蝶飞。堪恨路长移不得，可无人与画将归。\r\n手中已有新春桂，多谢烟香更入衣。"
        },
        {
            "title": "初还京师寓止府署偶题屋壁",
            "content": "秋光不见旧亭台，四顾荒凉瓦砾堆。\r\n火力不能销地力，乱前黄菊眼前开。"
        },
        {
            "title": "竹",
            "content": "宜烟宜雨又宜风，拂水藏村复间松。移得萧骚从远寺，\r\n洗来疏净见前峰。侵阶藓拆春芽迸，绕径莎微夏荫浓。\r\n无赖杏花多意绪，数枝穿翠好相容。"
        },
        {
            "title": "春阴",
            "content": "推琴当酒度春阴，不解谋生只解吟。\r\n舞蝶歌莺莫相试，老郎心是老僧心。"
        },
        {
            "title": "赠下第举公",
            "content": "见君失意我惆怅，记得当年落第情。\r\n出去无憀归又闷，花南慢打讲钟声。"
        },
        {
            "title": "再经南阳",
            "content": "平芜漠漠失楼台，昔日游人乱后来。\r\n寥落墙匡春欲暮，烧残官树有花开。"
        },
        {
            "title": "忝官谏垣明日转对",
            "content": "吾君英睿相君贤，其那寰区未晏然。\r\n明日翠华春殿下，不知何语可闻天。"
        },
        {
            "title": "早入谏院二首",
            "content": "玉阶春冷未催班，暂拂尘衣就笏眠。\r\n孤立小心还自笑，梦魂潜绕御炉烟。\r\n紫云重叠抱春城，廊下人稀唱漏声。\r\n偷得微吟斜倚柱，满衣花露听宫莺。"
        },
        {
            "title": "投所知",
            "content": "砌下芝兰新满径，门前桃李旧垂阴。\r\n却应回念江边草，放出春烟一寸心。"
        },
        {
            "title": "蜀中赏海棠",
            "content": "浓淡芳春满蜀乡，半随风雨断莺肠。\r\n浣花溪上堪惆怅，子美无心为发扬。"
        },
        {
            "title": "莲叶",
            "content": "移舟水溅差差绿，倚槛风摇柄柄香。\r\n多谢浣溪人不折，雨中留得盖鸳鸯。"
        },
        {
            "title": "苔钱",
            "content": "春红秋紫绕池台，个个圆如济世财。\r\n雨后无端满穷巷，买花不得买愁来。"
        },
        {
            "title": "失鹭鸶",
            "content": "野格由来倦小池，惊飞却下碧江涯。\r\n月昏风急何处宿，秋岸萧萧黄苇枝。"
        },
        {
            "title": "黄莺",
            "content": "春云薄薄日辉辉，宫树烟深隔水飞。\r\n应为能歌系仙籍，麻姑乞与女真衣。"
        },
        {
            "title": "越鸟",
            "content": "背霜南雁不到处，倚棹北人初听时。\r\n梅雨满江春草歇，一声声在荔枝枝。"
        },
        {
            "title": "为人题",
            "content": "泪湿孤鸾晓镜昏，近来方解惜青春。\r\n杏花杨柳年年好，不忍回看旧写真。"
        },
        {
            "title": "传经院壁画松（一本题上有西蜀净众寺五字）",
            "content": "危根瘦尽耸孤峰，珍重江僧好笔踪。\r\n得向游人多处画，却胜涧底作真松。"
        },
        {
            "title": "别修觉寺无本上人",
            "content": "松上闲云石上苔，自嫌归去夕阳催。\r\n山门握手无他语，只约今冬看雪来。"
        },
        {
            "title": "闷题",
            "content": "莫厌九衢尘土间，秋晴满眼是南山。\r\n僧家未必全无事，道著访僧心且闲。"
        },
        {
            "title": "赠日东鉴禅师",
            "content": "故国无心渡海潮，老禅方丈倚中条。\r\n夜深雨绝松堂静，一点山萤照寂寥。"
        },
        {
            "title": "定水寺行香",
            "content": "听经看画绕虚廊，风拂金炉待赐香。\r\n丞相未来春雪密，暂偷闲卧老僧床。"
        },
        {
            "title": "七祖院小山（一本题上有西蜀净众寺五字）",
            "content": "小巧功成雨藓斑，轩车日日扣松关。\r\n峨嵋咫尺无人去，却向僧窗看假山。"
        },
        {
            "title": "兴州江馆",
            "content": "向蜀还秦计未成，寒蛩一夜绕床鸣。\r\n愁眠不稳孤灯尽，坐听嘉陵江水声。"
        },
        {
            "title": "淮上渔者",
            "content": "白头波上白头翁，家逐船移浦浦风。\r\n一尺鲈鱼新钓得，儿孙吹火荻花中。"
        },
        {
            "title": "忍公小轩二首（一本题上有西蜀净众寺五字）",
            "content": "松溪水色绿于松，每到松溪到暮钟。\r\n闲得心源只如此，问禅何必向双峰？\r\n旧游前事半埃尘，多向林中结净因。\r\n一念一炉香火里，后身唯愿似师身。"
        },
        {
            "title": "江上阻风",
            "content": "水天春暗暮寒浓，船闭篷窗细雨中。\r\n闻道渔家酒初熟，晚来翻喜打头风。"
        },
        {
            "title": "题慈恩寺默公院",
            "content": "虽近曲江居古寺，旧山终忆九华峰。\r\n春来老病厌迎送，剪却牡丹栽野松。"
        },
        {
            "title": "重访黄神谷策禅者",
            "content": "初尘芸阁辞禅阁，却访支郎是老郎。\r\n我趣转卑师趣静，数峰秋雪一炉香。"
        },
        {
            "title": "曲江春草",
            "content": "花落江堤蔟暖烟，雨余草色远相连。\r\n香轮莫辗青青破，留与愁人一醉眠。"
        },
        {
            "title": "闲题",
            "content": "举世何人肯自知，须逢精鉴定妍媸。\r\n若教嫫母临明镜，也道不劳红粉施。"
        },
        {
            "title": "送张逸人",
            "content": "人间疏散更无人，浪兀孤舟酒兀身。\r\n芦笋鲈鱼抛不得，五陵珍重五湖春。"
        },
        {
            "title": "江宿闻芦管（商船小童善吹）",
            "content": "塞曲凄清楚水滨，声声吹出落梅春。\r\n须知风月千樯下，亦有葫芦河畔人。"
        },
        {
            "title": "雪中偶题",
            "content": "乱飘僧舍茶烟湿，密洒歌楼酒力微。\r\n江上晚来堪画处，渔人披得一蓑归。"
        },
        {
            "title": "高蟾先辈以诗笔相示抒成寄酬",
            "content": "张生故国三千里，知者唯应杜紫微。\r\n君有君恩秋后叶，可能更羡谢玄晖。"
        },
        {
            "title": "浯溪",
            "content": "湛湛清江叠叠山，白云白鸟在其间。\r\n渔翁醉睡又醒睡，谁道皇天最惜闲。"
        },
        {
            "title": "题无本上人小斋",
            "content": "寒寺唯应我访师，人稀境静雪销迟。\r\n竹西落照侵窗好，堪惜归时落照时。"
        },
        {
            "title": "下第退居二首",
            "content": "年来还未上丹梯，且著渔蓑谢故溪。\r\n落尽梨花春又了，破篱残雨晚莺啼。\r\n未尝青杏出长安，豪士应疑怕牡丹。\r\n只有退耕耕不得，茫然村落水吹残。"
        },
        {
            "title": "鹭鸶",
            "content": "闲立春塘烟淡淡，静眠寒苇雨飕飕。\r\n渔翁归后汀沙晚，飞下滩头更自由。"
        },
        {
            "title": "街西晚归",
            "content": "御沟春水绕闲坊，信马归来傍短墙。\r\n幽榭名园临紫陌，晚风时带牡丹香。"
        },
        {
            "title": "文昌寓直",
            "content": "何逊空阶夜雨平，朝来交直雨新晴。\r\n落花乱上花砖上，不忍和苔蹋紫英。"
        },
        {
            "title": "下峡",
            "content": "忆子啼猿绕树哀，雨随孤棹过阳台。\r\n波头未白人头白，瞥见春风滟滪堆。"
        },
        {
            "title": "席上贻歌者",
            "content": "花月楼台近九衢，清歌一曲倒金壶。\r\n座中亦有江南客，莫向春风唱鹧鸪。"
        },
        {
            "title": "吊水部贾员外嵩",
            "content": "八韵与五字，俱为时所先。幽魂应自慰，李白墓相连。"
        },
        {
            "title": "奔避",
            "content": "奔避投人远，漂离易感恩。愁髯霜飒飒，病眼泪昏昏。\r\n孤馆秋声树，寒江落照村。更闻归路绝，新寨截荆门。"
        },
        {
            "title": "菊",
            "content": "王孙莫把比荆蒿，九日枝枝近鬓毛。\r\n露湿秋香满池岸，由来不羡瓦松高。"
        },
        {
            "title": "试笔偶书",
            "content": "沙鸟与山麋，由来性不羁。可凭唯在道，难解莫过诗。\r\n任笑孤吟僻，终嫌巧宦卑。乖慵恩地恕，冷淡好僧知。\r\n华省惭公器，沧江负钓师。露花春直夜，烟鼓早朝时。\r\n世路多艰梗，家风免坠遗。殷勤一蓑雨，只得梦中披。"
        },
        {
            "title": "蜀中寓止夏日自贻",
            "content": "展转欹孤枕，风帏信寂寥。涨江垂螮蝀，骤雨闹芭蕉。\r\n道阻归期晚，年加记性销。故人衰飒尽，相望在行朝。"
        },
        {
            "title": "峡中",
            "content": "万重烟霭里，隐隐见夔州。夜静明月峡，春寒堆雪楼。\r\n独吟谁会解，多病自淹留。往事如今日，聊同子美愁。"
        },
        {
            "title": "回銮",
            "content": "妖星沈雨露，和气满京关。上将忠勋立，明君法驾还。\r\n顺风调雅乐，夹道序群班。香泛传宣里，尘清指顾间。\r\n楼台新紫气，云物旧黄山。晓渭行朝肃，秋郊旷望闲。\r\n庙灵安国步，日角动天颜。浩浩升平曲，流歌彻百蛮。"
        },
        {
            "title": "送吏（一作祠）部曹郎中免官南归",
            "content": "高名向己求，古韵古无俦。风月抛兰省，江山复桂州。\r\n贤人知止足，中岁便归休。云鹤深相待，公卿不易留。\r\n满朝张祖席，半路上仙舟。箧重藏吴画，茶新换越瓯。\r\n郡迎红烛宴，寺宿翠岚楼。触目成幽兴，全家是胜游。\r\n篷声渔叟雨，苇色鹭鸶秋。久别郊园改，将归里巷修。\r\n桑麻胜禄食，节序免乡愁。阳朔花迎棹，崇贤叶满沟。\r\n席春欢促膝，檐日暖梳头。道畅应为蝶，时来必问牛。\r\n终须康庶品，未爽漱寒流。议在归群望，情难恋自由。\r\n小生诚浅拙，早岁便依投。夏课每垂奖，雪天常见忧。\r\n远招陪宿直，首荐向公侯。攀送偏挥洒，龙钟志未酬。"
        },
        {
            "title": "故少师从翁隐岩别墅乱后榛芜感旧怆怀遂有追",
            "content": "风骚为主人，凡俗仰清尘。密行称闺阃，明诚动搢绅。\r\n周旋居显重，内外掌丝纶。妙主蓬壶籍，忠为社稷臣。\r\n大仪墙仞峻，东辖纪纲新。闻善常开口，推公岂为身。\r\n立朝鸣珮重，归宅典衣贫。半醉看花晚，中餐煮菜春。\r\n晴台随鹿上，幽墅结僧邻。理论知清越，生徒得李频。\r\n药香沾笔砚，竹色染衣巾。寄鹤眠云叟，骑驴入室宾。\r\n近将姚监比，僻与段卿亲。叶积池边路，茶迟雪后薪。\r\n所难留著述，谁不秉陶钧。丧乱时多变，追思事已陈。\r\n浮华重发作，雅正甚湮沦。宗从今何在，依栖素有因。\r\n七松无影响，双泪益悲辛。犹喜于门秀，年来屈复伸。"
        },
        {
            "title": "入阁",
            "content": "秘殿临轩日，和銮返正年。两班文武盛，百辟羽仪全。\r\n霜漏清中禁，风旗拂曙天。门严新勘契，仗入乍承宣。\r\n玉几当红旭，金炉纵碧烟。对扬称法吏，赞引出宫钿。\r\n言动挥毫疾，雍容执簿专。寿山晴叆叇，颢气暖连延。\r\n礼有鸳鸾集，恩无雨露偏。小臣叨备位，歌咏泰阶前。"
        },
        {
            "title": "华山",
            "content": "峭仞耸巍巍，晴岚染近畿。孤高不可状，图写尽应非。\r\n绝顶神仙会，半空鸾鹤归。云台分远霭，树谷隐斜晖。\r\n坠石连村响，狂雷发庙威。气中寒渭阔，影外白楼微。\r\n云对莲花落，泉横露掌飞。乳悬危磴滑，樵彻上方稀。\r\n淡泊生真趣，逍遥息世机。野花明涧路，春藓涩松围。\r\n远洞时闻磬，群僧昼掩扉。他年洗尘骨，香火愿相依。"
        },
        {
            "title": "叙事感恩上狄右丞",
            "content": "昔岁曾投贽，关河在左冯。庾公垂顾遇，王粲许从容。\r\n首荐叨殊礼，全家寓近封。白楼陪写望，青眼感遭逢。\r\n顾念梁间燕，深怜涧底松。岚光莲岳逼，酒味菊花浓。\r\n寇难旋移国，漂离几听蛩。半生悲逆旅，二纪间门墉。\r\n蜀雪随僧蹋，荆烟逐雁冲。凋零归两鬓，举止失前踪。\r\n得事虽甘晚，陈诗未肯慵。迩来趋九仞，又伴赏三峰。\r\n栖托情何限，吹嘘意数重。自兹俦侣内，无复叹龙钟。"
        },
        {
            "title": "丞相孟夏祗荐南郊纪献十韵",
            "content": "节应清和候，郊宫事洁羞。至诚闻上帝，明德祀圆丘。\r\n雅用陶匏器，馨非黍稷流。就阳陈盛礼，匡国祷鸿休。\r\n渐晓兰迎露，微凉麦弄秋。寿山横紫阁，瑞霭抱皇州。\r\n外肃通班序，中严锡庆优。奏歌三酒备，表敬百神柔。\r\n池碧将还凤，原清再问牛。万方瞻辅翼，共贺赞皇猷。"
        },
        {
            "title": "咸通十四年府试木向荣（题中用韵）",
            "content": "园林青气动，众木散寒声。败叶墙阴在，滋条雪后荣。\r\n欣欣春令早，蔼蔼日华轻。庾岭梅先觉，隋堤柳暗惊。\r\n山川应物候，皋壤起农情。只待花开日，连栖出谷莺。"
        },
        {
            "title": "予尝有雪景一绝为人所讽吟段赞善小笔精微…",
            "content": "赞善贤相后，家藏名画多。留心于绘素，得事在烟波。\r\n属兴同吟咏，成功更琢磨。爱予风雪句，幽绝写渔蓑。"
        },
        {
            "title": "京兆府试残月如新月",
            "content": "荣落何相似，初终却一般。犹疑和夕照，谁信堕朝寒？\r\n水木辉华别，诗家比象难。佳人应误拜，栖鸟反求安。\r\n屈指期轮满，何心谓影残？庾楼清赏处，吟彻曙钟看。"
        },
        {
            "title": "蔡处士",
            "content": "无著复无求，平生不解愁。鬻蔬贫洁净，中酒病风流。\r\n旨趣陶山相，诗篇沈隐侯。小斋江色里，篱柱系渔舟。"
        },
        {
            "title": "迁客",
            "content": "离夜闻横笛，可堪吹鹧鸪。雪冤知早晚，雨泣渡江湖。\r\n秋树吹黄叶，腊烟垂绿芜。虞翻归有日，莫便哭穷途。"
        },
        {
            "title": "西蜀净众寺松溪八韵兼寄小笔崔处士",
            "content": "松因溪得名，溪吹答松声。缭绕能穿寺，幽奇不在城。\r\n寒烟斋后散，春雨夜中平。染岸苍苔古，翘沙白鸟明。\r\n澄分僧影瘦，光彻客心清。带梵侵云响，和钟击石鸣。\r\n淡烹新茗爽，暖泛落花轻。此景吟难尽，凭君画入京。"
        },
        {
            "title": "摇落",
            "content": "夜来摇落悲，桑枣半空枝。故国无消息，流年有乱离。\r\n霜秦闻雁早，烟渭认帆迟。日暮寒鼙急，边军在雍岐。"
        },
        {
            "title": "贫女吟",
            "content": "尘压鸳鸯废锦机，满头空插丽春枝。\r\n东邻舞妓多金翠，笑剪灯花学画眉。"
        },
        {
            "title": "乾符丙申岁奉试春涨曲江池",
            "content": "王泽尚通津，恩波此日新。深疑一夜雨，宛似五湖春。\r\n泛滟翘振鹭，澄清跃紫鳞。翠低孤屿柳，香失半汀蘋。\r\n凤辇寻佳境，龙舟命近臣。桂花如入手，愿作从游人。"
        },
        {
            "title": "夕阳",
            "content": "夕阳秋更好，敛敛蕙兰中。极浦明残雨，长天急远鸿。\r\n僧窗留半榻，渔舸透疏篷。莫恨清光尽，寒蟾即照空。"
        },
        {
            "title": "喜秀上人相访",
            "content": "雪初开一径，师忽扣双扉。老大情相近，林泉约共归。\r\n忧荣栖省署，孤僻谢朝衣。他夜松堂宿，论诗更入微。"
        },
        {
            "title": "投时相十韵",
            "content": "何以保孤危，操修自不知。众中常杜口，梦里亦吟诗。\r\n失计辞山早，非才得仕迟。薄冰安可履，暗室岂能欺。\r\n勤苦流萤信，吁嗟宿燕知。残钟残漏晓，落叶落花时。\r\n故旧寒门少，文章外族衰。此生多轗轲，半世足漂离。\r\n省署随清品，渔舟爽素期。恋恩休未遂，双鬓渐成丝。"
        },
        {
            "title": "谷自乱离之后在西蜀半纪之余多寓止精舍…四",
            "content": "每思闻净话，雨夜对禅床。未得重相见，秋灯照影堂。\r\n孤云终负约，薄宦转堪伤。梦绕长松塔，遥焚一炷香。"
        },
        {
            "title": "荔枝",
            "content": "平昔谁相爱，骊山遇贵妃。枉教生处远，愁见摘来稀。\r\n晚夺红霞色，晴欺瘴日威。南荒何所恋，为尔即忘归。"
        },
        {
            "title": "江梅",
            "content": "江梅且缓飞，前辈有歌词。莫惜黄金缕，难忘白雪枝。\r\n吟看归不得，醉嗅立如痴。和雨和烟折，含情寄所思。"
        },
        {
            "title": "蓼花",
            "content": "蔟蔟复悠悠，年年拂漫流。差池伴黄菊，冷淡过清秋。\r\n晚带鸣虫急，寒藏宿鹭愁。故溪归不得，凭仗系渔舟。"
        },
        {
            "title": "水林檎花",
            "content": "一露一朝新，帘栊晓景分。艳和蜂蝶动，香带管弦闻。\r\n笑拟春无力，妆浓酒渐醺。直疑风起夜，飞去替行云。"
        },
        {
            "title": "杏花",
            "content": "不学梅欺雪，轻红照碧池。小桃新谢后，双燕却来时。\r\n香属登龙客，烟笼宿蝶枝。临轩须貌取，风雨易离披。"
        },
        {
            "title": "旅寓洛南村舍",
            "content": "村落清明近，秋千稚女夸。春阴妨柳絮，月黑见梨花。\r\n白鸟窥鱼网，青帘认酒家。幽栖虽自适，交友在京华。"
        },
        {
            "title": "驻跸华下同年司封员外从翁许共游西溪久违前",
            "content": "北渚牵吟兴，西溪爽共游。指期乘禁马，无暇狎沙鸥。\r\n纵目怀青岛，澄心想碧流。明公非不爱，应待泛龙舟。"
        },
        {
            "title": "郊野（一作墅）",
            "content": "蓼水菊篱边，新晴有乱蝉。秋光终寂寞，晚醉自留连。\r\n野湿禾中露，村闲社后天。题诗满红叶，何必浣花笺？"
        },
        {
            "title": "郊园",
            "content": "相近复相寻，山僧与水禽。烟蓑春钓静，雪屋夜棋深。\r\n雅道谁开口，时风未醒心。溪光何以报，只有醉和吟。"
        },
        {
            "title": "端居",
            "content": "叶叶下高梧，端居失所图。乱离时辈少，风月夜吟孤。\r\n旧疾衰还有，穷愁醉暂无。秋光如水国，不语理霜须。"
        },
        {
            "title": "深居",
            "content": "吾道有谁同，深居自固穷。殷勤谢绿树，朝夕惠清风。\r\n书满闲窗下，琴横野艇中。年来头更白，雅称钓鱼翁。"
        },
        {
            "title": "张谷田舍",
            "content": "县官清且俭，深谷有人家。一径入寒竹，小桥穿野花。\r\n碓喧春涧满，梯倚绿桑斜。自说年来稔，前村酒可赊。"
        },
        {
            "title": "闻所知游樊川有寄（一本无有寄二字）",
            "content": "谁无泉石趣，朝下少同过。贪胜觉程近，爱闲经宿多。\r\n片沙留白鸟，高木引青萝。醉把渔竿去，殷勤藉岸莎。"
        },
        {
            "title": "长安感兴",
            "content": "徒劳悲丧乱，自古戒繁华。落日狐兔径，近年公相家。\r\n可悲闻玉笛，不见走香车。寂寞墙匡里，春阴挫杏花。"
        },
        {
            "title": "咸阳",
            "content": "咸阳城下宿，往事可悲思。未有谋身计，频迁反正期。\r\n冻河孤棹涩，老树叠巢危。莫问今行止，漂漂不自知。"
        },
        {
            "title": "梓潼岁暮",
            "content": "江城无宿雪，风物易为春。酒美消磨日，梅香著莫人。\r\n老吟穷景象，多难损精神。渐有还京望，绵州减战尘。"
        },
        {
            "title": "浔阳姚宰厅作",
            "content": "县幽公事稀，庭草是山薇。足得招棋侣，何妨著道衣。\r\n野泉当案落，汀鹭入衙飞。寺去东林近，多应隔宿归。"
        },
        {
            "title": "咏怀",
            "content": "迂疏虽可欺，心路甚男儿。薄宦浑无味，平生粗有诗。\r\n淡交终不破，孤达晚相宜。直夜花前唤，朝寒雪里追。\r\n竹声输我听，茶格共僧知。景物还多感，情怀偶不卑。\r\n溪莺喧午寝，山蕨止春饥。险事销肠酒，清欢敌手棋。\r\n香锄抛药圃，烟艇忆莎陂。自许亨途在，儒纲复振时。"
        },
        {
            "title": "水轩",
            "content": "日日狎沙禽，偷安且放吟。读书老不入，爱酒病还深。\r\n歉后为羁客，兵余问故林。杨花满床席，搔首度春阴。"
        },
        {
            "title": "舟次通泉精舍",
            "content": "江清如洛汭，寺好似香山。劳倦孤舟里，登临半日间。\r\n树凉巢鹤健，岩响语僧闲。更共幽云约，秋随绛帐还。"
        },
        {
            "title": "江行",
            "content": "漂泊病难任，逢人泪满襟。关东多事日，天末未归心。\r\n夜雨荆江涨，春云郢树深。殷勤听渔唱，渐次入吴音。"
        },
        {
            "title": "游贵侯城南林墅",
            "content": "韦杜八九月，亭台高下风。独来新霁后，闲步澹烟中。\r\n荷密连池绿，柿繁和叶红。主人贪贵达，清境属邻翁。"
        },
        {
            "title": "池上",
            "content": "池榭惬幽独，狂吟学解嘲。露荷香自在，风竹冷相敲。\r\n丧志嫌孤宦，忘机爱澹交。仙山如有分，必拟访三茅。"
        },
        {
            "title": "终南白鹤观",
            "content": "步步景通真，门前众水分。柽萝诸洞合，钟磬上清闻。\r\n古木千寻雪，寒山万丈云。终期扫坛级，来事紫阳君。"
        },
        {
            "title": "潼关道中",
            "content": "白道晓霜迷，离灯照马嘶。秋风满关树，残月隔河鸡。\r\n来往非无倦，穷通岂易齐。何年归故社，披雨剪春畦。"
        },
        {
            "title": "登杭州城（一作",
            "content": "漠漠江天外，登临返照间。潮来无别浦，木落见他山。\r\n沙鸟晴飞远，渔人夜唱闲。岁穷归未得，心逐片帆还。"
        },
        {
            "title": "渠江旅思",
            "content": "流落复蹉跎，交亲半逝波。谋身非不切，言命欲如何。\r\n故楚春田废，穷巴瘴雨多。引人乡泪尽，夜夜竹枝歌。"
        },
        {
            "title": "兴州东池",
            "content": "南连乳郡流，阔碧浸晴楼。彻底千峰影，无风一片秋。\r\n垂杨拂莲叶，返照媚渔舟。鉴貌还惆怅，难遮两鬓羞。"
        },
        {
            "title": "贺进士骆用锡登第",
            "content": "苦辛垂二纪，擢第却沾裳。春榜到春晚，一家荣一乡。\r\n题名登塔喜，醵宴为花忙。好是东归日，高槐蕊半黄。"
        },
        {
            "title": "题嵩高隐者居",
            "content": "岂易访仙踪，云萝千万重。他年来卜隐，此景愿相容。\r\n乱水林中路，深山雪里钟。见君琴酒乐，回首兴何慵。"
        },
        {
            "title": "赵璘（一作林）郎中席上赋蝴蝶",
            "content": "寻艳复寻香，似闲还似忙。暖烟沈蕙径，微雨宿花房。\r\n书幌轻随梦，歌楼误采妆。王孙深属意，绣入舞衣裳。"
        },
        {
            "title": "久不得张乔消息（一本题下有有寄二字）",
            "content": "天末去程孤，沿淮复向吴。乱离何处甚，安稳到家无。\r\n树尽云垂野，樯稀月满湖。伤心绕村落，应少旧耕夫。"
        },
        {
            "title": "南康",
            "content": "末路思前侣，犹为恋故巢。江山多胜境，宾主是贫交。\r\n饮舫闲依苇，琴堂雅结茅。夜清僧伴宿，水月在松梢。"
        },
        {
            "title": "哭进士",
            "content": "所惜绝吟声，不悲君不荣。李端终薄宦，贾岛得高名。\r\n旅葬新坟小，遗孤远俗轻。犹疑随计晚，昨夜草虫鸣。\r\n自闻东蜀病，唯我独关情。若近长江死，想君胜在生。\r\n瘴蒸丹旐湿，灯隔素帷清。冢树僧栽后，新蝉一两声。"
        },
        {
            "title": "哭建州李员外频",
            "content": "令终归故里，末岁道如初。旧友谁为志，清风岂易书。\r\n雨坟生野蕨，乡奠钓江鱼。独夜吟还泣，前年伴直庐。"
        },
        {
            "title": "梁烛处士辞",
            "content": "相庭留不得，江野有苔矶。两浙寻山遍，孤舟载鹤归。\r\n世间书读尽，云外客来稀。谏署搜贤急，应难惜布衣。"
        },
        {
            "title": "赠泗口苗居士",
            "content": "岁晏乐园林，维摩契道心。江云寒不散，庭雪夜方深。\r\n酒劝渔人饮，诗怜稚子吟。四郊多垒日，勉我舍朝簪。"
        },
        {
            "title": "题兴善寺寂上人院",
            "content": "客来风雨后，院静似荒凉。罢讲蛩离砌，思山叶满廊。\r\n腊高兴故疾，炉暖发余香。自说匡庐侧，杉阴半石床。"
        },
        {
            "title": "题水部李羽员外招国里居",
            "content": "野色入前轩，翛然琴与尊。画僧依寺壁，栽苇学江村。\r\n自酝花前酒，谁敲雪里门？不辞朝谒远，唯要近慈恩。"
        },
        {
            "title": "赠文士王雄",
            "content": "知己竟何人，哀君尚苦辛。图书长在手，文学老于身。\r\n公道天难废，贞姿世任嗔。小斋松菊静，愿卜子为邻。"
        },
        {
            "title": "长安夜坐寄怀湖外嵇处士",
            "content": "万里念江海，浩然天地秋。风高群木落，夜久数星流。\r\n钟绝分宫漏，萤微隔御沟。遥思洞庭上，苇露滴渔舟。"
        },
        {
            "title": "闻进士许彬罢举归睦州怅然怀寄",
            "content": "桐庐归旧庐，垂老复樵渔。吾子虽言命，乡人懒读书。\r\n烟舟撑晚浦，雨屐剪春蔬。异代名方振，哀吟莫废初。"
        },
        {
            "title": "寄棋客",
            "content": "松窗楸局稳，相顾思皆凝。几局赌山果，一先饶海僧。\r\n覆图闻夜雨，下子对秋灯。何日无羁束，期君向杜陵。"
        },
        {
            "title": "寄膳部李郎中昌符",
            "content": "鄠郊陪野步，早岁偶因诗。自后吟新句，长愁减旧知。\r\n静灯微落烬，寒砚旋生澌。夜夜冥搜苦，那能鬓不衰。"
        },
        {
            "title": "寄南浦谪官",
            "content": "多才翻得罪，天末抱穷忧。白首为迁客，青山绕万州。\r\n醉欹梅障晓，歌厌竹枝秋。望阙怀乡泪，荆江水共流。"
        },
        {
            "title": "通川客舍",
            "content": "奔走失前计，淹留非本心。已难消永夜，况复听秋霖。\r\n渐解巴儿语，谁怜越客吟？黄花徒满手，白发不胜簪。"
        },
        {
            "title": "沙苑",
            "content": "茫茫信马行，不似近都城。苑吏犹迷路，江人莫问程。\r\n聚来千嶂出，落去一川平。日暮客心速，愁闻雁数声。"
        },
        {
            "title": "访题进士张乔延兴门外所居",
            "content": "平生苦节同，旦夕会原东。掩卷斜阳里，看山落木中。\r\n星霜今欲老，江海业全空。近日文场内，因君起古风。"
        },
        {
            "title": "李夷遇侍御久滞水乡因抒寄怀",
            "content": "簪豸年何久，悬帆兴甚长。江流爱吴越，诗格愈齐梁。\r\n竹寺晴吟远，兰洲晚泊香。高闲徒自任，华省待为郎。"
        },
        {
            "title": "颜惠詹事即孤侄舅氏谪官黔巫舟中相遇怆然有",
            "content": "犹子在天末，念渠怀渭阳。巴山偶会遇，江浦共悲凉。\r\n谪宦君何远，穷游我自强。瘴村三月暮，雨熟野梅黄。"
        },
        {
            "title": "峡中寓止二首",
            "content": "荆州未解围，小县结茅茨。强对官人笑，甘为野鹤欺。\r\n江春铺网阔，市晚鬻蔬迟。子美犹如此，翻然不敢悲。\r\n传闻殊不定，銮辂几时还。俗易无常性，江清见老颜。\r\n夜船归草市，春步上茶山。寨将来相问，儿童竞启关。"
        },
        {
            "title": "府中寓止寄赵大谏",
            "content": "老作含香客，贫无僦舍钱。神州容寄迹，大尹是同年。\r\n密迩都忘倦，乖慵益见怜。雪风花月好，中夜便招延。"
        },
        {
            "title": "顺动后蓝田偶作（时丙辰初夏日）",
            "content": "小谏升中谏，三年侍玉除。且言无所补，浩叹欲何如。\r\n宫阙飞灰烬，嫔嫱落里闾。蓝峰秋更碧，沾洒望銮舆。"
        },
        {
            "title": "赠富平李宰",
            "content": "夫君清且贫，琴鹤最相亲。简肃诸曹事，安闲一境人。\r\n陵山云里拜，渠路雨中巡。易得连宵醉，千缸石冻春。"
        },
        {
            "title": "放朝偶作",
            "content": "寒极放朝天，欣闻半夜宣。时安逢密雪，日晏得高眠。\r\n拥褐同休假，吟诗贺有年。坐来幽兴在，松亚小窗前。"
        },
        {
            "title": "访姨兄王斌渭口别墅（一本无王斌二字）",
            "content": "枯桑河上村，寥落旧田园。少小曾来此，悲凉不可言。\r\n访邻多指冢，问路半移原。久歉家僮散，初晴野荠繁。\r\n客帆悬极浦，渔网晒危轩。苦涩诗盈箧，荒唐酒满尊。\r\n高枝霜果在，幽渚暝禽喧。远霭笼樵响，微烟起烧痕。\r\n哀荣孤族分，感激外兄恩。三宿忘归去，圭峰恰对门。"
        },
        {
            "title": "赠尚颜上人",
            "content": "相寻喜可知，放锡便论诗。酷爱山兼水，唯应我与师。\r\n风雷吟不觉，猿鹤老为期。近辈推栖白，其如趣向卑。"
        },
        {
            "title": "寄献湖州从叔员外",
            "content": "顾渚山边郡，溪将罨画通。远看城郭里，全在水云中。\r\n西阁归何晚，东吴兴未穷。茶香紫笋露，洲回白蘋风。\r\n歌缓眉低翠，杯明蜡翦红。政成寻往事，辍棹问渔翁。"
        },
        {
            "title": "寄题方干处士",
            "content": "山雪照湖水，漾舟湖畔归。松篁调远籁，台榭发清辉。\r\n野岫分闲径，渔家并掩扉。暮年诗力在，新句更幽微。"
        },
        {
            "title": "寄赠蓝田韦少府先辈",
            "content": "王畿第一县，县尉是词人。馆殿非初意，图书是旧贫。\r\n斫冰泉窦响，赛雪庙松春。自此升通籍，清华日近身。"
        },
        {
            "title": "寄左省韦起居序（一作宇）",
            "content": "风神何蕴藉，张绪正当年。端简炉香里，濡毫洞案边。\r\n饰装无雨备，著述减春眠。旦夕应弥入，银台晓候宣。"
        },
        {
            "title": "寄边上从事",
            "content": "男儿怀壮节，何不事嫖姚。高叠观诸寨，全师护大朝。\r\n浅山寒放马，乱火夜防苗。下第春愁甚，劳君远见招。"
        },
        {
            "title": "寄司勋张员外学士",
            "content": "平昔偏知我，司勋张外郎。昨来闻俶扰，忧甚欲颠狂。\r\n烟暝搔愁鬓，春阴赖酒乡。江楼倚不得，横笛数声长。"
        },
        {
            "title": "南游",
            "content": "凄凉怀古意，湘浦吊灵均。故国经新岁，扁舟寄病身。\r\n山城多晓瘴，泽国少晴春。渐远无相识，青梅独向人。"
        },
        {
            "title": "赠别",
            "content": "南游曾共游，相别倍相留。行色回灯晓，离声满竹秋。\r\n稳眠彭蠡浪，好醉岳阳楼。明日逢佳景，为君成白头。"
        },
        {
            "title": "寄前水部贾员外嵩",
            "content": "谢病别文昌，仙舟向越乡。贵为金马客，雅称水曹郎。\r\n白鹭同孤洁，清波共渺茫。相如词赋外，骚雅趣何长。"
        },
        {
            "title": "访题进士孙秦延福南街居",
            "content": "多病久离索，相寻聊解颜。短墙通御水，疏树出南山。\r\n岁月何难老，园林未得还。无门共荣达，孤坐却如闲。"
        },
        {
            "title": "巴賨旅寓寄朝中从叔",
            "content": "惊秋思浩然，信美向巴天。独倚临江树，初闻落日蝉。\r\n哀荣悲往事，漂泊念多年。未便甘休去，吾宗尽见怜。"
        },
        {
            "title": "送京参翁先辈归闽中",
            "content": "解印东归去，人情此际多。名高五七字，道胜两重科。\r\n宿馆明寒烧，吟船兀夜波。家山春更好，越鸟在庭柯。"
        },
        {
            "title": "送司封从叔员外徼赴华州裴尚书均辟",
            "content": "如何抛锦帐，莲府对莲峰。旧有云霞约，暂留鹓鹭踪。\r\n敷溪秋雪岸，树谷夕阳钟。尽入新吟境，归朝兴莫慵。"
        },
        {
            "title": "送许棠先辈之官泾县",
            "content": "白头新作尉，县在故山中。高第能卑宦，前贤尚此风。\r\n芜湖春荡漾，梅雨昼溟濛。佐理人安后，篇章莫废功。"
        },
        {
            "title": "送人之九江谒郡侯苗员外绅",
            "content": "泽国寻知己，南浮不偶游。湓城分楚塞，庐岳对江州。\r\n晓饭临孤屿，春帆入乱流。双旌相望处，月白庾公楼。"
        },
        {
            "title": "送人游边",
            "content": "春亦怯边游，此行风正秋。别离逢雨夜，道路向云州。\r\n碛树藏城近，沙河漾日流。将军方破虏，莫惜献良筹。"
        },
        {
            "title": "送太学颜明经及第东归",
            "content": "平楚干戈后，田园失耦耕。艰难登一第，离乱省诸兄。\r\n树没春江涨，人繁野渡晴。闲来思学馆，犹梦雪窗明。"
        },
        {
            "title": "秘阁伴直",
            "content": "秘阁锁书深，墙南列晚岑。吏人同野鹿，庭木似山林。\r\n浅井寒芜入，回廊叠藓侵。闲看薛稷鹤，共起五湖心。"
        },
        {
            "title": "送进士赵能卿下第南归",
            "content": "不归何慰亲，归去旧风尘。洒泪惭关吏，无言对越人。\r\n远帆花月夜，微岸水天春。莫便随渔钓，平生已苦辛。"
        },
        {
            "title": "次韵和王驾校书结绶见寄之什",
            "content": "直应归谏署，方肯别山村。勤苦常同业，孤单共感恩。\r\n醉披仙鹤氅，吟扣野僧门。梦见君高趣，天凉自灌园。"
        },
        {
            "title": "送进士许彬",
            "content": "泗上未休兵，壶关事可惊。流年催我老，远道念君行。\r\n残雪临晴水，寒梅发故城。何当食新稻，岁稔又时平。"
        },
        {
            "title": "送祠部曹郎中邺出守洋州",
            "content": "为儒欣出守，上路亦戎装。旧制诗多讽，分忧俗必康。\r\n开怀江稻熟，寄信露橙香。郡阁清吟夜，寒星识望郎。"
        },
        {
            "title": "送徐涣端公南归（一本无涣字）",
            "content": "青衿离白社，朱绶始言归。此去应多羡，初心尽不违。\r\n江帆和日落，越鸟近乡飞。一路春风里，杨花雪满衣。"
        },
        {
            "title": "从叔郎中諴辍自秋曹分符安陆属群盗倡炽流毒",
            "content": "华省称前任，何惭削一麾。沧洲失孤垒，白发出重围。\r\n苦节翻多难，空山自喜归。悠悠清汉上，渔者日相依。"
        },
        {
            "title": "送进士卢棨东归",
            "content": "灞岸草萋萋，离觞我独携。流年俱老大，失意又东西。\r\n晓楚山云满，春吴水树低。到家梅雨歇，犹有子规啼。"
        },
        {
            "title": "别同志",
            "content": "所立共寒苦，平生同与游。相看临远水，独自上孤舟。\r\n天淡沧浪晚，风悲兰杜秋。前程吟此景，为子上高楼。"
        },
        {
            "title": "中台五题·石柱",
            "content": "暴乱免遗折，森罗贤达名。末郎何所取，叨继外门荣。"
        },
        {
            "title": "中台五题·玉蕊（乱前唐昌观玉蕊最盛）",
            "content": "唐昌树已荒，天意眷文昌。晓入微风起，春时雪满墙。"
        },
        {
            "title": "中台五题·牡丹",
            "content": "乱前看不足，乱后眼偏明。却得蓬蒿力，遮藏见太平。"
        },
        {
            "title": "中台五题·樗里子墓",
            "content": "贤人骨已销，墓树几荣凋。正直魂如在，斋心愿一招。"
        },
        {
            "title": "中台五题·乳毛松",
            "content": "松格一何高，何人号乳毛？霜天寓直夜，愧尔伴闲曹。"
        },
        {
            "title": "闷题",
            "content": "落第春相困，无心惜落花。荆山归不得，归得亦无家。"
        },
        {
            "title": "采桑",
            "content": "晓陌携笼去，桑林路隔淮。何如斗百草，赌取凤凰钗？"
        },
        {
            "title": "望湘亭",
            "content": "湘水似伊水，湘人非故人。登临独无语，风柳自摇春。"
        },
        {
            "title": "感兴",
            "content": "禾黍不阳艳，竞栽桃李春。翻令力耕者，半作卖花人。"
        },
        {
            "title": "相和歌辞·长门怨二首",
            "content": "闲把罗衣泣凤凰，先朝曾教舞霓裳。\r\n春来却羡庭花落，得逐晴风出禁墙。\r\n流水君恩共不回，杏花争忍扫成堆。\r\n残春未必多烟雨，泪滴闲阶长绿苔。"
        },
        {
            "title": "曲江春草",
            "content": "花落江堤簇暖烟。\r\n雨余江色远相连。\r\n香轮莫碾青毡破。\r\n留与游人一醉眠。"
        },
        {
            "title": "柳",
            "content": "半烟半雨江桥畔，\r\n映杏映桃山路中。\r\n会得离人无限意，\r\n千丝万絮惹春风。"
        },
        {
            "title": "淮上与友人别",
            "content": "扬子江头杨柳春，\r\n杨花愁杀渡江人。\r\n数声风笛离亭晚，\r\n君向潇湘我向秦。"
        }
    ]
}