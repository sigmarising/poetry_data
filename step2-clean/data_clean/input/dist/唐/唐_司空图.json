{
    "dynasty": "唐",
    "author": "司空图",
    "intro": "司空图(837-908)字表圣，河中虞乡（今属山西）人。咸通末年进士，官至中书舍人，知制诰。黄巢起义后，隐居中条山王官谷。朱温代唐后，召其任礼部尚书，不食而死。他是晚唐著名的山水诗人，其诗多表现山林遣兴，闲吟自适的情趣。词亦清雅可爱。著作有《一鸣集》。他所著述的《二十四诗品》对后世诗歌创作影响甚巨。有《司空表圣诗集》。",
    "items": [
        {
            "title": "华阴县楼",
            "content": "丹霄能有几层梯，懒更扬鞭耸翠蜺。\r\n偶凭危栏且南望，不劳高掌欲相携。"
        },
        {
            "title": "淅上（一作江浙上，是今郧阳府，地在秦楚之",
            "content": "华下支离已隔河，又来此地避干戈。山田渐广猿时到，\r村舍新添燕亦多。丹桂石楠宜并长，秦云楚雨暗相和。\r儿童栗熟迷归路，归得仍随牧竖歌。\r西北乡关近帝京，烟尘一片正伤情。愁看地色连空色，\r静听歌声似哭声。红蓼满村人不在，青山绕槛路难平。\r从他烟棹更南去，休向津头问去程。"
        },
        {
            "title": "杨柳枝寿杯词（十八首之第五首）",
            "content": "桃源仙子不须夸，闻道惟栽一片花。\r\n何似浣纱溪畔住，绿阴相间两三家。\r\n【注释】：①桃源：桃花源。\r\n②一片花：陶渊明《桃花源记》谓桃源洞外有桃花林，“芳草鲜美，落英缤纷”云云。\r\n③浣纱溪：又名若耶溪，在浙江绍兴市南，即西施浣纱处。【赏析】：　　江南山清水秀，风光旖旎，胜似传说中的桃源仙境。词人用淡雅的笔墨，传达出人间春色的无限情韵。司空图诗宗王维山林隐逸之风，其词亦然，清新自然，雅洁可爱。"
        },
        {
            "title": "酒泉子",
            "content": "买得杏花，十载归来方始坼。假山西畔药阑东，满枝红。\r\n旋开旋落旋成空，白发多情人更惜。黄昏把酒祝东风，\r\n且从容。"
        },
        {
            "title": "南至日",
            "content": "年年山□□来频，莫强孤危竞要津。吉卦偶成开病眼，\r\n暖檐还葺寄羸身。求仙自躁非无药，报国当材别有人。\r\n鬓发堪伤白已遍，镜中更待白眉新。"
        },
        {
            "title": "旅中重阳",
            "content": "乘时争路只危身，经乱登高有几人。今岁节唯南至在，\r\n旧交坟向北邙新。当歌共惜初筵乐，且健无辞后会频。\r\n莫道中冬犹有闰，蟾声才尽即青春。"
        },
        {
            "title": "重阳山居",
            "content": "此身逃难入乡关，八度重阳在旧山。\r\n篱菊乱来成烂熳，家僮常得解登攀。\r\n年随历日三分尽，醉伴浮生一片闲。\r\n满目秋光还似镜，殷勤为我照衰颜。"
        },
        {
            "title": "乙巳岁愚春秋四十九辞疾拜章将免左掖重阳独",
            "content": "雪鬓不禁镊，知非又此年。退居还有旨，荣路免妨贤。\r\n落落鸣蛩鸟，晴霞度雁天。自无佳节兴，依旧菊篱边。"
        },
        {
            "title": "浙上重阳",
            "content": "登高唯北望，菊助可□明。离恨初逢节，贫居只喜晴。\r\n好文时可见，学稼老无成。莫叹关山阻，何当不阻兵。"
        },
        {
            "title": "五月九日",
            "content": "金石皆销铄，贤愚共网罗。达从诗似偈，狂觉哭胜歌。\r\n高燕凌鸿鹄，枯槎压芰荷。此中无别境，此外是闲魔。"
        },
        {
            "title": "光启三年人日逢鹿",
            "content": "浮世仍逢乱，安排赖佛书。劳生中寿少，抱疾上升疏。\r\n日暖人逢鹿，园荒雪带锄。知非今又过，蘧瑗最怜渠。"
        },
        {
            "title": "丁巳元日",
            "content": "禀朔华夷会，开春气象生。日随行阙近，岳为寿觞晴。\r\n作睿由稽古，昭仁事措刑。上玄劳眷佑，高庙保忠贞。\r\n星变当移幸，人心喜奉迎。传呼清御道，雪涕识臣诚。\r\n鼎饪和方济，台阶润欲平。扶天咨协力，并日召延英。\r\n金跃洪炉动，云驱众蛰惊。关中留王气，席上纵奇兵。\r\n累降搜贤诏，兼持进善旌。短辕收骥步，直路发鹏程。\r\n自乏匡时略，非沽矫俗名。鹤笼何足献，蜗舍别无营。\r\n羸带漳滨病，吟哀越客声。移居荒药圃，耗志在棋枰。\r\n醉忘身空老，书怜眼尚明。偶能甘蹇分，岂是薄浮荣。\r\n虑戒防微浅，□知近利轻。献陵三百里，寤寐祷时清。"
        },
        {
            "title": "句",
            "content": "忍事敌灾星。\r\n物望倾心久，凶渠破胆频。\r\n鼎饫和方济，台阶润欲平。\r\n夜短猿悲减，风和鹊喜虚。\r\n骅骝思故第，鹦鹉失佳人。\r\n鲸鲵人海涸，魑魅棘林幽。\r\n棋声花院闭，幡影石坛高。\r\n地凉清鹤梦，林静肃僧仪。\r\n晚妆留拜月，春睡更生香。\r\n隔谷见鸡犬，山苗接楚田。人家寒食月，花影午时天。\r\n官路好禽声，轩车驻晚程。南楼山最秀，北路邑偏清。\r\n多病形容五十三，谁怜借笏趁朝参?，\r\n十年太华无知己，只得虚中两首诗。\r\n看师逸迹两师宜，高适歌行李白诗。"
        },
        {
            "title": "诗品二十四则·清奇",
            "content": "娟娟群松，下有漪流。晴雪满汀，隔溪渔舟。\r\n可人如玉，步屟寻幽。载行载止，空碧悠悠。\r\n神出古异，淡不可收。如月之曙，如气之秋。"
        },
        {
            "title": "诗品二十四则·精神",
            "content": "欲返不尽，相期与来。明漪绝底，奇花初胎。\r\n青春鹦鹉，杨柳池台。碧山人来，清酒满杯。\r\n生气远出，不著死灰。妙造自然，伊谁与裁？"
        },
        {
            "title": "诗品二十四则·豪放",
            "content": "观花匪禁，吞吐大荒。由道返气，处得以狂。\r\n天风浪浪，海山苍苍。真力弥满，万象在旁。\r\n前招三辰，后引凤凰。晓策六鳌，濯足扶桑。"
        },
        {
            "title": "诗品二十四则·沈著",
            "content": "绿杉野屋，落日气清。脱巾独步，时闻鸟声。\r\n鸿雁不来，之子远行。所思不远，若为平生。\r\n海风碧云，夜渚月明。如有佳语，大河前横。"
        },
        {
            "title": "洛阳咏古（一作胡曾诗）",
            "content": "石勒童年有战机，洛阳长啸倚门时。\r\n晋朝不是王夷甫，大智何由得预知。"
        },
        {
            "title": "丙午岁旦",
            "content": "鸡报已判春，中年抱疾身。晓催庭火暗，风带寺幡新。\r\n多虑无成事，空休是吉人。梅花浮寿酒，莫笑又移巡。"
        },
        {
            "title": "元日",
            "content": "甲子今重数，生涯只自怜。殷勤元日日，欹午又明年。"
        },
        {
            "title": "月下留丹灶（有序）",
            "content": "月下留丹灶，坛边树羽衣。异香人不觉，残夜鹤分飞。\r\n朝会初元盛，蓬瀛旧侣稀。瑶函真迹在，妖魅敢扬威。"
        },
        {
            "title": "杂题二首",
            "content": "棋局长携上钓船，杀中棋杀胜丝牵。\r\n洪炉任铸千钧鼎，只在磻溪一缕悬。\r\n晓镜高窗气象深，自怜清格笑尘心。\r\n世间不为蛾眉误，海上方应鹤背吟。"
        },
        {
            "title": "庚子腊月五日",
            "content": "复道朝延火，严城夜涨尘。骅骝思故第，鹦鹉失佳人。\r\n禁漏虚传点，妖星不振辰。何当回万乘，重睹玉京春。"
        },
        {
            "title": "修史亭二首",
            "content": "少年已惯掷年光，时节催驱独不忙。\r\n今日无疑亦无病，前程无事扰医王。\r\n篱落轻寒整顿新，雪晴步屣会诸邻。\r\n自从南至歌风顶，始见人烟外有人。"
        },
        {
            "title": "冯燕歌（一作沈下贤诗。据《唐音统签》云：",
            "content": "魏中义士有冯燕，游侠幽并最少年。避仇偶作滑台客，\r\n嘶风跃马来翩翩。此时恰遇莺花月，堤上轩车昼不绝。\r\n两面高楼语笑声，指点行人情暗结。掷果潘郎谁不慕，\r\n朱门别见红妆露。故故推门掩不开，似教欧轧传言语。\r\n冯生敲镫袖笼鞭，半拂垂杨半惹烟。树间春鸟知人意，\r\n的的心期暗与传。传道张婴偏嗜酒，从此香闺为我有。\r\n梁间客燕正相欺，屋上鸣鸠空自斗。婴归醉卧非仇汝，\r\n岂知负过人怀惧。燕依户扇欲潜逃，巾在枕傍指令取。\r\n谁言狼戾心能忍，待我情深情不隐。回身本谓取巾难，\r\n倒柄方知授霜刃。凭君抚剑即迟疑，自顾平生心不欺。\r\n尔能负彼必相负，假手他人复在谁？窗间红艳犹可掬，\r\n熟视花钿情不足。唯将大义断胸襟，粉颈初回如切玉。\r\n凤凰钗碎各分飞，怨魄娇魂何处追，凌波如唤游金谷，\r\n羞彼揶揄泪满衣。新人藏匿旧人起，白昼喧呼骇邻里。\r\n诬执张婴不自明，贵免生前遭考捶。官将赴市拥红尘，\r\n掉臂人来擗看人。传声莫遣有冤滥，盗杀婴家即我身。\r\n初闻僚吏翻疑叹，呵叱风狂词不变。缧囚解缚犹自疑，\r\n疑是梦中方脱免。未死劝君莫浪言，临危不顾始知难。\r\n已为不平能割爱，更将身命救深冤。白马贤侯贾相公，\r\n长悬金帛募才雄。拜章请赎冯燕罪，千古三河激义风。\r\n黄河东注无时歇，注尽波澜名不灭。为感词人沈下贤，\r\n长歌更与分明说。此君精爽知犹在，长与人间留炯诫。\r\n铸作金燕香作堆，焚香酬酒听歌来。"
        },
        {
            "title": "杨柳枝二首",
            "content": "陶家五柳簇衡门，还有高情爱此君。\r\n何处更添诗境好，新蝉欹枕每先闻。\r\n数枝珍重蘸沧浪，无限尘心暂免忙。\r\n烦暑若和烟露裛，便同佛手洒清凉。"
        },
        {
            "title": "漫书",
            "content": "乐退安贫知是分，成家报国亦何惭。\r\n到还僧院心期在，瑟瑟澄鲜百丈潭。"
        },
        {
            "title": "白菊三首",
            "content": "不疑陶令是狂生，作赋其如有定情。\r\n犹胜江南隐居士，诗魔终袅负孤名。\r\n自古诗人少显荣，逃名何用更题名。\r\n诗中有虑犹须戒，莫向诗中著不平。\r\n登高可羡少年场，白菊堆边鬓似霜。\r\n益算更希沾上药，今朝第七十重阳。"
        },
        {
            "title": "杏花",
            "content": "诗家偏为此伤情，品韵由来莫与争。\r\n解笑亦应兼解语，只应慵语倩莺声。"
        },
        {
            "title": "李居士",
            "content": "高风只在五峰前，应是精灵降作贤。\r\n万里无云惟一鹤，乡中同看却升天。"
        },
        {
            "title": "山鹊",
            "content": "多惊本为好毛衣，只赖人怜始却归。\r\n众鸟自知颜色减，妒他偏向眼前飞。"
        },
        {
            "title": "杨柳枝寿杯词十八首",
            "content": "乐府翻来占太平，风光无处不含情。\r\n千门万户喧歌吹，富贵人间只此声。\r\n撼晚梳空不自持，与君同折上楼时。\r\n春风还有常情处，系得人心免别离。\r\n灞亭东去彻隋堤，赠别何须醉似泥。\r\n万里往来无一事，便帆轻拂乱莺啼。\r\n台城细仗晓初移，诏赐千官禊饮时。\r\n绿帐远笼清珮响，更曛晴日上龙旗。\r\n桃源仙子不须夸，闻道惟栽一片花。\r\n何似浣纱溪畔住，绿阴相间两三家。\r\n偶然楼上卷珠帘，往往长条拂枕函。\r\n恰值小娥初学舞，拟偷金缕押春衫。\r\n池边影动散鸳鸯，更引微风乱绣床。\r\n直待玉窗尘不起，始应金雁得成行。\r\n稻畦分影向江村，憔悴经霜只半存。\r\n昨日流莺今不见，乱萤飞出照黄昏。\r\n客泪休沾汉水滨，舞腰羞杀汉宫人。\r\n狂风更与回烟帚，扫尽繁花独占春。\r\n游人莫叹易凋衰，长乐荣枯自有期。\r\n看取明年春意动，更于何处最先知。\r\n昔年行乐及芳时，一上丹梯桂一枝。\r\n笑问江头醉公子，饶君满把麹尘丝。\r\n渡头残照一行新，独自依依向北人。\r\n莫恨乡程千里远，眼中从此故乡春。\r\n絮惹轻枝雪未飘，小溪烟束带危桥。\r\n邻家女伴频攀折，不觉回身罥翠翘。\r\n处处萦空百万枝，一枝枝好更题诗。\r\n隔城远岫招行客，便与朱楼当酒旗。\r\n锦城分得映金沟，两岸年年引胜游。\r\n若似松篁须带雪，人间何处认风流。\r\n日暖津头絮已飞，看看还是送君归。\r\n莫言万绪牵愁思，缉取长绳系落晖。\r\n大堤时节近清明，霞衬烟笼绕郡城。\r\n好是梨花相映处，更胜松雪日初晴。\r\n圣主千年乐未央，御沟金翠满垂杨。\r\n年年织作升平字，高映南山献寿觞。"
        },
        {
            "title": "题裴晋公华岳庙题名",
            "content": "岳前大队赴淮西，从此中原息鼓鼙。\r\n石阙莫教苔藓上，分明认取晋公题。"
        },
        {
            "title": "歌者十二首",
            "content": "追逐翻嫌傍管弦，金钗击节自当筵。\r\n风霜一夜燕鸿断，唱作江南袚禊天。\r\n玉树花飘凤失栖，一声初压管弦低。\r\n清回烦暑成潇洒，艳逐寒云变惨凄。\r\n十斛明珠亦易拚，欲兼人艺古来难。\r\n五云合是新声染，熔作琼浆洒露盘。\r\n不似新声唱亦新，旋调玉管旋生春。\r\n愁肠隔断珠帘外，只为今宵共听人。\r\n十年逃难别云林，暂辍狂歌且听琴。\r\n转觉淡交言有味，此声知是古人心。\r\n五柳先生自识微，无言共笑手空挥。\r\n胸中免被风波挠，肯为螳螂动杀机。\r\n风霜寒水旅人心，几处笙歌绣户深。\r\n分泊一场云散后，未胜初夜便听琴。\r\n自怜眼暗难求药，莫恨花繁便有风。\r\n桃李更开须强看，明年兼恐听歌聋。\r\n白云深处寄生涯，岁暮生情赖此花。\r\n蜂蝶绕来忙绕袖，似知教折送邻家。\r\n重九仍重岁渐阑，强开病眼更登攀。\r\n年年认得酣歌处，犹恐招魂葬故山。\r\n绕壁依稀认写真，更须粉绘饰羸身。\r\n凄凉不道身无寿，九日还无旧会人。\r\n鹤氅花香搭槿篱，枕前蛩迸酒醒时。\r\n夕阳似照陶家菊，黄蝶无穷压故枝。"
        },
        {
            "title": "柏东",
            "content": "冥得机心岂在僧，柏东闲步爱腾腾。\r\n免教世路人相忌，逢著村醪亦不憎。"
        },
        {
            "title": "重阳四首",
            "content": "檐前减燕菊添芳，燕尽庭前菊又荒。\r\n老大比他年少少，每逢佳节更悲凉。\r\n雨寒莫待菊花催，须怕晴空暖并开。\r\n开却一枝开却尽，且随幽蝶更徘徊。\r\n青娥懒唱无衣换，黄菊新开乞酒难。\r\n长有长亭惆怅事，隔河更得对凭栏。\r\n白发怕寒梳更懒，黄花晴日照初开。\r\n篱头应是蝶相报，已被邻家携酒来。"
        },
        {
            "title": "少仪",
            "content": "昨日登班缀柏台，更惭起草属微才。\r\n锦窠不是寻常锦，兼向丘迟夺得来。"
        },
        {
            "title": "力疾山下吴村看杏花十九首",
            "content": "春来渐觉一川明，马上繁花作阵迎。\r\n掉臂只将诗酒敌，不劳金鼓助横行。\r\n阊阖曾排捧御炉，犹看晓月认金铺。\r\n羸形不画凌烟阁，只为微才激壮图。\r\n镜留雪鬓暖消无，春到梨花日又晡。\r\n移取扶桑阶下种，年年看长碍金乌。\r\n折来未尽不须休，年少争来莫与留。\r\n更愿狂风知我意，一时吹向海西头。\r\n才情百巧斗风光，却笑雕花刻叶忙。\r\n熨帖新巾来与裹，犹看腾踏少年场。\r\n浮世荣枯总不知，且忧花阵被风欺。\r\n侬家自有麒麟阁，第一功名只赏诗。\r\n白衫裁袖本教宽，朱紫由来亦一般。\r\n王老小儿吹笛看，我侬试舞尔侬看。\r\n单床薄被又羁栖，待到花开亦甚迷。\r\n若道折多还有罪，只应莺啭是金鸡。\r\n近来桃李半烧枯，归卧乡园只老夫。\r\n莫算明年人在否，不知花得更开无?\r\n汉王何事损精神，花满深宫不见春。\r\n秾艳三千临粉镜，独悲掩面李夫人。\r\n能艳能芳自一家，胜鸾胜凤胜烟霞。\r\n客来须共醒醒看，碾尽明昌几角茶。\r\n造化无端欲自神，裁红剪翠为新春。\r\n不如分减闲心力，更助英豪济活人。\r\n徘徊自劝莫沾缨，分付年年谷口莺。\r\n却赖无情容易别，有情早个不胜情。\r\n闲步偏宜舞袖迎，春光何事独无情。\r\n垂杨合是诗家物，只爱敷溪道北生。\r\n亦知王大是昌龄，杜二其如律韵清。\r\n还有酸寒堪笑处，拟夸朱绂更峥嵘。\r\n潘郎爱说是诗家，枉占河阳一县花。\r\n千载几人搜警句，补方金字爱晴霞。\r\n行乐溪边步转迟，出山渐减探花期。\r\n去年四度今三度，恐到凭人折去时。\r\n此身衰病转堪嗟，长忍春寒独惜花。\r\n更恨新诗无纸写，蜀笺堆积是谁家?\r\n昨日黄昏始看回，梦中相约又衔杯。\r\n起来闻道风飘却，犹拟教人扫取来。"
        },
        {
            "title": "修史亭三首",
            "content": "山前邻叟去纷纷，独强衰羸爱杜门。\r\n渐觉一家看冷落，地炉生火自温存。\r\n甘心七十且酣歌，自算平生幸已多。\r\n不似香山白居士，晚将心地著禅魔。\r\n乌纱巾上是青天，检束酬知四十年。\r\n谁料平生臂鹰手，挑灯自送佛前钱。"
        },
        {
            "title": "寄薛起居",
            "content": "小域新衔贺圣朝，亦知蹇分巧难抛。\r\n粗才自合无岐路，不破工夫漫解嘲。"
        },
        {
            "title": "长命缕",
            "content": "他乡处处堪悲事，残照依依惜别天。\r\n此去知名长命缕，殷勤为我唱花前。"
        },
        {
            "title": "白菊三首",
            "content": "人间万恨已难平，栽得垂杨更系情。\r\n犹喜闰前霜未下，菊边依旧舞身轻。\r\n莫惜西风又起来，犹能婀娜傍池台。\r\n不辞暂被霜寒挫，舞袖招香即却回。\r\n为报繁霜且莫催，穷秋须到自低垂。\r\n横拖长袖招人别，只待春风却舞来。"
        },
        {
            "title": "扇",
            "content": "珍重逢秋莫弃捐，依依只仰故人怜。\r\n有时池上遮残日，承得霜林几个蝉。"
        },
        {
            "title": "杂题二首",
            "content": "先知左袒始同行，须待龙楼羽翼成。\r\n若使只凭三杰力，犹应汉鼎一毫轻。\r\n鱼在枯池鸟在林，四时无奈雪霜侵。\r\n若教激劝由真宰，亦奖青松径寸心。"
        },
        {
            "title": "漫书五首",
            "content": "长拟求闲未得闲，又劳行役出秦关。\r\n逢人渐觉乡音异，却恨莺声似故山。\r\n溪边随事有桑麻，尽日山程十数家。\r\n莫怪行人频怅望，杜鹃不是故乡花。\r\n海上昔闻麋爱鹤，山中今日鹿憎龟。\r\n爱憎止竟须关分，莫把微才望所知。\r\n世路快心无好事，恩门嘉话合书绅。\r\n神藏鬼伏能千变，亦胜忘机避要津。\r\n四翁识势保安闲，须为生灵暂出山。\r\n一种老人能算度，磻溪心迹愧商颜。"
        },
        {
            "title": "狂题十八首",
            "content": "莫恨艰危日日多，时情其奈幸门何。\r\n貔貅睡稳蛟龙渴，犹把烧残朽铁磨。\r\n别鹤凄凉指法存，戴逵能耻近王门。\r\n世间第一风流事，借得王公玉枕痕。\r\n交疏自古戒言深，肝胆徒倾致铄金。\r\n不是史迁书与说，谁知孤负李陵心。\r\n南华落笔似荒唐，若肯经纶亦不狂。\r\n偶作客星侵帝座，却应虚薄是严光。\r\n不劳世路更相猜，忍到须休惜得材。\r\n几度懒乘风水便，拗船折舵恐难回。\r\n由来相爱只诗僧，怪石长松自得朋。\r\n却怕他生还识字，依前日下作孤灯。\r\n老禅乘仗莫过身，远岫孤云见亦频。\r\n应是佛边犹怕闹，信缘须作且闲人。\r\n止竟闲人不爱闲，只偷无事闭柴关。\r\n轰霆搅破蛟龙窟，也被狂风卷出山。\r\n地下修文著作郎，生前饥处倒空墙。\r\n何如神爽骑星去，犹自研几助玉皇。\r\n雨洗芭蕉叶上诗，独来凭槛晚晴时。\r\n故园虽恨风荷腻，新句闲题亦满池。\r\n初时拄杖向邻村，渐到清明亦杜门。\r\n三十年来辞病表，今朝卧病感皇恩。\r\n来时虽恨失青毡，自见芭蕉几十篇。\r\n应是阿刘还宿债，剩拚才思折供钱。\r\n芭蕉丛畔碧婵娟，免更悠悠扰蜀川。\r\n应到去时题不尽，不劳分寄校书笺。\r\n自伤衰病渐难平，永夜禅床雨滴声。\r\n闻道虎疮仍带镞，吼来和痛亦横行。\r\n昨日流莺今日蝉，起来又是夕阳天。\r\n六龙飞辔长相窘，更忍乘危自著鞭。\r\n有是有非还有虑，无心无迹亦无猜。\r\n不平便激风波险，莫向安时稔祸胎。\r\n十年三署让官频，认得无才又索身。\r\n莫道太行同一路，大都安稳属闲人。\r\n曾闻劫火到蓬壶，缩尽鳌头海亦枯。\r\n今日家山同此恨，人归未得鹤归无。"
        },
        {
            "title": "纶阁有感",
            "content": "风涛曾阻化鳞来，谁料蓬瀛路却开。\r\n欲去迟迟还自笑，狂才应不是仙才。"
        },
        {
            "title": "寄王十四舍人",
            "content": "几年汶上约同游，拟为莲峰别置楼。\r\n今日凤凰池畔客，五千仞雪不回头。"
        },
        {
            "title": "丑年冬",
            "content": "醉日昔闻都下酒，何如今喜折新茶。\r\n不堪病渴仍多虑，好向灉湖便出家。"
        },
        {
            "title": "贺翰林侍郎二首",
            "content": "太白东归鹤背吟，镜湖空在酒船沈。\r\n今朝忽见银台事，早晚重征入翰林。\r\n玉版征书洞里看，沈羲新拜侍郎官。\r\n文星喜气连台曜，圣主方知四海安。"
        },
        {
            "title": "王官二首",
            "content": "风荷似醉和花舞，沙鸟无情伴客闲。\r\n总是此中皆有恨，更堪微雨半遮山。\r\n荷塘烟罩小斋虚，景物皆宜入画图。\r\n尽日无人只高卧，一双白鸟隔纱厨。"
        },
        {
            "title": "自河西归山二首",
            "content": "一水悠悠一叶危，往来长恨阻归期。\r\n乡关不是无华表，自为多惊独上迟。\r\n水阔风惊去路危，孤舟欲上更迟迟。\r\n鹤群长扰三珠树，不借人间一只骑。"
        },
        {
            "title": "光化踏青有感",
            "content": "引得车回莫认恩，却成寂寞与谁论。\r\n到头不是君王意，羞插垂杨更傍门。"
        },
        {
            "title": "寄王赞学",
            "content": "黄卷不关兼济业，青山自保老闲身。\r\n一行万里纤尘静，可要张仪更入秦。"
        },
        {
            "title": "上方",
            "content": "花落更同悲木落，莺声相续即蝉声。\r\n荣枯了得无多事，只是闲人漫系情。"
        },
        {
            "title": "汴柳半枯因悲柳中隐",
            "content": "行人莫叹前朝树，已占河堤几百春。\r\n惆怅题诗柳中隐，柳衰犹在自无身。"
        },
        {
            "title": "戏题试衫",
            "content": "朝班尽说人宜紫，洞府应无鹤着绯。\r\n从此玉皇须破例，染霞裁赐地仙衣。"
        },
        {
            "title": "寓笔",
            "content": "年年镊鬓到花飘，依旧花繁鬓易凋。\r\n撩乱一场人更恨，春风谁道胜轻飙。"
        },
        {
            "title": "洛中三首",
            "content": "秋风团扇未惊心，笑看妆台落叶侵。\r\n绣凤不教金缕暗，青楼何处有寒砧。\r\n不用频嗟世路难，浮生各自系悲欢。\r\n风霜一夜添羁思，罗绮谁家待早寒?\r\n燕巢空后谁相伴，鸳被缝来不忍薰。\r\n薄命敢辞长滴泪，倡家未必肯留君。"
        },
        {
            "title": "虞乡北原",
            "content": "泽北村贫烟火狞，稚田冬旱倩牛耕。\r\n老人惆怅逢人诉，开尽黄花麦未金。"
        },
        {
            "title": "偶诗五首",
            "content": "闲韵虽高不衒才，偶抛猿鸟乍归来。\r\n夕阳照个新红叶，似要题诗落砚台。\r\n芙蓉骚客空留怨，芍药诗家只寄情。\r\n谁似天才李山甫，牡丹属思亦纵横。\r\n贤豪出处尽沉吟，白日高悬只照心。\r\n一掬信陵坟上土，便如碣石累千金。\r\n声貌由来固绝伦，今朝共许占残春。\r\n当歌莫怪频垂泪，得地翻惭早失身。\r\n中宵茶鼎沸时惊，正是寒窗竹雪明。\r\n甘得寂寥能到老，一生心地亦应平。"
        },
        {
            "title": "喜山鹊初归三首",
            "content": "翠衿红觜便知机，久避重罗稳处飞。\r\n只为从来偏护惜，窗前今贺主人归。\r\n山中只是惜珍禽，语不分明识尔心。\r\n若使解言天下事，燕台今筑几千金。\r\n阻他罗网到柴扉，不奈偷仓雀转肥。\r\n赖尔林塘添景趣，剩留山果引教归。"
        },
        {
            "title": "新节",
            "content": "转悲新岁重于山，不似轻鸥肯复还。\r\n朱绂纵教金印换，青云未胜白头闲。"
        },
        {
            "title": "暮春对柳二首",
            "content": "萦愁惹恨奈杨花，闭户垂帘亦满家。\r\n恼得闲人作酒病，刚须又扑越溪茶。\r\n洞中犹说看桃花，轻絮狂飞自俗家。\r\n正是阶前开远信，小娥旋拂碾新茶。"
        },
        {
            "title": "赠日东鉴禅师",
            "content": "故国无心度海潮，老禅方丈倚中条。\r\n夜深雨绝松堂静，一点飞萤照寂寥。"
        },
        {
            "title": "携仙箓九首",
            "content": "岳北秋空渭北川，晴云渐薄薄如烟。\r\n坐来还见微风起，吹散残阳一片蝉。\r\n一半晴空一半云，远笼仙掌日初曛。\r\n洞天有路不知处，绝顶异香难更闻。\r\n决事还须更事酬，清谭妙理一时休。\r\n渔翁亦被机心误，眼暗汀边结钓钩。\r\n迹不趋时分不侯，功名身外最悠悠。\r\n听君总画麒麟阁，还我闲眠舴艋舟。\r\n仙凡路阻两难留，烟树人间一片秋。\r\n若道阴功能济活，且将方寸自焚修。\r\n若有阴功救未然，玉皇品籍亦搜贤。\r\n应知谭笑还高谢，别就沧洲赞上仙。\r\n英名何用苦搜奇，不朽才销一句诗。\r\n却赖风波阻三岛，老臣犹得恋明时。\r\n剪取红云剩写诗，年年高会趁花时。\r\n水精楼阁分明见，只欠霞浆别著旗。\r\n此生得作太平人，只向尘中便出尘。\r\n移取碧桃花万树，年年自乐故乡春。"
        },
        {
            "title": "乙丑人日",
            "content": "自怪扶持七十身，归来又见故乡春。\r\n今朝人日逢人喜，不料偷生作老人。"
        },
        {
            "title": "戊午三月晦二首",
            "content": "随风逐浪剧蓬萍，圆首何曾解最灵。\r\n笔砚近来多自弃，不关妖气暗文星。\r\n牛夸棋品无勍敌，谢占诗家作上流。\r\n岂似小敷春水涨，年年鸾鹤待仙舟。"
        },
        {
            "title": "浪淘沙",
            "content": "不必长漂玉洞花，曲中偏爱浪淘沙。\r\n黄河却胜天河水，万里萦纡入汉家。"
        },
        {
            "title": "步虚",
            "content": "阿母亲教学步虚，三元长遣下蓬壶。\r\n云韶韵俗停瑶瑟，鸾鹤飞低拂宝炉。"
        },
        {
            "title": "莲峰前轩",
            "content": "人间上寿若能添，只向人间也不嫌。\r\n看著四邻花竞发，高楼从此莫垂帘。"
        },
        {
            "title": "游仙二首",
            "content": "蛾眉新画觉婵娟，斗走将花阿母边。\r\n仙曲教成慵不理，玉阶相簇打金钱。\r\n刘郎相约事难谐，雨散云飞自此乖。\r\n月姊殷勤留不住，碧空遗下水精钗。"
        },
        {
            "title": "南至四首",
            "content": "今冬腊后无残日，故国烧来有几家。\r\n却恨早梅添旅思，强偷春力报年华。\r\n花时不是偏愁我，好事应难总取他。\r\n已被诗魔长役思，眼中莫厌早梅多。\r\n年华乱后偏堪惜，世路抛来已自生。\r\n犹有玉真长命缕，樽前时唱缓羁情。\r\n一任喧阗绕四邻，闲忙皆是自由身。\r\n人来客去还须议，莫遣他人作主人。"
        },
        {
            "title": "力疾马上走笔",
            "content": "酿黍长添不尽杯，只忧花尽客空回。\r\n垂杨且为晴遮日，留遇重阳即放开。"
        },
        {
            "title": "石楠",
            "content": "客处偷闲未是闲，石楠虽好懒频攀。\r\n如何风叶西归路，吹断寒云见故山。"
        },
        {
            "title": "光启丁未别山",
            "content": "草堂琴画已判烧，犹托邻僧护燕巢。\r\n此去不缘名利去，若逢逋客莫相嘲。"
        },
        {
            "title": "偶书五首",
            "content": "情知了得未如僧，客处高楼莫强登。\r\n莺也解啼花也发，不关心事最堪憎。\r\n自有池荷作扇摇，不关风动爱芭蕉。\r\n只怜直上抽红蕊，似我丹心向本朝。\r\n曾看轻舟渡远津，无风著岸不经旬。\r\n只缘命蹇须知命，却是人争阻得人。\r\n上谷何曾解有情，有情人自惜君行。\r\n证因池上今生愿，的的他生作化生。\r\n新店南原后夜程，黄河风浪信难平。\r\n渡头杨柳知人意，为惹官船莫放行。"
        },
        {
            "title": "客中重九",
            "content": "楚老相逢泪满衣，片名薄宦已知非。\r\n他乡不似人间路，应共东流更不归。"
        },
        {
            "title": "与伏牛长老偈二首",
            "content": "不算菩提与阐提，惟应执著便生迷。\r\n无端指个清凉地，冻杀胡僧雪岭西。\r\n长绳不见系空虚，半偈传心亦未疏。\r\n推倒我山无一事，莫将文字缚真如。"
        },
        {
            "title": "商山二首",
            "content": "清溪一路照羸身，不似云台画像人。\r\n国史数行犹有志，只将谈笑继英尘。\r\n马上搜奇已数篇，籍中犹愧是顽仙。\r\n关头传说开元事，指点多疑孟浩然。"
        },
        {
            "title": "漫题",
            "content": "无宦无名拘逸兴，有歌有酒任他乡。\r\n看看万里休征戍，莫向新词寄断肠。"
        },
        {
            "title": "与都统参谋书有感",
            "content": "惊鸾迸鹭尽归林，弱羽低垂分独沈。\r\n带病深山犹草檄，昭陵应识老臣心。"
        },
        {
            "title": "偶题三首",
            "content": "浮世悠悠旋一空，多情偏解挫英雄。\r\n风光只在歌声里，不必楼前万树红。\r\n小池随事有风荷，烧酹倾壶一曲歌。\r\n欲待秋塘擎露看，自怜生意已无多。\r\n辽阳音信近来稀，纵有虚传逼节归。\r\n永日无人新睡觉，小窗晴暖螖虫飞。"
        },
        {
            "title": "灯花三首",
            "content": "蜀柳丝丝幂画楼，窗尘满镜不梳头。\r\n几时金雁传归信，剪断香魂一缕愁。\r\n姊姊教人且抱儿，逐他女伴卸头迟。\r\n明朝斗草多应喜，翦得灯花自扫眉。\r\n闰前小雪过经旬，犹自依依向主人。\r\n开尽菊花怜强舞，与教弟子待新春。"
        },
        {
            "title": "放龟二首",
            "content": "却为多知自不灵，今朝教汝卜长生。\r\n若求深处无深处，只有依人会有情。\r\n世外犹迷不死庭，人间莫恃自无营。\r\n本期沧海堪投迹，却向朱门待放生。"
        },
        {
            "title": "乐府",
            "content": "五更窗下簇妆台，已怕堂前阿母催。\r\n满鸭香薰鹦鹉睡，隔帘灯照牡丹开。"
        },
        {
            "title": "忆中条",
            "content": "燕辞旅舍人空在，萤出疏篱菊正芳。\r\n堪恨昔年联句地，念经僧扫过重阳。"
        },
        {
            "title": "移桃栽",
            "content": "独临官路易伤摧，从遣春风恣意开。\r\n禅客笑移山上看，流莺直到槛前来。"
        },
        {
            "title": "见后雁有感",
            "content": "笑尔穷通亦似人，高飞偶滞莫悲辛。\r\n却缘风雪频相阻，只向关中待得春。"
        },
        {
            "title": "红茶花",
            "content": "景物诗人见即夸，岂怜高韵说红茶。\r\n牡丹枉用三春力，开得方知不是花。"
        },
        {
            "title": "狂题二首",
            "content": "草堂旧隐犹招我，烟阁英才不见君。\r\n惆怅故山归未得，酒狂叫断暮天云。\r\n须知世乱身难保，莫喜天晴菊并开。\r\n长短此身长是客，黄花更助白头催。"
        },
        {
            "title": "南北史感遇十首",
            "content": "雨淋麟阁名臣画，雪卧龙庭猛将碑。\r\n不用黄金铸侯印，尽输公子买蛾眉。\r\n汉世频封万户侯，云台空峻谢风流。\r\n江南不有名儒相，齿冷中原笑未休。\r\n天风斡海怒长鲸，永固南来百万兵。\r\n若向沧洲犹笑傲，江山虚有石头城。\r\n花迷公子玉楼恩，镜弄佳人红粉春。\r\n不信关山劳远戍，绮罗香外任行尘。\r\n兵围梁殿金瓯破，火发陈宫玉树摧。\r\n奸佞岂能惭误国，空令怀古更徘徊。\r\n行乐最宜连夜景，太平方觉有春风。\r\n千金尽把酬歌舞，犹胜三边赏战功。\r\n桃芳李艳年年发，羌管蛮弦处处多。\r\n海上应无三岛路，人间惟有一声歌。\r\n佳人自折一枝红，把唱新词曲未终。\r\n惟向眼前怜易落，不如抛掷任春风。\r\n景阳楼下花钿镜，玄武湖边锦绣旗。\r\n昔日繁华今日恨，雉媒声晚草芳时。\r\n乱后人间尽不平，秦川花木最伤情。\r\n无穷红艳红尘里，骤马分香散入营。"
        },
        {
            "title": "武陵路",
            "content": "橘岸舟间罾网挂，茶坡日暖鹧鸪啼。\r\n女郎指点行人笑，知向花间路已迷。"
        },
        {
            "title": "寺阁",
            "content": "昔岁登临未衰飒，不知何事爱伤情。\r\n今来揽镜翻堪喜，乱后霜须长几茎。"
        },
        {
            "title": "秋燕",
            "content": "从扑香尘拂面飞，怜渠只为解相依。\r\n经冬好近深炉暖，何必千岩万水归?"
        },
        {
            "title": "敷溪桥院有感",
            "content": "昔岁攀游景物同，药炉今在鹤归空。\r\n青山满眼泪堪碧，绛帐无人花自红。"
        },
        {
            "title": "九月八日",
            "content": "已是人间寂寞花，解怜寂寞傍贫家。\r\n老来不得登高看，更甚残春惜岁华。"
        },
        {
            "title": "证因亭",
            "content": "峰北幽亭愿证因，他生此地却容身。\r\n上方僧在时应到，笑认前衔记写真。"
        },
        {
            "title": "有赠",
            "content": "有诗有酒有高歌，春色年年奈我何。\r\n试问羲和能驻否，不劳频借鲁阳戈。"
        },
        {
            "title": "省试",
            "content": "粉闱深锁唱同人，正是终南雪霁春。\r\n闲系长安千匹马，今朝似减六街尘。"
        },
        {
            "title": "柳二首",
            "content": "谁家按舞傍池塘，已见繁枝嫩眼黄。\r\n漫说早梅先得意，不知春力暗分张。\r\n似拟凌寒妒早梅，无端弄色傍高台。\r\n折来未有新枝长，莫遣佳人更折来。"
        },
        {
            "title": "重阳阻雨",
            "content": "重阳阻雨独衔杯，移得山家菊未开。\r\n犹胜登高闲望断，孤烟残照马嘶回。"
        },
        {
            "title": "送道者二首",
            "content": "洞天真侣昔曾逢，西岳今居第几峰。\r\n峰顶他时教我认，相招须把碧芙蓉。\r\n殷勤不为学烧金，道侣惟应识此心。\r\n雪里千山访君易，微微鹿迹入深林。"
        },
        {
            "title": "雨中",
            "content": "维摩居士陶居士，尽说高情未足夸。\r\n檐外莲峰阶下菊，碧莲黄菊是吾家。"
        },
        {
            "title": "山中",
            "content": "凡鸟爱喧人静处，闲云似妒月明时。\r\n世间万事非吾事，只愧秋来未有诗。"
        },
        {
            "title": "华下对菊",
            "content": "清香裛露对高斋，泛酒偏能浣旅怀。\r\n不似春风逞红艳，镜前空坠玉人钗。"
        },
        {
            "title": "青龙师安上人",
            "content": "灾曜偏临许国人，雨中衰菊病中身。\r\n清香一炷知师意，应为昭陵惜老臣。"
        },
        {
            "title": "自郓乡北归",
            "content": "巴烟幂幂久萦恨，楚柳绵绵今送归。\r\n回避江边同去雁，莫教惊起错南飞。"
        },
        {
            "title": "淮西",
            "content": "鳌冠三山安海浪，龙盘九鼎镇皇都。\r\n莫夸十万兵威盛，消个忠良效顺无。"
        },
        {
            "title": "寓居有感三首",
            "content": "亦知世路薄忠贞，不忍残年负圣明。\r\n只待东封沾庆赐，碑阴别刻老臣名。\r\n不放残年却到家，衔杯懒更问生涯。\r\n河堤往往人相送，一曲晴川隔蓼花。\r\n黑须寄在白须生，一度秋风减几茎。\r\n客处不堪频送别，无多情绪更伤情。"
        },
        {
            "title": "偶作",
            "content": "索得身归未保闲，乱来道在辱来顽。\r\n留侯万户虽无分，病骨应消一片山。"
        },
        {
            "title": "涔阳渡",
            "content": "楚田人立带残晖，驿迥村幽客路微。\r\n两岸芦花正萧飒，渚烟深处白牛归。"
        },
        {
            "title": "闲夜二首",
            "content": "道侣难留为虐棋，邻家闻说厌吟诗。\r\n前峰月照分明见，夜合香中露卧时。\r\n此身闲得易为家，业是吟诗与看花。\r\n若使他生抛笔砚，更应无事老烟霞。"
        },
        {
            "title": "榜下",
            "content": "三十功名志未伸，初将文字竞通津。\r\n春风漫折一枝桂，烟阁英雄笑杀人。"
        },
        {
            "title": "梦中",
            "content": "几多亲爱在人间，上彻霞梯会却还。\r\n须是蓬瀛长买得，一家同占作家山。"
        },
        {
            "title": "华（一作花）下二首",
            "content": "故国春归未有涯，小栏高槛别人家。\r\n五更惆怅回孤枕，犹自残灯照落花。\r\n关外风昏欲雨天，荠花耕倒枕河壖。\r\n村南寂寞时回望，一只鸳鸯下渡船。"
        },
        {
            "title": "故乡杏花",
            "content": "寄花寄酒喜新开，左把花枝右把杯。\r\n欲问花枝与杯酒，故人何得不同来?"
        },
        {
            "title": "涧户",
            "content": "涧户芳烟接水村，乱来归得道仍存。\r\n数竿新竹当轩上，不羡侯家立戟门。"
        },
        {
            "title": "有感二首",
            "content": "自古经纶足是非，阴谋最忌夺天机。\r\n留侯却粒商翁去，甲第何人意气归。\r\n古来贤俊共悲辛，长是豪家拒要津。\r\n从此当歌唯痛饮，不须经世为闲人。"
        },
        {
            "title": "白菊杂书四首",
            "content": "黄昏寒立更披襟，露浥清香悦道心。\r\n却笑谁家扃绣户，正薰龙麝暖鸳衾。\r\n四面云屏一带天，是非断得自翛然。\r\n此生只是偿诗债，白菊开时最不眠。\r\n狂才不足自英雄，仆妾驱令学贩舂。\r\n侯印几人封万户，侬家只办买孤峰。\r\n黄鹂啭处谁同听，白菊开时且剩过。\r\n漫道南朝足流品，由来叔宝不宜多。"
        },
        {
            "title": "鹂",
            "content": "不是流莺独占春，林间彩翠四时新。\r\n应知拟上屏风画，偏坐横枝亦向人。"
        },
        {
            "title": "歌",
            "content": "处处亭台只坏墙，军营人学内人妆。\r\n太平故事因君唱，马上曾听隔教坊。"
        },
        {
            "title": "河湟有感",
            "content": "一自萧关起战尘，河湟隔断异乡春。\r\n汉儿尽作胡儿语，却向城头骂汉人。"
        },
        {
            "title": "有感",
            "content": "国事皆须救未然，汉家高阁漫凌烟。\r\n功臣尽遣词人赞，不省沧洲画鲁连。"
        },
        {
            "title": "乱前上卢相",
            "content": "虏黠虽多变，兵骄即易乘。犹须劳斥候，勿遣大河冰。"
        },
        {
            "title": "春山",
            "content": "可是武陵溪，春芳著路迷。花明催曙早，云腻惹空低。"
        },
        {
            "title": "乱后",
            "content": "羽书传栈道，风火隔乡关。病眼那堪泣，伤心不到间。"
        },
        {
            "title": "偈",
            "content": "人若憎时我亦憎，逃名最要是无能。\r\n后生乞汝残风月，自作深林不语僧。"
        },
        {
            "title": "牡丹",
            "content": "得地牡丹盛，晓添龙麝香。主人犹自惜，锦幕护春霜。"
        },
        {
            "title": "岁尽二首",
            "content": "明日添一岁，端忧奈尔何。冲寒出洞口，犹校夕阳多。\r\n莫话伤心事，投春满鬓霜。殷勤共尊酒，今岁只残阳。"
        },
        {
            "title": "休休亭",
            "content": "且喜安能保，那堪病更忧。可怜藜杖者，真个种瓜侯。"
        },
        {
            "title": "有感",
            "content": "灯影看须黑，墙阴惜草青。岁阑悲物我，同是冒霜萤。"
        },
        {
            "title": "乐府",
            "content": "宝马跋尘光，双驰照路旁。喧传报戚里，明日幸长杨。"
        },
        {
            "title": "古乐府",
            "content": "一叶随西风，君行亦向东。知妾飞书意，无劳待早鸿。"
        },
        {
            "title": "杂题九首",
            "content": "病来胜未病，名缚便忘名。今日甘为客，当时注愍征。\r\n暑湿深山雨，荒居破屋灯。此生无忏处，此去作高僧。\r\n不须频怅望，且喜脱喧嚣。亦有终焉意，陂南看稻苗。\r\n楼带猿吟迥，庭容鹤舞宽。日煞书因阅画，封药偶和丹。\r\n宴罢论诗久，亭高拜表频。岸香蕃舶月，洲色海烟春。\r\n驿步堤萦阁，军城鼓振桥。鸥和湖雁下，雪隔岭梅飘。\r\n带雪南山道，和钟北阙明。太平当共贺，开化喝来声。\r\n舴艋猿偷上，蜻蜓燕竞飞。樵香烧桂子，苔湿挂莎衣。\r\n溪涨渔家近，烟收鸟道高。松花飘可惜，睡里洒离骚。"
        },
        {
            "title": "偶书五首",
            "content": "衰谢当何忏，惟应悔壮图。磬声花外远，人影塔前孤。\r\n色变莺雏长，竿齐笋箨垂。白头身偶在，清夏景还移。\r\n蜀妓轻成妙，吴娃狎共纤。晚妆留拜月，卷上水精帘。\r\n独步荒郊暮，沉思远墅幽。平生多少事，弹指一时休。\r\n掩谤知迎吠，欺心见强颜。有名人易困，无契债难还。"
        },
        {
            "title": "重阳",
            "content": "菊开犹阻雨，蝶意切于人。亦应知暮节，不比惜残春。"
        },
        {
            "title": "借居",
            "content": "借住郊园久，仍逢夏景新。绿苔行屐稳，黄鸟傍窗频。"
        },
        {
            "title": "村西杏花二首",
            "content": "薄腻力偏羸，看看怆别时。东风狂不惜，西子病难医。\r\n肌细分红脉，香浓破紫苞。无因留得玩，争忍折来抛。"
        },
        {
            "title": "长亭",
            "content": "梅雨和乡泪，终年共酒衣。殷勤华表鹤，羡尔亦曾归。"
        },
        {
            "title": "避乱",
            "content": "离乱身偶在，窜迹任浮沉。虎暴荒居迥，萤孤黑夜深。"
        },
        {
            "title": "乱后三首",
            "content": "丧乱家难保，艰虞病懒医。空将忧国泪，犹拟洒丹墀。\r\n流芳能几日，惆怅又闻蝉。行在多新贵，幽栖独长年。\r\n世事尝艰险，僧居惯寂寥。美香闻夜合，清景见寅朝。"
        },
        {
            "title": "牛头寺",
            "content": "终南最佳处，禅诵出青霄。群木澄幽寂，疏烟泛泬寥。"
        },
        {
            "title": "华清宫",
            "content": "帝业山河固，离宫宴幸频。岂知驱战马，只是太平人。"
        },
        {
            "title": "漫题（一作歌）",
            "content": "经乱年年厌别离，歌声喜似太平时。\r\n词臣更有中兴颂，磨取莲峰便作碑。"
        },
        {
            "title": "松滋渡二首",
            "content": "步上短亭久，看回官渡船。江乡宜晚霁，楚老语丰年。\r\n楚岫接乡思，茫茫归路迷。更堪斑竹驿，初听鹧鸪啼。"
        },
        {
            "title": "即事九首",
            "content": "宿雨川原霁，凭高景物新。陂痕侵牧马，云影带耕人。\r\n十年深隐地，一雨太平心。匣涩休看剑，窗明复上琴。\r\n明时那弃置，多病自迟留。疏磬和吟断，残灯照卧幽。\r\n衰鬓闲生少，丹梯望觉危。松须依石长，鹤不傍人卑。\r\n落叶频惊鹿，连峰欲映雕。此生诗病苦，此病更萧条。\r\n旅思又惊夏，庭前长小松。远峰生贵气，残月敛衰容。\r\n林鸟频窥静，家人亦笑慵。旧居留稳枕，归卧听秋钟。\r\n华宇知难保，烧来又却修。只应巢燕惜，未必主人留。\r\n幽鸟穿篱去，邻翁采药回。云从潭底出，花向佛前开。"
        },
        {
            "title": "秋景",
            "content": "景物皆难驻，伤春复怨秋。旋书红叶落，拟画碧云收。"
        },
        {
            "title": "退居漫题七首",
            "content": "花缺伤难缀，莺喧奈细听。惜春春已晚，珍重草青青。\r\n堤柳自绵绵，幽人无恨牵。只忧诗病发，莫寄校书笺。\r\n燕语曾来客，花催欲别人。莫愁春又过，看著又新春。\r\n身外都无事，山中久避喧。破巢看乳燕，留果待啼猿。\r\n诗家通籍美，工部与司勋。高贾虽难敌，微官偶胜君。\r\n努力省前非，人生上寿稀。青云无直道，暗室有危机。\r\n燕拙营巢苦，鱼贪触网惊。岂缘身外事，亦似我劳形。"
        },
        {
            "title": "秦关",
            "content": "形胜今虽在，荒凉恨不穷。虎狼秦国破，狐兔汉陵空。"
        },
        {
            "title": "永夜",
            "content": "永夜疑无日，危时只赖山。旷怀休戚外，孤迹是非间。"
        },
        {
            "title": "漫书二首",
            "content": "剩欲逢花折，判须冒雨频。晴明开渐少，莫怕湿新巾。\r\n小蝶尔何竞，追飞不惮劳。远教群雀见，宁悟祸梯高。"
        },
        {
            "title": "即事二首",
            "content": "茶爽添诗句，天清莹道心。只留鹤一只，此外是空林。\r\n御礼征奇策，人心注盛时。从来留振滞，只待济临危。"
        },
        {
            "title": "率题",
            "content": "宦路前衔闲不记，醉乡佳境兴方浓。\r\n一林高竹长遮日，四壁寒山更闰冬。"
        },
        {
            "title": "河上二首",
            "content": "惨惨日将暮，驱羸独到庄。沙痕傍墟落，风色入牛羊。\r\n新霁田园处，夕阳禾黍明。沙村平见水，深巷有鸥声。"
        },
        {
            "title": "独坐",
            "content": "幽径入桑麻，坞西逢一家。编篱薪带茧，补屋草和花。"
        },
        {
            "title": "渡江",
            "content": "秋江共僧渡，乡泪滴船回。一夜吴船梦，家书立马开。"
        },
        {
            "title": "杂题",
            "content": "孤枕闻莺起，幽怀独悄然。地融春力润，花泛晓光鲜。"
        },
        {
            "title": "独望",
            "content": "绿树连村暗，黄花出陌稀。远陂春草绿，犹有水禽飞。"
        },
        {
            "title": "春中",
            "content": "伏溜侵阶润，繁花隔竹香。娇莺方晓听，无事过南塘。"
        },
        {
            "title": "闲步",
            "content": "几处白烟断，一川红树时。坏桥侵辙水，残照背村碑。"
        },
        {
            "title": "偶题",
            "content": "水榭花繁处，春晴日午前。鸟窥临槛镜，马过隔墙鞭。"
        },
        {
            "title": "中秋",
            "content": "闲吟秋景外，万事觉悠悠。此夜若无月，一年虚过秋。"
        },
        {
            "title": "喜王驾小仪重阳相访",
            "content": "白菊初开卧内明，闻君相访病身轻。樽前且拨伤心事，\r\n谿上还随觅句行。幽鹤傍人疑旧识，残蝉向日噪新晴。\r\n拟将寂寞同留住，且劝康时立大名。"
        },
        {
            "title": "感时上卢相",
            "content": "兵待皇威振，人随国步安。万方休望幸，封岳始鸣銮。"
        },
        {
            "title": "光启四年春戊申（一作归王官次年作）",
            "content": "乱后烧残数架书，峰前犹自恋吾庐。忘机渐喜逢人少，\r\n览镜空怜待鹤疏。孤屿池痕春涨满，小阑花韵午晴初。\r\n酣歌自适逃名久，不必门多长者车。"
        },
        {
            "title": "争名",
            "content": "争名岂在更搜奇，不朽才消一句诗。穷辱未甘英气阻，\r\n乖疏还有正人知。荷香浥露侵衣润，松影和风傍枕移。\r\n只此共栖尘外境，无妨亦恋好文时。"
        },
        {
            "title": "丁巳重阳",
            "content": "重阳未到已登临，探得黄花且独斟。客舍喜逢连日雨，\r\n家山似响隔河砧。乱来已失耕桑计，病后休论济活心。\r\n自贺逢时能自弃，归鞭唯拍马鞯吟。"
        },
        {
            "title": "漫题三首",
            "content": "乱后他乡节，烧残故国春。自怜垂白首，犹伴踏青人。\r\n齿落伤情久，心惊健忘频。蜗庐经岁客，蚕市异乡人。\r\n率怕人言谨，闲宜酒韵高。山林若无虑，名利不难逃。"
        },
        {
            "title": "顷年陪恩地赴甘棠之召感动留题",
            "content": "去时憔悴青衿在，归路凄凉绛帐空。\r\n无限酬恩心未展，又将孤剑别从公。"
        },
        {
            "title": "重阳山居",
            "content": "诗人自古恨难穷，暮节登临且喜同。四望交亲兵乱后，\r\n一川风物笛声中。菊残深处回幽蝶，陂动晴光下早鸿。\r\n明日更期来此醉，不堪寂寞对衰翁。"
        },
        {
            "title": "华下",
            "content": "箨冠新带步池塘，逸韵偏宜夏景长。扶起绿荷承早露，\r\n惊回白鸟入残阳。久无书去干时贵，时有僧来自故乡。\r\n不用名山访真诀，退休便是养生方。"
        },
        {
            "title": "新岁对写真",
            "content": "得见明时下寿身，须甘岁酒更移巡。生情暗结千重恨，\r\n寒势常欺一半春。文武轻销丹灶火，市朝偏贵黑头人。\r\n自伤衰飒慵开镜，拟与儿童别写真。"
        },
        {
            "title": "五十",
            "content": "闲身事少只题诗，五十今来觉陡衰。清秩偶叨非养望，\r\n丹方频试更堪疑。髭须强染三分折，弦管遥听一半悲。\r\n漉酒有巾无黍酿，负他黄菊满东篱。"
        },
        {
            "title": "早朝",
            "content": "白日新年好，青春上国多。街平双阙近，尘起五云和。"
        },
        {
            "title": "退栖",
            "content": "宦游萧索为无能，移住中条最上层。得剑乍如添健仆，\r\n亡书久似失良朋。燕昭不是空怜马，支遁何妨亦爱鹰。\r\n自此致身绳检外，肯教世路日兢兢。"
        },
        {
            "title": "书怀",
            "content": "病来犹强引雏行，力上东原欲试耕。几处马嘶春麦长，\r\n一川人喜雪峰晴。闲知有味心难肯，道贵谋安迹易平。\r\n陶令若能兼不饮，无弦琴亦是沽名。"
        },
        {
            "title": "丁未岁归王官谷",
            "content": "家山牢落战尘西，匹马偷归路已迷。冢上卷旗人簇立，\r\n花边移寨鸟惊啼。本来薄俗轻文字，却致中原动鼓鼙。\r\n将取一壶闲日月，长歌深入武陵溪。"
        },
        {
            "title": "重阳日访元秀上人",
            "content": "红叶黄花秋景宽，醉吟朝夕在樊川。却嫌今日登山俗，\r\n且共高僧对榻眠。别画长怀吴寺壁，宜茶偏赏霅溪泉。\r\n归来童稚争相笑，何事无人与酒船。"
        },
        {
            "title": "寄赠诗僧秀公",
            "content": "灵一心传清塞心，可公吟后础公吟。近来雅道相亲少，\r\n惟仰吾师所得深。好句未停无暇日，旧山归老有东林。\r\n冷曹孤宦甘寥落，多谢携筇数访寻。"
        },
        {
            "title": "山中",
            "content": "全家与我恋孤岑，蹋得苍苔一径深。逃难人多分隙地，\r\n放生麋大出寒林。名应不朽轻仙骨，理到忘机近佛心。\r\n昨夜前溪骤雷雨，晚晴闲步数峰吟。"
        },
        {
            "title": "寄考功王员外",
            "content": "喜闻三字耗，闲客是陪游。白鸟闲疏索，青山日滞留。\r\n琴如高韵称，诗愧逸才酬。更勉匡君志，论思在献谋。"
        },
        {
            "title": "寄郑仁规",
            "content": "清才郑小戎，标的贵游中。万里云无侣，三山鹤不笼。\r\n香和丹地暖，晚着彩衣风。荣路期经济，唯应在至公。"
        },
        {
            "title": "赠步寄李员外",
            "content": "危桥转溪路，经雨石丛荒。幽瀑下仙果，孤巢悬夕阳。\r\n病辞青琐秘，心在紫芝房。更喜谐招隐，诗家有望郎。"
        },
        {
            "title": "陈疾",
            "content": "自怜旅舍亦酣歌，世路无机奈尔何。霄汉逼来心不动，\r\n鬓毛白尽兴犹多。残阳暂照乡关近，远鸟因投岳庙过。\r\n闲得此身归未得，磬声深夏隔烟萝。"
        },
        {
            "title": "长安赠王注（一作法）",
            "content": "正下搜贤诏，多君独避名。客来当意惬，花发遇歌成。\r\n乐地留高趣，权门让后生。东方御闲驷，园外好同行。"
        },
        {
            "title": "赠信美寺岑上人",
            "content": "巡礼诸方遍，湘南频有缘。焚香老山寺，乞食向江船。\r\n纱碧笼名画，灯寒照净禅。我来能永日，莲漏滴寒泉。"
        },
        {
            "title": "赠圆昉公",
            "content": "天阶让紫衣，冷格鹤犹卑。道胜嫌名出，身闲觉老迟。\r\n晓香延宿火，寒磬度高枝。每说长松寺，他年与我期。"
        },
        {
            "title": "次韵和秀上人游南五台",
            "content": "中峰曾到处，题记没苍苔。振锡传深谷，翻经想旧台。\r\n危松临砌偃，惊鹿蓦溪来。内殿御诗切，身回心未回。"
        },
        {
            "title": "杂言（一作短歌行）",
            "content": "乌飞飞，兔蹶蹶，朝来暮去驱时节。女娲只解补青天，\r\n不解煎胶粘日月。"
        },
        {
            "title": "早春",
            "content": "伤怀同客处，病眼却花朝。草嫩侵沙短，冰轻著雨消。\r\n风光知可爱，容发不相饶。早晚丹丘去，飞书肯见招。"
        },
        {
            "title": "上陌梯寺怀旧僧二首",
            "content": "云根禅客居，皆说旧无庐。松日明金像，山风向木鱼。\r\n依栖应不阻，名利本来疏。纵有人相问，林间懒拆书。\r\n高鸦隔谷见，路转寺西门。塔影荫泉脉，山苗侵烧痕。\r\n钟疏含杳霭，閤迥亘黄昏。更待他僧到，长如前信存。"
        },
        {
            "title": "效陈拾遗子昂",
            "content": "丑妇竞簪花，花多映愈丑。邻女恃其姿，掇之不盈手。\r\n量已苟自私，招损乃谁咎。宠禄既非安，于吾竟何有。"
        },
        {
            "title": "华下送文浦（一作涓）",
            "content": "郊居谢名利，何事最相亲。渐与论诗久，皆知得句新。\r\n川明虹照雨，树密鸟冲人。应念从今去，还来岳下频。"
        },
        {
            "title": "感时",
            "content": "好鸟无恶声，仁兽肯狂噬。宁教鹦鹉哑，不遣麒麟细。\r\n人人语与默，唯观利与势。爱毁亦自遭，掩谤终失计。"
        },
        {
            "title": "僧舍贻友",
            "content": "笑破人间事，吾徒莫自欺。解吟僧亦俗，爱舞鹤终卑。\r\n竹上题幽梦，溪边约敌棋。旧山归有阻，不是故迟迟。"
        },
        {
            "title": "下方",
            "content": "三十年来往，中间京洛尘。倦行今白首，归卧已清神。\r\n坡暖冬抽笋，松凉夏健人。更惭征诏起，避世迹非真。"
        },
        {
            "title": "下方",
            "content": "昏旦松轩下，怡然对一瓢。雨微吟思足，花落梦无聊。\r\n细事当棋遣，衰容喜镜饶。溪僧有深趣，书至又相邀。"
        },
        {
            "title": "淅上（",
            "content": "华下支离已隔河，又来此地避干戈。山田渐广猿时到，\r\n村舍新添燕亦多。丹桂石楠宜并长，秦云楚雨暗相和。\r\n儿童栗熟迷归路，归得仍随牧竖歌。\r\n西北乡关近帝京，烟尘一片正伤情。愁看地色连空色，\r\n静听歌声似哭声。红蓼满村人不在，青山绕槛路难平。\r\n从他烟棹更南去，休向津头问去程。"
        },
        {
            "title": "塞上",
            "content": "万里隋城在，三边虏气衰。沙填孤障角，烧断故关碑。\r\n马色经寒惨，雕声带晚悲。将军正闲暇，留客换歌辞。"
        },
        {
            "title": "琴曲歌辞·蔡氏五弄·秋思",
            "content": "身病时亦危，逢秋多恸哭。风波一摇荡，天地几翻覆。\r\n孤萤出荒池，落叶穿破屋。势利长草草，何人访幽独。"
        },
        {
            "title": "寄永嘉崔道融",
            "content": "旅寓虽难定，乘闲是胜游。碧云萧寺霁，红树谢村秋。\r\n戍鼓和潮暗，船灯照岛幽。诗家多滞此，风景似相留。"
        },
        {
            "title": "寄怀元秀上人",
            "content": "悠悠干禄利，草草废渔樵。身世堪惆怅，风骚顿寂寥。\r\n高秋期步野，积雨放趋朝。得句如相忆，莎斋且见招。"
        },
        {
            "title": "江行二首",
            "content": "地阔分吴塞，枫高映楚天。曲塘春尽雨，方响夜深船。\r\n行纪添新梦，羁愁甚往年。何时京洛路，马上见人烟。\r\n初程风信好，回望失津楼。日带潮声晚，烟含楚色秋。\r\n戍旗当远客，岛树转惊鸥。此去非名利，孤帆任白头。"
        },
        {
            "title": "退居漫题",
            "content": "燕语曾来客，花催欲别人。\r\n莫愁春已过，看着又新春。"
        },
        {
            "title": "二十四诗品",
            "content": "玉壶买春，赏雨茆屋，坐中佳士，左右修竹。\r\n白云初晴，幽鸟相逐，眠琴绿阴，上有飞瀑。\r\n落花无言，人澹如菊，书之岁华，其曰可读。"
        },
        {
            "title": "二十四诗品",
            "content": "犹矿出金，如铅出银，超心炼冶，绝爱缁磷。\r\n空潭泻春，古镜照神，体素储洁，乘月反真。\r\n载瞻星辰，载歌幽人，流水今日，明月前身。"
        },
        {
            "title": "效陈拾遗子昂感遇二首",
            "content": "高燕飞何捷，啄害恣群雏。人岂玩其暴，华轩容尔居。\r\n强欺自天禀，刚吐信吾徒。乃知不平者，矫世道终孤。\r\n阳和含煦润，卉木竞纷华。当为众所悦，私已汝何夸。\r\n北里秘秾艳，东园锁名花。豪夺乃常理，笑君徒咄嗟。"
        },
        {
            "title": "二十四诗品",
            "content": "行神如空，行气如虹，巫峡千寻，走云连风。\r\n饮真茹强，蓄素守中，喻彼行健，是谓存雄。\r\n天地与立，神化攸同，期之以实，□之以终。"
        },
        {
            "title": "二十四诗品",
            "content": "惟性所宅，直取弗羁。控物自富，与率为期。\r\n□室松下，脱帽看诗。但知旦暮，不辨何时。\r\n倘然自适，岂必有为。若其天放，如是得之。"
        },
        {
            "title": "二十四诗品",
            "content": "素处以默，妙机其微。饮之太和，独鹤与飞。\r\n犹之惠风，荏苒在衣，阅音修篁，美日载归。\r\n遇之匪深，即之愈稀，脱有形似，握手已违。"
        },
        {
            "title": "二十四诗品",
            "content": "欲反不尽，相期与来，明漪绝底，奇花初胎。\r\n青春鹦鹉，杨柳楼台，碧山人来，清酒满杯。\r\n生气远出，不著死灰，妙造自然，伊谁与裁。"
        },
        {
            "title": "二十四诗品",
            "content": "神存富贵，始轻黄金，浓尽必枯，淡者屡深。\r\n雾余水畔，红杏在林，月明华屋，画桥碧阴。\r\n金樽酒满，伴客弹琴，取之自足，良殚美襟。"
        },
        {
            "title": "二十四诗品",
            "content": "若纳水輨，如转丸珠，夫其可道，假体如愚。\r\n荒荒坤轴，悠悠天枢。载要其端，载闻其符。\r\n超超明神，反反冥无。来往千载，是之谓乎!"
        },
        {
            "title": "二十四诗品",
            "content": "落落欲往，矫矫不群，缑山之鹤，华顶之云。\r\n高人惠中，令色氤氲。御风蓬叶，泛彼无根。\r\n如不可执，如将有闻。识者期之，欲得愈分。"
        },
        {
            "title": "自诫",
            "content": "我祖铭座右，嘉谋贻厥孙。勤此苟不怠，令名日可存。\r\n媒衒士所耻，慈俭道所尊。松柏岂不茂，桃李亦自繁。\r\n众人皆察察，而我独昏昏。取训于老氏，大辩欲讷言。"
        },
        {
            "title": "二十四诗品",
            "content": "是有真迹，如不可知，意象欲出，造化已奇。\r\n水流花开，清露未□，要路愈远，幽行为迟。\r\n语不欲犯，思不欲痴，犹春于绿，明月雪时。"
        },
        {
            "title": "二十四诗品",
            "content": "绝伫灵素，少□清真。如觅水影，如写阳春。\r\n风云变态，花草精神；海之波澜，山之嶙峋；\r\n俱似大道，妙契同尘。离形得似，庶几斯人。"
        },
        {
            "title": "二十四诗品",
            "content": "涓涓群松，下有漪流。晴雪满竹，隔溪鱼舟。\r\n可人如玉，步渫寻幽，载瞻载止，空碧悠悠。\r\n神出古异，淡不可收。如月之曙，如气之秋。"
        },
        {
            "title": "二十四诗品",
            "content": "畸人乘真，手把芙蓉，泛彼浩劫，窅然空纵。\r\n月出东□，好风相从，太华夜碧，人闻清钟。\r\n虚伫神素，脱然畦封，黄唐在独，落落元宗。"
        },
        {
            "title": "华下",
            "content": "日炙旱云裂，迸为千道血。天地沸一镬，竟自烹妖孽。\r\n尧汤遇灾数，灾数还中辍。何事奸与邪，古来难扑灭。"
        },
        {
            "title": "二十四诗品",
            "content": "俯拾即是，不取诸邻，与道俱往，著手成春。\r\n如逢花开，如瞻岁新，真与不夺，强得易贫。\r\n幽人空山，过雨采苹，薄言情悟，悠悠天钧。"
        },
        {
            "title": "二十四诗品",
            "content": "生者百岁，相去几何，欢乐苦短，忧愁实多。\r\n何如尊酒，日往烟萝，花复茆檐，疏雨相过。\r\n倒酒即尽，杖黎行歌，孰不有古，南山峨峨。"
        },
        {
            "title": "二十四诗品",
            "content": "登彼太行，翠绕羊肠。杳霭深玉，悠悠花香。\r\n力之于时，声之于羌。似往已□，如幽匪藏。\r\n水理漩洑，鹏风翱翔。道不自器，与之圜方。"
        },
        {
            "title": "二十四诗品",
            "content": "采采流水，蓬蓬远春，窈窕幽谷，时见美人。\r\n碧桃满树，风日水滨，柳阴路曲，流莺比邻。\r\n乘之愈往，识之愈真。如将不尽，与古为新。"
        },
        {
            "title": "二十四诗品",
            "content": "取语甚直，计思匪深。忽逢幽人，如见道心。\r\n清涧之曲，碧松之阴，一客荷樵，一客听琴。\r\n情性所至，妙不自寻，遇之自天，冷然希音。"
        },
        {
            "title": "二十四诗品",
            "content": "大用外腓，真体内充，反虚入浑，积健为雄。\r\n备具万物，横绝太空，荒荒油云，寥寥长风。\r\n超以象外，得其环中，持之匪强，来之无穷。"
        },
        {
            "title": "二十四诗品",
            "content": "观化匪禁，吞吐大荒；由道反气，处得易狂。\r\n天风浪浪，海风苍苍。真力弥满，万象在旁。\r\n前招三辰，后引凤凰；晓策六鳌，濯足扶桑。"
        },
        {
            "title": "剑器",
            "content": "楼下公孙昔擅场，空教女子爱军装。\r\n潼关一败胡儿喜，簇马骊山看御汤。"
        },
        {
            "title": "二十四诗品",
            "content": "匪神之灵，匪机之微，如将白云，清风与归。\r\n远引若至，临之已非。少有道契，终与俗违。\r\n乱山乔木，碧苔芳晖。诵之思之，其声愈稀。"
        },
        {
            "title": "二十四诗品",
            "content": "大风卷水，林木为摧。适苦欲死，招憩不来。\r\n百岁如流，富贵冷灰。大道日丧，若为雄才。\r\n壮士拂剑，浩然弥哀。萧萧落叶，漏雨苍苔。"
        },
        {
            "title": "二十四诗品",
            "content": "不著一字，尽得风流。语不涉己，若不堪忧。\r\n是有真宰，与之沉浮。如漉满酒，花时反秋。\r\n悠悠空尘，忽忽海沤，浅深聚散，万取一收。"
        },
        {
            "title": "二十四诗品",
            "content": "绿林野室，落日气清，脱巾独步，时闻鸟声。\r\n鸿雁不来，之子远行，所思不远，若为平生。\r\n海风碧云，夜渚月明。如有佳语，大河前横。"
        }
    ]
}