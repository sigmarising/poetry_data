{
    "dynasty": "唐",
    "author": "李频",
    "intro": "李频，字德新，睦州寿昌人。少秀悟，逮长，庐西山，多所记览，其属辞于诗尤长。给事中姚合名为诗，士多归重，频走千里，丐其品，合大加奖挹，以女妻之。大中八年，擢进士第，调秘书郎，为南陵主簿，判入等，再迁武功令，俄擢侍御史，守法不阿徇，迁累都官员外郎。表丐建州刺史，以礼法治下，建赖以安。卒官，父老为立庙梨山，岁祠之。有《建州刺史集》一卷，又号《梨岳集》，今编为三卷。",
    "items": [
        {
            "title": "游四明山刘樊二真人祠，题山下孙氏居",
            "content": "久在仙坛下，全家是地仙。池塘来乳洞，禾黍接芝田。\r起看青山足，还倾白酒眠。不知尘世事，双鬓逐流年。"
        },
        {
            "title": "五月一日蒙替本官不得随例入阙，感怀献送相",
            "content": "五月倾朝谒紫宸，一朝无分在清尘。含香已去星郎位，\r衣锦惟思婺女邻。折狱也曾为俗吏，劝农元本是耕人。\r知将何事酬公道，只养生灵似养身。"
        },
        {
            "title": "送刘山人归洞庭",
            "content": "却共孤云去，高眠最上峰。半湖乘早月，中路入疏钟。\r\n秋尽虫声急，夜深山雨重。当时同隐者，分得几株松。"
        },
        {
            "title": "南游湘汉寄友人",
            "content": "南去远三京，三湘五月行。巴江雪水下，楚泽火云生。\r\n向野聊中饮，乘凉探暮程。离怀不可说，已近峡猿声。"
        },
        {
            "title": "句",
            "content": "只将五字句，用破一生心。\r\n楚里八千里，槃槃此都会。巍峨数里城，远水相映带。"
        },
        {
            "title": "下第后屏居书怀寄张侍御",
            "content": "刖足岂一生，良工隔千里。故山彭泽上，归梦向汾水。\r\n低催神气尽，僮仆心亦耻。未达谁不知，达者多忘此。\r\n行年忽已壮，去老年更几。功名如不彰，身殁岂为鬼。\r\n才看芳草歇，即叹凉风起。骢马未来朝，嘶声尚在耳。"
        },
        {
            "title": "送罗著作两浙按狱（著作尝宰苏州吴县）",
            "content": "使印星车适旧游，陶潜今日在瀛洲。科条尽晓三千罪，\r\n囹圄应空十二州。旧绶有香笼驿马，皇华无暇狎沙鸥。\r\n归来重过姑苏郡，莫忘题名在虎丘。"
        },
        {
            "title": "渡汉江",
            "content": "岭外音书绝，经冬复历春。\r\n近乡情更怯，不敢问来人。\r\n【注释】：①岭外：今广东省一带。\r\n②怯：畏缩、胆怯。【译文】：　　客居岭外与家里音信断绝，经过了冬天又到了春天。离故乡越近心中越胆怯，不敢询问遇到的家乡来人。【赏析】：　这是久离家乡而返归途中所写的抒情诗。诗意在写思乡情切，但却正意反说。写愈近家乡，愈不敢问及家乡消息，担心听到环的消息，而伤了好的愿望。语极浅近，意颇深邃；描摹心理，熨贴入微；不事造作，自然至美。"
        },
        {
            "title": "即席送许□之曹南省兄",
            "content": "梅烂荷圆六月天，归帆高背虎丘烟。到时自见成行雁，\r\n别处休听满树蝉。卖剑为赊吴市酒，携家犹借洞庭船。\r\n待看春榜来江外，名占蓬莱第几仙。"
        },
        {
            "title": "苏州寒食日送人归觐",
            "content": "江城寒食下，花木惨离魂。几宿投山寺，孤帆过海门。\r\n□声泼火雨，柳色禁烟村。定看堂高后，斑衣灭泪痕。"
        },
        {
            "title": "秋夜宿重本上人院",
            "content": "却忆凉堂坐，明河几度流。安禅逢小暑，抱疾入高秋。\r\n水国曾重讲，云林半旧游。此来看月落，还似道相求。"
        },
        {
            "title": "嵩山夜还",
            "content": "家住东皋去，好采旧山薇。自省游泉石，何曾不夜归。"
        },
        {
            "title": "长安感怀",
            "content": "一第知何日，全家待此身。空将灞陵酒，酌送向东人。"
        },
        {
            "title": "赠桂林友人",
            "content": "君家桂林住，日伐桂枝炊。何事东堂树，年年待一枝。"
        },
        {
            "title": "送友人下第归感怀",
            "content": "帝里春无意，归山对物华。即应来日去，九陌踏槐花。"
        },
        {
            "title": "闻北虏入灵州二首",
            "content": "河冰一夜合，虏骑入灵州。岁岁征兵去，难防塞草秋。\r\n见说灵州战，沙中血未干。将军日告急，走马向长安。"
        },
        {
            "title": "投京兆府试官任文学先辈",
            "content": "高兴每论诗，非才独见推。应当明试日，不比暗投时。\r\n出口人皆信，操心自可知。孤单虽有托，际会别无期。\r\n取舍知由己，穷通断在兹。贱身何足数，公道自难欺。\r\n泽国违甘旨，渔舟积梦思。长安未归去，为倚鉴妍媸。"
        },
        {
            "title": "暮秋宿清源上人院",
            "content": "野客愁来日，山房木落中。微风生夜半，积雨向秋终。\r\n证道方离法，安禅不住空。迷途将觉路，语默见西东。"
        },
        {
            "title": "苑中题友人林亭",
            "content": "井邑藏岩穴，幽栖趣若何。春篁抽笋密，夏鸟杂雏多。\r\n坐有清风至，林无暑气过。乱书还就叶，真饮不听歌。\r\n片影明红藓，斜阴映绿萝。雄文终可惜，莫更弃高科。"
        },
        {
            "title": "赠立规上人",
            "content": "竹向空斋合，无僧在四邻。去云离坐石，斜月到禅身。\r\n树老风终夜，山寒雪见春。不知诸祖后，传印是何人。"
        },
        {
            "title": "寄辛明府",
            "content": "何处无苛政，东南有子男。细将朝客说，须是邑人谙。\r\n别业空经稔，归田独未甘。目凝烟积树，心贮月明潭。\r\n晓鼓愁方乱，春山睡正酣。不任啼鸟思，乡社欲桑蚕。"
        },
        {
            "title": "省试振鹭",
            "content": "有鸟生江浦，霜华作羽翰。君臣将比洁，朝野共相欢。\r\n月影林梢下，冰光水际残。翻飞时共乐，饮啄道皆安。\r\n迥翥宜高咏，群栖入静看。由来鸳鹭侣，济济列千官。"
        },
        {
            "title": "府试老人星见",
            "content": "良宵出户庭，极目向青冥。海内逢康日，天边见寿星。\r\n临空遥的的，竟晓独荧荧。春后先依景，秋来忽近丁。\r\n垂休临有道，作瑞掩前经。岂比周王梦，徒言得九龄。"
        },
        {
            "title": "府试风雨闻鸡",
            "content": "不为风雨变，鸡德一何贞。在暗长先觉，临晨即自鸣。\r\n阴霾方见信，顷刻讵移声。向晦如相警，知时似独清。\r\n萧萧和断漏，喔喔报重城。欲识诗人兴，中含君子情。"
        },
        {
            "title": "府试观兰亭图",
            "content": "往会人何处，遗踪事可观。林亭今日在，草木古春残。\r\n笔想吟中驻，杯疑饮后干。向青穿峻岭，当白认回湍。\r\n月影窗间夜，湖光枕上寒。不知诗酒客，谁更慕前欢。"
        },
        {
            "title": "长安书情投知己",
            "content": "陕服因诗句，从容已半年。一从归阙下，罕得到门前。\r\n每候朝轩出，常看列宿悬。重投期见奖，数首果蒙传。\r\n转觉功宜倍，兼令住更坚。都忘春暂醉，少省夜曾眠。\r\n烦暑灯谁读，孤云业自专。精华搜未竭，骚雅琢须全。\r\n此事勤虽过，他谋拙莫先。槐街劳白日，桂路在青天。\r\n取第殊无序，还乡可有缘。旅情长越鸟，秋思几秦蝉。\r\n月色千楼满，砧声万井连。江山阻迢递，时节暗推迁。\r\n道即穷通守，才应始末怜。书绅相戒语，藏箧赠行篇。\r\n致主当齐圣，为郎本是仙。人心期际会，凤翼许迁延。\r\n毕竟良图在，何妨逸性便。幽斋中寝觉，珍木正阴圆。\r\n隐几闲瞻夜，临云兴渺然。五陵供丽景，六义动花笺。\r\n倘与潜生翼，宁非助化权。免教垂素发，归种海隅田。"
        },
        {
            "title": "送姚侍御充渭北掌书记",
            "content": "北境烽烟急，南山战伐频。抚绥初易帅，参画尽须人。\r\n书记才偏称，朝廷意更亲。绣衣行李日，绮陌别离尘。\r\n报国将临虏，之藩不离秦。豸冠严在首，雄笔健随身。\r\n饮马河声暮，休兵塞色春。败亡仍暴骨，冤哭可伤神。\r\n上策何当用，边情此是真。雕阴曾久客，拜送欲沾巾。"
        },
        {
            "title": "府试丹浦非乐战",
            "content": "自古为君道，垂衣致理难。怀仁须去杀，用武即胜残。\r\n毒帜诛方及，兵临衅可观。居来彭蠡固，战罢洞庭宽。\r\n雪国知天远，霜林是血丹。吾皇则尧典，薄伐至桑干。"
        },
        {
            "title": "长安书怀投知己（一作投邢员外）",
            "content": "所学近雕虫，知难谒至公。徒随众人后，拟老一生中。\r\n间岁家书到，经荒世业空。心悬沧海断，梦与白云通。\r\n玉漏声连北，银河气极东。关门迢递月，禁苑寂寥鸿。\r\n地广身难束，时平道独穷。萧条苔长雨，淅沥叶危风。\r\n久愧干朝客，多惭别钓翁。因依非不忝，延荐况曾蒙。\r\n与善应无替，垂恩本有终。霜天摇落日，莫使逐孤蓬。"
        },
        {
            "title": "留题姚氏山斋",
            "content": "未厌栖林趣，犹怀济世才。闲眠知道在，高步会时来。\r\n露滴从添砚，蝉吟便送杯。乱书离缥帙，迸笋出苔莓。\r\n异果因僧摘，幽窗为燕开。春游何处尽，欲别几迟回。"
        },
        {
            "title": "题长孙桐树",
            "content": "一去龙门侧，千年凤影移。空余剪圭处，无复在孙枝。"
        },
        {
            "title": "送侯郎中任新定二首",
            "content": "为郎非白头，作牧授沧洲。江界乘潮入，山川值胜游。\r\n暑气随转扇，凉月傍开楼。便欲归田里，抛官逐隐侯。\r\n罢郎东出守，半路得浮舟。大旆行当夏，桐江到未秋。\r\n云闲分岛寺，涛静见沙鸥。谁伴临清景，吟诗上郡楼。"
        },
        {
            "title": "之任建安渌溪亭偶作二首",
            "content": "入境当春务，农蚕事正殷。逢溪难饮马，度岭更劳人。\r\n想取烝黎泰，无过赋敛均。不知成政后，谁是得为邻。\r\n维舟绿溪岸，绕郡白云峰。将幕连山起，人家向水重。\r\n短才无独见，长策未相逢。所幸分尧理，烝民悉可封。"
        },
        {
            "title": "送供奉喻炼师归天目山",
            "content": "承恩虽内殿，得道本深山。举世相看老，孤峰独自还。\r\n溪来青壁里，路在白云间。绝顶无人住，双峰是旧关。"
        },
        {
            "title": "陕府上姚中丞",
            "content": "关东领藩镇，阙下授旌旄。觅句秋吟苦，酬恩夜坐劳。\r\n天开吹角出，木落上楼高。闲话钱塘郡，半年听海潮。"
        },
        {
            "title": "送太学吴康仁及第南归",
            "content": "因为太学选，志业彻春闱。首领诸生出，先登上第归。\r\n一荣犹未已，具庆且应稀。纵马行青草，临岐脱白衣。\r\n家遥楚国寄，帆对汉山飞。知己盈华省，看君再发机。"
        },
        {
            "title": "送友人游塞北",
            "content": "朔野正秋风，前程见碛鸿。日西身独远，山转路无穷。\r\n树隔高关断，沙连大漠空。君看河外将，早晚拟平戎。"
        },
        {
            "title": "长安即事（一作长安僻居酬人）",
            "content": "岂得有书名，徒为老帝京。关中秋气早，雨后夜凉生。\r\n沧海身终泛，青门梦已行。秦人纵相识，多少别离情。"
        },
        {
            "title": "寻华阳隐者",
            "content": "闲却白云居，行踪出去初。窗中聊取笔，架上独留书。\r\n日背林光冷，潭澄岳影虚。长闻得药力，此说复何如？"
        },
        {
            "title": "送友人喻坦之归睦州（一作送人归新定）",
            "content": "归心常共知，归路不相随。彼此无依倚，东西又别离。\r\n山花含雨湿，江树近潮欹。莫恋渔樵兴，生涯各有为。"
        },
        {
            "title": "赠李将军",
            "content": "吾宗偏好武，汉代将家流。走马辞中禁，屯军向渭州。\r\n天心待破虏，阵面许封侯。却得河源水，方应洗国仇。"
        },
        {
            "title": "送友人陆肱往太原",
            "content": "并州非故国，君去复寻谁。猃狁方为寇，嫖姚正用师。\r\n戍烟来自号，边雪下无时。更想经绵上，应逢禁火期。"
        },
        {
            "title": "岐山逢陕下故人",
            "content": "三秦一会面，二陕久分携。共忆黄河北，相留白日西。\r\n寄来书少达，别后梦多迷。早晚期于此，看花听鸟啼。"
        },
        {
            "title": "送凤翔范书记",
            "content": "西京无暑气，夏景似清秋。天府来相辟，高人去自由。\r\n江山通蜀国，日月近神州。若共将军语，河兰地未收。"
        },
        {
            "title": "送薛能赴镇徐方",
            "content": "列土人间盛，彭门属九州。山河天设险，礼乐牧分忧。\r\n皎日为明信，清风占早秋。虽同郤縠举，郤縠不封侯。"
        },
        {
            "title": "哭贾岛",
            "content": "秦楼吟苦夜，南望只悲君。一宦终遐徼，千山隔旅坟。\r\n恨声流蜀魄，冤气入湘云。无限风骚句，时来日夜闻。"
        },
        {
            "title": "送寿昌曹明府",
            "content": "惠人须宰邑，为政贵通经。却用清琴理，犹嫌薄俗听。\r\n涨江晴渐渌，春峤烧还青。若宿严陵濑，谁当是客星。"
        },
        {
            "title": "和太学赵鸿博士归蔡中",
            "content": "得禄从高第，还乡见后生。田园休问主，词赋已垂名。\r\n扫壁前题出，开窗旧景清。遥知贤太守，致席日邀迎。"
        },
        {
            "title": "游四明山刘樊",
            "content": "久在仙坛下，全家是地仙。池塘来乳洞，禾黍接芝田。\r\n起看青山足，还倾白酒眠。不知尘世事，双鬓逐流年。"
        },
        {
            "title": "题荐福寺僧栖白上人院",
            "content": "空门有才子，得道亦吟诗。内殿频征入，孤峰久作期。\r\n高名何代比，密行几生持。长爱乔松院，清凉坐夏时。"
        },
        {
            "title": "华山寻隐者",
            "content": "自入华山居，关东相见疏。瓢中谁寄酒，叶上我留书。\r\n巢鸟寒栖尽，潭泉暮冻余。长闻得药力，此说又何如。"
        },
        {
            "title": "陕州题河上亭",
            "content": "岸拥洪流急，亭开清兴长。当轩河草晚，入坐水风凉。\r\n独鸟惊来客，孤云触去樯。秋声和远雨，暮色带微阳。\r\n浪静澄窗影，沙明发簟光。逍遥每尽日，谁识爱沧浪。"
        },
        {
            "title": "宛陵东峰亭与友人话别",
            "content": "坐举天涯目，停杯语日晡。修篁齐迥槛，列岫限平芜。\r\n乱水通三楚，归帆挂五湖。不知从此去，何处是前途。"
        },
        {
            "title": "江上送从兄群玉校书东游",
            "content": "逍遥蓬阁吏，才子复诗流。坟籍因穷览，江湖却纵游。\r\n眠波听戍鼓，饭浦约鱼舟。处处迎高密，先应扫郡楼。"
        },
        {
            "title": "黔中罢职过峡州题田使君北楼",
            "content": "巴中初去日，已遇使君留。及得寻东道，还陪上北楼。\r\n江冲巫峡出，樯过洛宫收。好是从戎罢，看山觉自由。"
        },
        {
            "title": "题栖云寺立上人院",
            "content": "是法从生有，修持历劫尘。独居岩下室，长似定中身。\r\n树老风终夜，山寒雪见春。不知诸祖后，传印是何人。"
        },
        {
            "title": "送姚评事",
            "content": "儒服从戎去，须知胜事全。使君开幕日，天子偃戈年。\r\n风雨依嵩岭，桑麻接楚田。新诗随过客，旋满洛阳传。"
        },
        {
            "title": "送人归吴",
            "content": "何人不归去，君去是闲人。帝里求相识，山家即近邻。\r\n交情吾道可，离思柳条新。未饮青门酒，先如醉梦身。"
        },
        {
            "title": "送新安少府",
            "content": "南浮虽六月，风水已秋凉。日乱看江树，身飞逐楚樯。\r\n后期谁可定，临别语空长。远宦须清苦，幽兰贵独芳。"
        },
        {
            "title": "暮秋重过山僧院",
            "content": "却接良宵坐，明河几转流。安禅逢小暑，抱疾入高秋。\r\n静室闻玄理，深山可白头。朝朝献林果，亦欲学猕猴。"
        },
        {
            "title": "送陆肱归吴兴",
            "content": "雪后江上去，风光故国新。清浑天气晓，绿动浪花春。\r\n劝酒提壶鸟，乘舟震泽人。谁知沧海月，取桂却来秦。"
        },
        {
            "title": "郊居寄友人",
            "content": "林色树还曛，何时得见君？独居度永日，相去远浮云。\r\n故疾随秋至，离怀觉夜分。蛩声非自苦，偏是旅人闻。"
        },
        {
            "title": "勉力",
            "content": "日月不并照，升沈俱有时。自媒徒欲速，孤立却宜迟。\r\n尽力唯求己，公心任遇谁。人间不得意，半是鬓先衰。"
        },
        {
            "title": "入朝遇雪",
            "content": "霜鬓持霜简，朝天向雪天。玉阶初辨色，琼树乍相鲜。\r\n密翳空难曙，盈征瑞不愆。谁为洛阳客，是日更高眠。"
        },
        {
            "title": "送崔侍御书记赴山北座主尚书招辟",
            "content": "书记向丘门，旌幢夹谷尊。从来游幕意，此去并酬恩。\r\n雁叫嫌冰合，骢嘶喜雪繁。同为入室士，不觉别销魂。"
        },
        {
            "title": "送张郎中赴睦州",
            "content": "青山复渌水，想入富春西。夹岸清猿去，中流白日低。\r\n美兼华省出，荣共故乡齐。贱子遥攀送，归心逐马蹄。"
        },
        {
            "title": "江上居寄山中客",
            "content": "山后与山前，相思隔叫猿。残云收树末，返照落江源。\r\n苦雨秋涛涨，狂风野火翻。朝来卖药客，遇我达无言。\r\n."
        },
        {
            "title": "送友人游太原",
            "content": "孤帆几日悬，楚客思飘然。水宿南湖夜，山离旧国年。\r\n秋风高送雁，寒雨入停蝉。此去勤书札，时常中路传。"
        },
        {
            "title": "冬夜和范秘书宿秘省中作",
            "content": "每日得闲吟，清曹阙下深。因知遥夜坐，别有远山心。\r\n芸细书中气，松疏雪后阴。归时高兴足，还复插朝簪。"
        },
        {
            "title": "自江上入关",
            "content": "尽室寄沧洲，孤帆独溯流。天涯心似梦，江上雨兼秋。\r\n文字为人弃，田园被债收。此名如不得，何处拟将休。"
        },
        {
            "title": "夏日过友人檀溪别业",
            "content": "暑天宜野宅，林籁爽泠泠。沙月邀开户，岩风助扫庭。\r\n鹭栖依绿筱，鱼跃出清萍。客抱方如醉，因来得暂醒。"
        },
        {
            "title": "山中夜坐",
            "content": "归家来几夜，倏忽觉秋残。月满方塘白，风依老树寒。\r\n戏鱼重跃定，惊鸟却栖难。为有门前路，吾生不得安。"
        },
        {
            "title": "送厉图南往荆州觐伯",
            "content": "云水入荆湘，古来鱼鸟乡。故关重隔远，春日独行长。\r\n山溜含清韵，江雷吐夜光。郡中词客会，游子更升堂。"
        },
        {
            "title": "赠同官苏明府",
            "content": "山中畿内邑，别觉大夫清。簿领分王事，官资寄野情。\r\n闲斋无狱讼，隐几向泉声。从此朝天路，门前是去程。"
        },
        {
            "title": "题栖霞寺庆上人院",
            "content": "居与鸟巢邻，日将巢鸟亲。多生从此性，久集得无身。\r\n树老风终夜，山寒雪见春。不知诸祖后，传印是何人。"
        },
        {
            "title": "秋宿慈恩寺遂上人院",
            "content": "满阁终南色，清宵独倚栏。风高斜汉动，叶下曲江寒。\r\n帝里求名老，空门见性难。吾师无一事，不似在长安。"
        },
        {
            "title": "秋日登山阁",
            "content": "苍苍山阁晚，杳杳隙尘秋。偶上多时立，翻成尽日愁。\r\n草平连邑动，河满逐江流。下视穷边路，行人在陇头。"
        },
        {
            "title": "长安送友人东归",
            "content": "白社思归处，青门见去人。乡遥茂苑树，路入广陵尘。\r\n海日潮浮晓，湖山雪露春。犹期来帝里，未是得闲人。"
        },
        {
            "title": "送友人入（一作之）蜀",
            "content": "天际蜀门开，西看举别杯。何人不异礼，上客自怀才。\r\n夜涧青林发，秋江渌水来。临邛行乐处，莫到白头回。"
        },
        {
            "title": "送僧入天台",
            "content": "一锡随缘赴，天台又去登。长亭旧别路，落日独行僧。\r\n夜烧山何处，秋帆浪几层。他时授巾拂，莫为老无能。"
        },
        {
            "title": "送胡休处士归湘江（一作南）",
            "content": "见说湘江切，长愁有去时。江湖秋涉远，雷雨夜眠迟。\r\n旧业多归兴，空山尽老期。天寒一瓢酒，落日醉留谁。"
        },
        {
            "title": "夏日盩厔郊居寄姚少府",
            "content": "古木有清阴，寒泉有下深。蝉从初伏噪，客向晚凉吟。\r\n白日欺玄鬓，沧江负素心。甚思中夜话，何路许相寻。"
        },
        {
            "title": "送友人游蜀",
            "content": "东堂虽不捷，西去复何愁。蜀马知归路，巴山似旧游。\r\n星临剑阁动，花落锦江流。鼓吹青林下，时闻祭武侯。"
        },
        {
            "title": "峡州送清彻上人归浙西",
            "content": "风涛几千里，归路半乘舟。此地难相遇，何人更共游。\r\n坐经嵩顶夏，行值洛阳秋。到寺安禅夕，江云满石楼。"
        },
        {
            "title": "富春赠孙璐",
            "content": "天柱与天目，曾栖绝顶房。青云求禄晚，白日坐家长。\r\n井气通潮信，窗风引海凉。平生诗称在，老达亦何妨。"
        },
        {
            "title": "关东逢薛能",
            "content": "何处不相思，相逢还有时。交心如到老，会面未为迟。\r\n苦学缘明代，劳生欲白髭。唯君一度别，便似见无期。"
        },
        {
            "title": "回山后寄范酂先辈",
            "content": "高楼会月夜，北雁向南分。留住经春雪，辞来见夏云。\r\n遥空江不极，绝顶日难曛。一与山僧坐，无因得议文。"
        },
        {
            "title": "送台州唐兴陈明府",
            "content": "见说海西隅，山川与俗殊。宦游如不到，仙分即应无。\r\n瀑布当公署，天台是县图。遥知为吏去，有术字惸孤。"
        },
        {
            "title": "陕下投姚谏议",
            "content": "旧业在东鄙，西游从楚荆。风雷几夜坐，山水半年行。\r\n梦永秋灯灭，吟孤晓露明。前心若不遂，有耻却归耕。"
        },
        {
            "title": "送狄明府赴九江",
            "content": "字人修祖德，清白定闻传。匹马从秦去，孤帆入楚悬。\r\n关中寒食雨，湖上暑衣天。四考兼重请，相知住几年。"
        },
        {
            "title": "八月上峡（一作八月峡口作）",
            "content": "万里巴江水，秋来满峡流。乱山无陆路，行客在孤舟。\r\n汹汹滩声急，冥冥树色愁。免为三不吊，已白一生头。"
        },
        {
            "title": "中秋对月",
            "content": "秋分一夜停，阴魄最晶荧。好是生沧海，徐看历杳冥。\r\n层空疑洗色，万怪想潜形。他夕无相类，晨鸡不可听。"
        },
        {
            "title": "送鄂渚韦尚书赴镇",
            "content": "夏口本吴头，重城据上游。戈船转江汉，风月宿汀洲。\r\n执宪倾民望，衔恩赴主忧。谁知旧寮属，攀饯泪仍流。"
        },
        {
            "title": "避暑",
            "content": "当暑忆归林，陶家借柳阴。蝉从初伏噪，客向晚凉吟。\r\n白日欺玄鬓，沧江负素心。神仙倘有术，引我出幽岑。"
        },
        {
            "title": "送刘山人归洞庭",
            "content": "君逐云山去，人间又绝踪。半湖乘早月，中路入疏钟。\r\n秋尽草虫急，夜深山雨重。平生心未已，岂得更相从。"
        },
        {
            "title": "冬夜山中寻友（一作僧）",
            "content": "何人山雪夜，相访不相思。若得长闲日，应无暂到时。\r\n叶寒凋欲尽，泉冻落还迟。即此天明去，重来未有期。"
        },
        {
            "title": "古意",
            "content": "白马游何处，青楼日正长。凤箫抛旧曲，鸾镜懒新妆。\r\n玄鸟深巢静，飞花入户香。虽非窦滔妇，锦字已成章。"
        },
        {
            "title": "鄜州留别王从事",
            "content": "相识未十日，相知如十年。从来易离别，此去忽留连。\r\n路险行冲雨，山高度隔天。难终清夜坐，更听说安边。"
        },
        {
            "title": "送徐处士归江南",
            "content": "行行野雪薄，寒气日通春。故国又芳草，沧江终白身。\r\n游归花落满，睡起鸟啼新。莫惜闲书札，西来问旅人。"
        },
        {
            "title": "长安夜怀",
            "content": "匹马西游日，从吴又转荆。风雷几夜坐，山水半年行。\r\n梦永秋灯灭，吟余晓露明。良时不我与，白发向秦生。"
        },
        {
            "title": "陕下怀归",
            "content": "故园何处在，零落五湖东。日暮无来客，天寒有去鸿。\r\n大河冰彻塞，高岳雪连空。独夜悬归思，迢迢永漏中。"
        },
        {
            "title": "过四皓庙",
            "content": "东西南北人，高迹自相亲。天下已归汉，山中犹避秦。\r\n龙楼曾作客，鹤氅不为臣。独有千年后，青青庙木春。"
        },
        {
            "title": "送友人之扬州（一作游淮南）",
            "content": "一别长安后，晨征便信鸡。河声入峡急，地势出关低。\r\n绿树丛垓下，青芜阔楚西。路长知不恶，随处得诗题。"
        },
        {
            "title": "辞夏口崔尚书",
            "content": "一饭仍难受，依仁况一年。终期身可报，不拟骨空镌。\r\n城晚风高角，江春浪起船。同来栖止地，独去塞鸿前。"
        },
        {
            "title": "鄂渚湖上即事",
            "content": "杜门聊自适，湖水在窗间。纵得沧洲去，无过白日闲。\r\n多慵空好道，少贱早凋颜。独有东山月，依依自往还。"
        },
        {
            "title": "临岐留别相知",
            "content": "百岁竟何事，一身长远游。行行将近老，处处不离愁。\r\n世路多相取，权门不自投。难为此时别，欲别愿人留。"
        },
        {
            "title": "明州江亭夜别段秀才",
            "content": "离亭向水开，时候复蒸梅。霹雳灯烛灭，蒹葭风雨来。\r\n京关虽共语，海峤不同回。莫为莼鲈美，天涯滞尔才。"
        },
        {
            "title": "春日南游寄浙东许同年",
            "content": "孤帆处处宿，不问是谁家。南国平芜远，东风细雨斜。\r\n旅怀多寄酒，寒意欲留花。更想前途去，茫茫沧海涯。"
        },
        {
            "title": "越中行",
            "content": "越国临沧海，芳洲复暮晴。湖通诸浦白，日隐乱峰明。\r\n野宿多无定，闲游免有情。天台闻不远，终到石桥行。"
        },
        {
            "title": "深秋过源宗上人房（一作方丈）",
            "content": "到日值摇落，相留山舍空。微寒生夜半，积雨向秋终。\r\n度讲多来雁，经禅少候虫。方从听话后，不省在愁中。"
        },
        {
            "title": "书怀",
            "content": "宦途从不问，身事觉无差。华发初生女，沧洲未有家。\r\n却闲思洞穴，终老旷桑麻。别访栖禅侣，相期语劫沙。"
        },
        {
            "title": "寄范郎中",
            "content": "藜杖山中出，吟诗对范家。相知从海峤，寄食向京华。\r\n名宦成何报，清眸未纵赊。临邛梦来往，雨雪满褒斜。"
        },
        {
            "title": "山居",
            "content": "欲出穷吾道，东西自未能。卷书唯对鹤，开画独留僧。\r\n落叶和云扫，秋山共月登。何年石上水，夜夜滴高层。"
        },
        {
            "title": "友人话别",
            "content": "论交虽不早，话别且相亲。除却栖禅客，谁非南陌人。\r\n半生都返性，终老拟安贫。愿入白云社，高眠自致身。"
        },
        {
            "title": "春日鄜州赠裴居言",
            "content": "虽将身佐幕，出入似闲居。草色长相待，山情信不疏。\r\n灯前春睡足，酒后夜寒余。笔砚时时近，终非署簿书。"
        },
        {
            "title": "酬姚覃",
            "content": "不见又相招，何曾诉寂寥。醉眠春草长，吟坐夜灯销。\r\n泪堕思山切，身归转路遥。年年送别处，杨柳少垂条。"
        },
        {
            "title": "长安书事寄所知",
            "content": "帝里本无名，端居有道情。睡魂春梦断，书兴晚窗明。\r\n老拟归何处，闲应过此生。江湖终一日，拜别便东行。"
        },
        {
            "title": "黔中罢职将泛江东",
            "content": "黔中初罢职，薄俸亦无残。举目乡关远，携家旅食难。\r\n野梅将雪竞，江月与沙寒。两鬓愁应白，何劳把镜看。"
        },
        {
            "title": "送吴秘书归杭州",
            "content": "为客得从容，官清料复重。海崖归有业，天目近何峰。\r\n是处通春棹，无村不夜舂。马卿夸贵达，还说返临邛。"
        },
        {
            "title": "送许棠及第归宣州",
            "content": "高科终自致，志业信如神。待得逢公道，由来合贵身。\r\n秋归方觉好，旧梦始知真。更想青山宅，谁为后主人。"
        },
        {
            "title": "眉州别李使君",
            "content": "回首雪峰前，朱门心杳然。离人自呜咽，流水莫潺湲。\r\n毒草通蛮徼，秋林近漏天。一生从此去，五字有谁怜。"
        },
        {
            "title": "送于生入蜀",
            "content": "家吴闻入蜀，道路颇乖离。一第何多难，都城可少知。\r\n江山非久适，命数未终奇。况又将冤抱，经春杜魄随。"
        },
        {
            "title": "送许棠归泾县作尉",
            "content": "青桂复青袍，一归荣一高。县人齐下拜，邑宰共分曹。\r\n绕郭看秧插，寻街听茧缫。封侯万里者，燕颔乃徒劳。"
        },
        {
            "title": "江夏春感旧",
            "content": "东风出海门，处处动林园。泽国雪霜少，沙汀花木繁。\r\n暖鱼依水浅，晴雁入空翻。何处阳和力，生萍不驻根。"
        },
        {
            "title": "自黔中东归旅次淮上",
            "content": "行旅本同愁，黔吴复阻修。半年方中路，穷节到孤舟。\r\n夕霭垂阴野，晨光动积流。家山一夜梦，便是昔年游。"
        },
        {
            "title": "和范秘书襄阳旧游（一作和范酂先辈话襄阳旧",
            "content": "听话扬帆兴，初从岘首还。高吟入白浪，遥坐看青山。\r\n枯木猿啼爽，寒汀鹤步闲。秋来关去梦，几夜度商颜。"
        },
        {
            "title": "黔中酬同院韦判官",
            "content": "平生同所为，相遇偶然迟。各著青袍后，无归白社期。\r\n江流来绝域，府地管诸夷。圣代都无事，从公且赋诗。"
        },
        {
            "title": "初离黔中泊江上",
            "content": "去去把青桂，平生心不违。更蒙莲府辟，兼脱布衣归。\r\n霁岳明残雪，清波漾落晖。无穷幽鸟戏，时向棹前飞。"
        },
        {
            "title": "送姚郜先辈赴汝州辟",
            "content": "行李事寒天，东来聘礼全。州当定鼎处，人去偃戈年。\r\n雷雨依嵩岭，桑麻接楚田。遥知清夜作，不是借戎篇。"
        },
        {
            "title": "旅怀",
            "content": "万里共心论，徒言吾道存。奉亲无别业，谒帝有何门。\r\n水宿惊涛浦，山行落叶村。长安长梦去，欹枕即闻猿。"
        },
        {
            "title": "过巫峡",
            "content": "拥棹向惊湍，巫峰直上看。削成从水底，耸出在云端。\r\n暮雨晴时少，啼猿渴下难。一闻神女去，风竹扫空坛。"
        },
        {
            "title": "及第后归",
            "content": "家临浙水傍，岸对买臣乡。纵棹随归鸟，乘潮向夕阳。\r\n苦吟身得雪，甘意鬓成霜。况此年犹少，酬知足自强。"
        },
        {
            "title": "八月十五夜对月",
            "content": "阴盛此宵中，多为雨与风。坐无云雨至，看与雪霜同。\r\n抱湿离遥海，倾寒向迥空。年年不可值，还似命难通。"
        },
        {
            "title": "寄友人",
            "content": "一别一相见，须臾老此生。客衣寒后薄，山思夜深清。\r\n诗近吟何句，髭新白几茎。路岐如昨日，来往梦分明。"
        },
        {
            "title": "送友人下第归越",
            "content": "归意随流水，江湖共在东。山阴何处去，草际片帆通。\r\n雨色春愁里，潮声晓梦中。虽为半年客，便是往来鸿。"
        },
        {
            "title": "送许浑侍御赴润州",
            "content": "家山近石头，遂意恣东游。祖席离乌府，归帆转蜃楼。\r\n阴氛出海散，落月向潮流。别有为霖日，孤云未自由。"
        },
        {
            "title": "南游过湘汉即事寄友人",
            "content": "南去远驱逐，三湘五月行。巴山雪水下，楚泽火云生。\r\n向野聊中饭，乘凉探暮程。离怀不可说，已迫峡猿声。"
        },
        {
            "title": "喜友人厉图南及第",
            "content": "相忧过己切，相贺似身荣。心达无前后，神交共死生。\r\n承家吾子事，登第世人情。未有通儒术，明时道不行。"
        },
        {
            "title": "秋夜对月寄凤翔范书记",
            "content": "月过秋霖后，光应夜夜清。一回相忆起，几度独吟行。\r\n河汉东西直，山川远近明。寸心遥往处，新有雁来声。"
        },
        {
            "title": "寄范评事",
            "content": "行坐不相遗，辕门载笔时。雅知难更遇，旧分合长思。\r\n梦即重寻熟，书常转达迟。山斋终拟到，何日遂心期。"
        },
        {
            "title": "蜀中逢友人",
            "content": "自古有行役，谁人免别家。相欢犹陌上，一醉任天涯。\r\n积叠山藏蜀，潺湲水绕巴。他年复何处，共说海棠花。"
        },
        {
            "title": "汉上送人西归",
            "content": "几作西归梦，因为怆别心。野衔天去尽，山夹汉来深。\r\n叠浪翻残照，高帆引片阴。空留相赠句，毕我白头吟。"
        },
        {
            "title": "送陆肱尉江夏",
            "content": "如何执简去，便作挂帆期。泽国三春早，江天落日迟。\r\n县人齐候处，洲鸟欲飞时。免褐方三十，青云岂白髭。"
        },
        {
            "title": "冬夜酬范秘书（一作九衢春日酬范秘书）",
            "content": "九衢行一匝，不敢入他门。累日无余事，通宵得至言。\r\n命嗟清世蹇，春觉闰冬暄。翻覆吟佳句，何酬国士恩。"
        },
        {
            "title": "送许寿下第归东山",
            "content": "吾君设礼闱，谁合学忘机。却是高人起，难为下第归。\r\n出关心纵野，避世事终稀。莫更今秋夕，相思望少微。"
        },
        {
            "title": "赋得长城斑竹杖",
            "content": "秦兴版筑时，翦伐不知谁。异代余根在，幽人得手持。\r\n细看生古意，闲倚动边思。莫作鸠形并，空将鹤发期。"
        },
        {
            "title": "送友人往振武",
            "content": "风沙遥见说，道路替君愁。碛夜星垂地，云明火上楼。\r\n征鸿辞塞雪，战马识边秋。不共将军语，何因有去留。"
        },
        {
            "title": "贻友人喻坦之",
            "content": "从容心自切，饮水胜衔杯。共在山中长，相随阙下来。\r\n修身空有道，取事各无媒。不信升平代，终遗草泽才。"
        },
        {
            "title": "寻山",
            "content": "一径入双崖，初疑有几家。行穷人不见，坐久日空斜。\r\n石上生灵草，泉中落异花。终须结茅屋，向此学餐霞。"
        },
        {
            "title": "夏日题盩厔友人书斋",
            "content": "修竹齐高树，书斋竹树中。四时无夏气，三伏有秋风。\r\n黑处巢幽鸟，阴来叫候虫。窗西太白雪，万仞在遥空。"
        },
        {
            "title": "送裴御史赴湖南",
            "content": "关门鸟道中，飞传复乘骢。暮雪离秦甸，春云入楚宫。\r\n平芜天共阔，积水地多空。使府悬帆去，能消几日风。"
        },
        {
            "title": "送元遂上人归钱唐",
            "content": "白衣游帝乡，已得事空王。却返湖山寺，高禅水月房。\r\n雨中过岳黑，秋后宿船凉。回顾秦人语，他生会别方。"
        },
        {
            "title": "淮南送友人归沧州",
            "content": "风色忽西转，坐为千里分。高帆背楚落，寒日逆淮曛。\r\n断烧缘乔木，盘雕隐片云。乡关百战地，归去始休军。"
        },
        {
            "title": "送延陵韦少府",
            "content": "延陵称贵邑，季子有高踪。古迹传多代，仙山管几峰。\r\n微泉声小雨，异木色深冬。去毕三年秩，新诗箧不容。"
        },
        {
            "title": "东渭桥晚眺",
            "content": "秦地有吴洲，千樯渭曲头。人当返照立，水彻故乡流。\r\n落第春难过，穷途日易愁。谁知桥上思，万里在江楼。"
        },
        {
            "title": "过嵩阴隐者",
            "content": "当门看少室，倚杖复披衣。每日醒还醉，无人是与非。\r\n架书抽读乱，庭果摘尝稀。独有江南客，思家未得归。"
        },
        {
            "title": "送薛能少府任盩厔",
            "content": "不才甘下第，君子蹇何重。相送昆明岸，同看太白峰。\r\n数瓢留顷刻，残照迫从容。好去烟霞县，仙人有旧踪。"
        },
        {
            "title": "夏日（一作秋夜）宿秘书姚监宅",
            "content": "贵宅多嘉树，先秋有好风。情闲离阙下，梦野在山中。\r\n露色浮寒瓦，萤光堕暗丛。听吟丽句尽，河汉任西东。"
        },
        {
            "title": "送友人往太原",
            "content": "离亭聊把酒，此路彻边头。草白雁来尽，时清人去游。\r\n汾河流晋地，塞雪满并州。别后相思夜，空看北斗愁。"
        },
        {
            "title": "赠泾州王侍御",
            "content": "一旦天书下紫微，三年旌旆陇云飞。\r\n塞门无事春空到，边草青青战马肥。"
        },
        {
            "title": "游蜀回简友人",
            "content": "别来十二月，去到漏天边。不是因逢闰，还应是隔年。"
        },
        {
            "title": "送友人下第归宛陵",
            "content": "天涯长恋亲，阙下独伤春。拟住还求己，须归不为身。\r\n临岐仍犯雪，挂席始离尘。共泣东风别，同为沧海人。"
        },
        {
            "title": "闻金吾妓唱梁州",
            "content": "闻君一曲古梁州，惊起黄云塞上愁。\r\n秦女树前花正发，北风吹落满城秋。"
        },
        {
            "title": "题阳山顾炼师草堂",
            "content": "若到当时上升处，长生何事后无人。\r\n前峰自去种松子，坐见年来取茯神。"
        },
        {
            "title": "送人游吴",
            "content": "楚田开雪后，草色与君看。积水浮春气，深山滞雨寒。\r\n毗陵孤月出，建业一钟残。为把乡书去，因收别泪难。"
        },
        {
            "title": "题钓台障子",
            "content": "君家尽是我家山，严子前台枕古湾。\r\n却把钓竿终不可，几时入海得鱼还。"
        },
        {
            "title": "客洛酬刘驾",
            "content": "浮世总应相送老，共君偏更远行多。\r\n此回不似前回别，听尽离歌逐棹歌。"
        },
        {
            "title": "述怀",
            "content": "望月疑无得桂缘，春天又待到秋天。\r\n杏花开与槐花落，愁去愁来过几年。"
        },
        {
            "title": "寄曹邺",
            "content": "终南山是枕前云，禁鼓无因晓夜闻。\r\n朝客秋来不朝日，曲江西岸去寻君。"
        },
        {
            "title": "自遣",
            "content": "永拟东归把钓丝，将行忽起半心疑。\r\n青云道是不平地，还有平人上得时。"
        },
        {
            "title": "过长江伤贾岛",
            "content": "忽从一宦远流离，无罪无人子细知。\r\n到得长江闻杜宇，想君魂魄也相随。"
        },
        {
            "title": "春日旅舍",
            "content": "未识东西南北路，青春白日坐销难。\r\n如何一别故园后，五度花开五处看。"
        },
        {
            "title": "奉和郑薰相公（一本此下有七松亭三字）",
            "content": "三四株松匝草亭，便成彭泽柳为名。\r\n莲峰隐去难辞阙，浐水朝回与出城。"
        },
        {
            "title": "自黔中归新安",
            "content": "朝过春关辞北阙，暮参戎幕向南巴。\r\n却将仙桂东归去，江月相随直到家。"
        },
        {
            "title": "送德清喻明府",
            "content": "棹返霅溪云，仍参旧使君。州传多古迹，县记是新文。\r\n水栅横舟闭，湖田立木分。但如诗思苦，为政即超群。"
        },
        {
            "title": "吴门别主人（一作呈门月夜与曹太尉话别）",
            "content": "早晚更看吴苑月，小斋长忆落西窗。\r\n不知明夜谁家见，应照离人隔楚江。"
        },
        {
            "title": "贺同年翰林从叔舍人知制诰",
            "content": "仙禁何人蹑近踪，孔门先选得真龙。别居云路抛三省，\r\n专掌天书在九重。五色毫挥成涣汗，百寮班下独从容。\r\n芳年贵盛谁为比，郁郁青青岳顶松。"
        },
        {
            "title": "宣州献从叔大夫",
            "content": "清时选地任贤明，从此观风辍尹京。日月天中辞洛邑，\r\n云山江上领宣城。万家闾井俱安寝，千里农桑竟起耕。\r\n闻说圣朝同汉代，已愁征入拜公卿。"
        },
        {
            "title": "镜湖夜泊有怀（东晋太赛马臻所筑）",
            "content": "广水遥堤利物功，因思太守惠无穷。自从版筑兴农隙，\r\n长与耕耘致岁丰。涨接星津流荡漾，宽浮云岫动虚空。\r\n想当战国开时有，范蠡扁舟祗此中。"
        },
        {
            "title": "浙东献郑大夫",
            "content": "圣主东忧涨海滨，思移副相倚陶钧。楼台独坐江山月，\r\n舟楫先行泽国春。遥想万家开户外，近闻群盗窜诸邻。\r\n几时入去调元化，天下同为尧舜人。"
        },
        {
            "title": "赠长城庾将军",
            "content": "初年三十拜将军，近代英雄独未闻。向国报恩心比石，\r\n辞天作镇气凌云。逆风走马貂裘卷，望塞悬弧雁阵分。\r\n定拥节麾从此去，安西大破犬戎群。"
        },
        {
            "title": "感怀献门下相公",
            "content": "谁云郎选不由诗，上相怜才积有时。却是龙钟到门晚，\r\n终非稽古致身迟。谋将郡印归难遂，读著家书坐欲痴。\r\n日望南宫看列宿，迢迢婺女与乡比。"
        },
        {
            "title": "朔中即事",
            "content": "关门南北杂戎夷，草木秋来即出师。落日风沙长暝早，\r\n穷冬雨雪转春迟。山头堠火孤明后，星外行人四绝时。\r\n自古边功何不立，汉家中外自相疑。"
        },
        {
            "title": "春日思归",
            "content": "春情不断若连环，一夕思归鬓欲斑。壮志未酬三尺剑，\r\n故乡空隔万重山。音书断绝干戈后，亲友相逢梦寐间。\r\n却羡浮云与飞鸟，因风吹去又吹还。"
        },
        {
            "title": "留别山家",
            "content": "闲门不易求，半月在林丘。已与山水别，难为花木留。\r\n孤怀归静夜，远会隔高秋。莫道无言去，冥心在重游。"
        },
        {
            "title": "长安寓居寄柏侍郎",
            "content": "霜轻两鬓欲相侵，愁绪无端不可寻。秦女红妆空觅伴，\r\n郢郎白雪少知音。长亭古木春先老，太华青烟晚更深。\r\n独向灞陵东北望，一封书寄万重心。"
        },
        {
            "title": "黄雀行",
            "content": "欲窃高仓集御河，翩翩疑渡畏秋波。朱宫晚树侵莺语，\r\n画阁香帘夺燕窠。疏影暗栖寒露重，空城饥噪暮烟多。\r\n谁令不解高飞去，破宅荒庭有网罗。"
        },
        {
            "title": "乐游原春望",
            "content": "五陵佳气晚氛氲，霸业雄图势自分。秦地山河连楚塞，\r\n汉家宫殿入青云。未央树色春中见，长乐钟声月下闻。\r\n无那杨华起愁思，满天飘落雪纷纷。"
        },
        {
            "title": "送边将",
            "content": "防秋戎马恐来奔，诏发将军出雁门。遥领短兵登陇首，\r\n独横长剑向河源。悠扬落日黄云动，苍莽阴风白草翻。\r\n若纵干戈更深入，应闻收得到昆仑。"
        },
        {
            "title": "春闺怨",
            "content": "红妆女儿灯下羞，画眉夫婿陇西头。\r\n自怨愁容长照镜，悔教征戍觅封侯。"
        },
        {
            "title": "太和公主还宫",
            "content": "天骄发使犯边尘，汉将推功遂夺亲。离乱应无初去貌，\r\n死生难有却回身。禁花半老曾攀树，宫女多非旧识人。\r\n重上凤楼追故事，几多愁思向青春。"
        },
        {
            "title": "五月一日蒙",
            "content": "五月倾朝谒紫宸，一朝无分在清尘。含香已去星郎位，\r\n衣锦惟思婺女邻。折狱也曾为俗吏，劝农元本是耕人。\r\n知将何事酬公道，只养生灵似养身。"
        },
        {
            "title": "长安即事",
            "content": "长遇豪家不敢过，此身谁与取高科。故园久绝书来后，\r\n南国空看雁去多。中夜永怀听叠漏，先秋归梦涉层波。\r\n愁人白发自生早，我独少年能几何。"
        },
        {
            "title": "题张司马别墅",
            "content": "庭前树尽手中栽，先后花分几番开。巢鸟恋雏惊不起，\r\n野人思酒去还来。自抛官与青山近，谁讶身为白发催。\r\n门外寻常行乐处，重重履迹在莓苔。"
        },
        {
            "title": "将赴黔州先寄本府中丞",
            "content": "八月瞿塘到底翻，孤舟上得已销魂。幕中职罢犹趋府，\r\n阙下官成未谢恩。丹嶂耸空无过鸟，青林覆水有垂猿。\r\n感知肺腑终难说，从此辞归便扫门。"
        },
        {
            "title": "寄远",
            "content": "槐欲成阴分袂时，君期十日复金扉。槐今落叶已将尽，\r\n君向远乡犹未归。化石早曾闻节妇，沉湘何必独灵妃。\r\n须知此意同生死，不学他人空寄衣。"
        },
        {
            "title": "鄂州头陀寺上方",
            "content": "高寺上方无不见，天涯行客思迢迢。西江帆挂东风急，\r\n夏口城衔楚塞遥。沙渚渔归多湿网，桑林蚕后尽空条。\r\n感时叹物寻僧话，惟向禅心得寂寥。"
        },
        {
            "title": "及第后还家过岘岭",
            "content": "魏驮山前一朵花，岭西更有几千家。\r\n石斑鱼鲊香冲鼻，浅水沙田饭绕牙。"
        },
        {
            "title": "湘口送友人",
            "content": "中流欲暮见湘烟，苇岸无穷接楚田。去雁远冲云梦雪，\r\n离人独上洞庭船。风波尽日依山转，星汉通霄向水连。\r\n零落梅花过残腊，故园归醉及新年。"
        },
        {
            "title": "和友人下第北游感怀",
            "content": "圣代为儒可致身，谁知又别五陵春。青门独出空归鸟，\r\n紫陌相逢尽醉人。江岛去寻垂钓远，塞山来见举头频。\r\n且须共漉边城酒，何必陶家有白纶。"
        },
        {
            "title": "汉上逢同年崔八",
            "content": "去岁曾游帝里春，杏花开过各离秦。偶先托质逢知己，\r\n独未还家作旅人。世上路岐何缭绕，空中光景自逡巡。\r\n一回相见一回别，能得几时年少身。"
        }
    ]
}