{
    "dynasty": "唐",
    "author": "周昙",
    "intro": "唐末守国子直讲。《咏史诗》八卷，今编为二卷。",
    "items": [
        {
            "title": "隋门贺若弼",
            "content": "破敌将军意气豪，请除倾国斩妖娆。\r\n红绡忍染娇春雪，瞪目看行切玉刀。"
        },
        {
            "title": "隋门炀帝",
            "content": "拒谏劳兵作祸基，穷奢极武向戎夷。\r\n兆人疲弊不堪命，天下嗷嗷新主资。"
        },
        {
            "title": "隋门独孤后",
            "content": "腹生奚强有亲疏，怜者为贤弃者愚。\r\n储贰不遭谗构死，隋亡宁便在江都。"
        },
        {
            "title": "六朝门李集",
            "content": "忠谏能坚信正臣，三沈三屈竟何云。\r\n每沈良久方能语，及语还呼桀纣君。"
        },
        {
            "title": "六朝门傅昭",
            "content": "为政残苛兽亦饥，除饥机在养疲羸。\r\n人能善政兽何暴，焉用劳人以槛为。"
        },
        {
            "title": "六朝门朱异",
            "content": "徒览儒书不学兵，彦和虚得不廉名。\r\n四郊多垒犹相罪，国破将何谢太清。"
        },
        {
            "title": "隋门隋文帝",
            "content": "孤儿寡妇忍同欺，辅政刚教篡夺为。\r\n矫诏必能疏昉译，直臣诚合重颜仪。"
        },
        {
            "title": "六朝门谢举",
            "content": "叛奴逃数岂堪留，忠节曾无肯到头。\r\n朱异早能同远见，青衫宁假帝登楼。"
        },
        {
            "title": "六朝门元帝",
            "content": "木栅江城困魏军，王褒横议遏谋臣。\r\n宾降未免俱为戮，一死安能谢益仁。"
        },
        {
            "title": "六朝门简文帝",
            "content": "救兵方至强抽军，与贼开城是简文。\r\n曲项琵琶催酒处，不图为乐向谁云。"
        },
        {
            "title": "六朝门再吟",
            "content": "兴亡何故遽环回，汤纣身为事可哀。\r\n莫是自长嫌胜己，蔽贤犹执匹夫才。"
        },
        {
            "title": "六朝门梁武帝",
            "content": "梁武年高厌六龙，繁华声色尽归空。\r\n不求贤德追尧舜，翻作忧囚一病翁。"
        },
        {
            "title": "六朝门二废帝",
            "content": "肆意荒狂杀不辜，方嗟废帝又苍梧。\r\n自言威震为英武，肯虑湘东与玉夫。"
        },
        {
            "title": "六朝门宋武帝",
            "content": "栖栖老楚未遭时，债主凭陵似迫危。\r\n人杰既为王谧识，刁逵诛斩独何悲。"
        },
        {
            "title": "六朝门又吟",
            "content": "水影星光怪异多，不思修德事干戈。\r\n无谋拒谏仍轻敌，国破身擒将奈何。"
        },
        {
            "title": "六朝门再呤",
            "content": "空知勇锐不知兵，困兽孤军未可轻。\r\n安有长驱百余万，身驰几旅欲先征。"
        },
        {
            "title": "六朝门苻坚",
            "content": "百万南征几马归，叛亡如猬亦何悲。\r\n宾擒敌国诸戎主，更遣权兵过在谁。"
        },
        {
            "title": "六朝门三废帝",
            "content": "明庄节闵并罹殃，命在朱高二悖王。\r\n已叹一年三易换，更嗟殴辱下东廊。"
        },
        {
            "title": "六朝门后魏武帝",
            "content": "太武南征似卷蓬，徐阳兖蔡杀皆空。\r\n从来吊伐宁如此，千里无烟血草红。"
        },
        {
            "title": "六朝门前凉张轨",
            "content": "官从主簿至专征，谁遣凉王破赵名。\r\n益信用贤由拔擢，穰苴不是将家生。"
        },
        {
            "title": "六朝门前赵刘聪",
            "content": "戎羯谁令识善言，刑将不舍遽能原。\r\n垂成却罢凤仪殿，仍改逍遥纳谏园。"
        },
        {
            "title": "晋门再吟",
            "content": "贪泉何处是泉源，只在灵台一点间。\r\n必也心源元自有，此泉何必在江山。"
        },
        {
            "title": "晋门吴隐之",
            "content": "闻说贪泉近郁林，隐之今日得深斟。\r\n徒言滴水能穿石，其那坚贞匪石心。"
        },
        {
            "title": "晋门王茂弘",
            "content": "韩魏荆扬日岂堪，胡风看欲过江南。\r\n中原一片生灵血，谁秉王纲色不惭。"
        },
        {
            "title": "晋门王夷甫",
            "content": "六合谁为辅弼臣，八风昏处尽胡尘。\r\n是知济弱扶倾术，不属高谈虚论人。"
        },
        {
            "title": "晋门郭钦",
            "content": "谁疑忠谏郭钦言，不逐戎夷出塞垣。\r\n晋室既无明圣主，果为胡虏乱中原。"
        },
        {
            "title": "晋门愍帝",
            "content": "耕牛吃尽大田荒，二两黄金籴斗粮。\r\n御粥又闻无麴屑，不降胡虏奈饥肠。"
        },
        {
            "title": "晋门怀帝",
            "content": "蕃汉戈矛遍九垓，两京簪绂走黄埃。\r\n刘聪大会平阳日，遣帝行觞事可哀。"
        },
        {
            "title": "晋门贾后",
            "content": "贾后甘为废戮人，齐王还杀赵王伦。\r\n一从天下无真主，瓜割中原四百春。"
        },
        {
            "title": "六朝门宣帝",
            "content": "宣帝骄奢恣所为，后宫升降略无时。\r\n乘危自有妻公在，安许鸾凰是尉迟。"
        },
        {
            "title": "晋门惠帝",
            "content": "蛙鸣堪笑问官私，更劝饥人食肉糜。\r\n蒙昧万机犹妇女，寇戎安得不纷披。"
        },
        {
            "title": "晋门晋武帝",
            "content": "汉贪金帛鬻公卿，财赡羸军冀国宁。\r\n晋武鬻官私室富，是知犹不及桓灵。"
        },
        {
            "title": "三国门鲁肃",
            "content": "轻财重义见英奇，圣主贤臣是所依。\r\n公瑾窘饥求子敬，一言才起数船归。"
        },
        {
            "title": "三国门王表",
            "content": "王表闻声莫见身，吴中敬事甚君亲。\r\n是知邦国将亡灭，不听人臣听鬼神。"
        },
        {
            "title": "三国门吴后主",
            "content": "吴宫季主恣骄奢，移尽江南百媚花。\r\n一旦狂风江上起，花随风散落谁家。"
        },
        {
            "title": "六朝门齐废帝东昏侯",
            "content": "定策谁扶捕鼠儿，不忧萧衍畏潘妃。\r\n长围既合刀临项，犹惜金钱对落晖。"
        },
        {
            "title": "晋门再吟",
            "content": "君人为理在安民，论道求贤德自新。\r\n经国远图无所问，何曾言指一何神。"
        },
        {
            "title": "三国门后主",
            "content": "万峰如剑载前来，危阁横空信险哉。\r\n对此玄休长叹息，方知刘禅是庸才。"
        },
        {
            "title": "秦门项籍",
            "content": "九垓垂定弃谋臣，一阵无功便杀身。\r\n壮士诚知轻性命，不思辜负八千人。"
        },
        {
            "title": "秦门陈涉",
            "content": "秦法烦苛霸业隳，一夫攘臂万夫随。\r\n王侯无种英雄志，燕雀喧喧安得知。"
        },
        {
            "title": "秦门赵高",
            "content": "赵高胡亥速天诛，率土兴兵怨毒  。\r\n丰沛见机群小吏，功成儿戏亦何殊。"
        },
        {
            "title": "秦门再吟",
            "content": "盗贼纵横主恶闻，遂为流矢犯君轩。\r\n怪言何不早言者，若使早言还不存。"
        },
        {
            "title": "秦门胡亥",
            "content": "鹿马何难辨是非，宁劳卜筮问安危。\r\n权臣为乱多如此，亡国时君不自知。"
        },
        {
            "title": "春秋战国门再吟",
            "content": "走敌存亡义有余，全由雄勇与英谟。\r\n但如公子能交结，朱亥侯嬴何代无。"
        },
        {
            "title": "春秋战国门再吟",
            "content": "赵解重围魏再昌，信陵贤德日馨芳。\r\n昏蒙愚主听谗说，公子云亡国亦亡。"
        },
        {
            "title": "春秋战国门张孟谭",
            "content": "强兵四合国将危，赖有谋臣为发挥。\r\n城内蒿铜诚自有，无谋谁解见玄机。"
        },
        {
            "title": "春秋战国门颜叔子",
            "content": "夜雨邻娃告屋倾，一宵从寄念悲惊。\r\n诚知独处从烧烛，君子行心要自明。"
        },
        {
            "title": "春秋战国门王孙满",
            "content": "九牧金熔物像成，辞昏去乱祚休明。\r\n兴亡在德不在鼎，楚子何劳问重轻。"
        },
        {
            "title": "春秋战国门宫之奇",
            "content": "虞虢相依自保安，谋臣吞度不为难。\r\n贪怜璧马迷香饵，肯信之奇谕齿寒。"
        },
        {
            "title": "春秋战国门宋子罕",
            "content": "子怜温润欲归仁，吾贵坚廉是宝身。\r\n自有不贪身内宝，玉人徒献外来珍。"
        },
        {
            "title": "春秋战国门鲁仲连",
            "content": "昔迸烧牛发战机，夜奔惊火走燕师。\r\n今来跃马怀骄惰，十万如无一撮时。"
        },
        {
            "title": "春秋战国门孙叔敖",
            "content": "童稚逢蛇叹不祥，虑悲来者为埋藏。\r\n是知阳报由阴施，天爵昭然契日彰。"
        },
        {
            "title": "春秋战国门百里奚",
            "content": "船骥由来是股肱，在虞虞灭在秦兴。\r\n裁量何异刀将尺，只系用之能不能。"
        },
        {
            "title": "春秋战国门田子奇",
            "content": "少年为吏虑非循，一骑奔追委使臣。\r\n使者不追何所对，车中缘见白头人。"
        },
        {
            "title": "春秋战国门再吟",
            "content": "曲突徙薪不谓贤，焦头烂额飨盘筵。\r\n时人多是轻先见，不独田家国亦然。"
        },
        {
            "title": "春秋战国门再吟",
            "content": "戏问将何对所耽，滑稽无骨是常谭。\r\n昔时王者皆通四，近见君王只好三。"
        },
        {
            "title": "春秋战国门淳于髡",
            "content": "穰穰何祷手何赍，一呷村浆与只鸡。\r\n以少求多诚可笑，还如轻币欲全齐。"
        },
        {
            "title": "春秋战国门公子无忌",
            "content": "按剑临笼震咄呼，鹞甘枭戮伏鸠辜。\r\n能怜钝拙诛豪俊，悯弱摧强真丈夫。"
        },
        {
            "title": "春秋战国门秦武阳",
            "content": "丱岁徒闻有壮名，及令为副误荆卿。\r\n是时环柱能相副，谁谓燕囚事不成。"
        },
        {
            "title": "春秋战国门郤成子",
            "content": "陈乐无欢璧在隅，宰臣怀智有微谟。\r\n苟非成子当明哲，谁是仁人可托孤。"
        },
        {
            "title": "春秋战国门侯嬴朱亥",
            "content": "屠肆监门一贱微，信陵交结国人非。\r\n当时不是二君计，匹马那能解赵围。"
        },
        {
            "title": "春秋战国门韩昭侯",
            "content": "去年秦伐我宜阳，今岁天灾旱且荒。\r\n对此不思人力困，楼门何可更高张。"
        },
        {
            "title": "春秋战国门赵宣子",
            "content": "门人曾不有提弥，连嗾呀呀孰敢支。\r\n临难若教无苟免，乱朝争那以獒为。"
        },
        {
            "title": "春秋战国门再吟",
            "content": "谔谔能昌唯唯亡，亦由匡正得贤良。\r\n一从忠谠无周舍，吾过何人为短长。"
        },
        {
            "title": "春秋战国门赵简子",
            "content": "简子雄心蓄霸机，贤愚聊欲试诸儿。\r\n假言藏宝非真宝，不是生知焉得知。"
        },
        {
            "title": "春秋战国门中山君",
            "content": "敌临烹子一何庸，激怒来军速自攻。\r\n结怨岂思围不解，愚谋多以杀为雄。"
        },
        {
            "title": "春秋战国门齐桓公",
            "content": "三往何劳万乘君，五来方见一微臣。\r\n微臣傲爵能轻主，霸主如何敢傲人。"
        },
        {
            "title": "春秋战国门屈原",
            "content": "满朝皆醉不容醒，众浊如何拟独清。\r\n江上流人真浪死，谁知浸润误深诚。"
        },
        {
            "title": "春秋战国门范蠡",
            "content": "西子能令转嫁吴，会稽知尔啄姑苏。\r\n迹高尘外功成处，一叶翩翩在五湖。"
        },
        {
            "title": "春秋战国门田子方",
            "content": "太子无嫌礼乐亏，愿听贫富与安危。\r\n贱贫骄物贫终在，富贵骄人贵必隳。"
        },
        {
            "title": "春秋战国门魏文侯",
            "content": "冒雨如何固出畋，虑乖群约失乾乾。\r\n文侯不是贪禽者，示信将为教化先。"
        },
        {
            "title": "春秋战国门再吟",
            "content": "社鼠穿墙巧庇身，何由攻灌若为熏。\r\n能知窟穴依形势，不听谗邪是圣君。"
        },
        {
            "title": "春秋战国门管仲",
            "content": "美酒浓馨客要沽，门深谁敢强提壶。\r\n苟非贤主询贤士，肯信沽人畏子  。"
        },
        {
            "title": "春秋战国门樊姬",
            "content": "侧影频移未退朝，喜逢贤相日从高。\r\n当时不有樊姬问，令尹何由进叔敖。"
        },
        {
            "title": "春秋战国门子产",
            "content": "为政何门是化源，宽仁高下保安全。\r\n如嫌水德人多狎，拯溺宜将猛济宽。"
        },
        {
            "title": "春秋战国门郑相",
            "content": "郑相清贤慎有余，好鱼鱼至竟何如。\r\n退鱼留得终身禄，禄在何忧不得鱼。"
        },
        {
            "title": "春秋战国门再吟",
            "content": "一言能使定安危，安己危人是所宜。\r\n仁义不思垂教化，背恩亡德岂儒为。"
        },
        {
            "title": "春秋战国门颜回",
            "content": "陋巷箪瓢困有年，是时端木饫腥膻。\r\n宣尼行教何形迹，不肯分甘救子渊。"
        },
        {
            "title": "春秋战国门杨回",
            "content": "三逐乡闾五去君，莫知何地可容身。\r\n杨回不是逢英鉴，白首无成一旅人。"
        },
        {
            "title": "春秋战国门黄歇",
            "content": "春申随质若王图，为主轻生大丈夫。\r\n女子异心安足听，功成何更用阴谟。"
        },
        {
            "title": "春秋战国门子贡",
            "content": "救鲁亡吴事可伤，谁令利口说田常。\r\n吴亡必定由端木，鲁亦宜其运不长。"
        },
        {
            "title": "春秋战国门襄子",
            "content": "君子常闻不迫危，城崩何用急重围。\r\n叛亡能退修文德，果见中牟以义归。"
        },
        {
            "title": "春秋战国门叔向",
            "content": "重禄存家不敢言，小臣忧祸亦如然。\r\n明开谏诤能无罪，只此宜为理国先。"
        },
        {
            "title": "春秋战国门又吟",
            "content": "马毙厩人欲就刑，百年临尽一言生。\r\n赖逢贤相能匡救，仍免吾君播恶声。"
        },
        {
            "title": "春秋战国门再吟",
            "content": "攻城来下惜先分，一旦家邦属四邻。\r\n徒逞威强称智伯，不知权变是愚人。"
        },
        {
            "title": "春秋战国门再吟",
            "content": "下泽逢蛇盖是常，还如山上见豺狼。\r\n国中有怪非蛇兽，不用贤能是不祥。"
        },
        {
            "title": "春秋战国门晏婴",
            "content": "正人徒以刃相危，贪利忘忠死不为。\r\n麋鹿命悬当有处，驱车何必用奔驰。"
        },
        {
            "title": "春秋战国门鲍叔",
            "content": "忠臣祝寿吐嘉词，鲍叔临轩酒一卮。\r\n安不忘危臣所愿，愿思危困必无危。"
        },
        {
            "title": "春秋战国门田饶",
            "content": "厨抛败肉士怀饥，仓烂余粮客未炊。\r\n临难欲行求死士，将何恩信致扶危。"
        },
        {
            "title": "春秋战国门王后",
            "content": "连环要解解非难，忽碎瑶阶一旦间。\r\n两国相持兵不解，会应俱碎似连环。"
        },
        {
            "title": "春秋战国门陈轸",
            "content": "丹青徒有逞喧哗，有足由来不是蛇。\r\n杀将破军为柱国，君今官极更何加。"
        },
        {
            "title": "春秋战国门再吟",
            "content": "几尺如霜利不群，恩仇未报反亡身。\r\n诚哉利器全由用，可惜吹毛不得人。"
        },
        {
            "title": "春秋战国门荆轲",
            "content": "反刃相酬是匹夫，安知突骑驾群胡。\r\n有心为报怀权略，可在於期与地图。"
        },
        {
            "title": "春秋战国门鬻拳",
            "content": "鬻拳强谏惧威刑，退省怀惭不顾生。\r\n双刖忍行留痛恨，惟君适足见忠诚。"
        },
        {
            "title": "春秋战国门师旷",
            "content": "老能劝学照余生，似夜随灯到处明。\r\n往行前言如不见，暗中无烛若为行。"
        },
        {
            "title": "春秋战国门少孺",
            "content": "宝贵亲仁与善邻，邻兵何要互相臻。\r\n螳螂定是遭黄雀，黄雀须防挟弹人。"
        },
        {
            "title": "春秋战国门智伯",
            "content": "三国连兵敌就擒，晋阳城下碧波深。\r\n风涛撼处看沈赵，舟楫不从翻自沈。"
        },
        {
            "title": "春秋战国门夫差",
            "content": "信听谗言疾不除，忠臣须杀竟何如。\r\n会稽既雪夫差死，泉下胡颜见子胥。"
        },
        {
            "title": "春秋战国门孙武",
            "content": "理国无难似理兵，兵家法令贵遵行。\r\n行刑不避君王宠，一笑随刀八阵成。"
        },
        {
            "title": "春秋战国门季札",
            "content": "吹毛霜刃过千金，生许徐君死挂林。\r\n宝剑徒称无价宝，行心更贵不欺心。"
        },
        {
            "title": "春秋战国门卞和",
            "content": "磷磷谁为惑温温，至宝凡姿甚易分。\r\n自是时人多贵耳，目无明鉴使俱焚。"
        },
        {
            "title": "春秋战国门章子",
            "content": "在家能子必能臣，齐将功成以孝闻。\r\n改葬义无欺死父，临戎安肯背生君。"
        },
        {
            "title": "春秋战国门冯讙",
            "content": "兔窟穿成主再兴，辈流狐伏敢骄矜。\r\n冯讙不是无能者，要试君心欲展能。"
        },
        {
            "title": "春秋战国门再吟",
            "content": "门下三千各自矜，频弹剑客独无能。\r\n田文不厌无能客，三窟全身果有凭。"
        },
        {
            "title": "春秋战国门田文",
            "content": "下客常才不足珍，谁为狗盗脱强秦。\r\n秦关若待鸡鸣出，笑杀临淄土偶人。"
        },
        {
            "title": "春秋战国门豫让",
            "content": "门客家臣义莫俦，漆身吞炭不能休。\r\n中行智伯思何异，国士终期国士酬。"
        },
        {
            "title": "春秋战国门虞卿",
            "content": "割地求和国必危，安知坚守绝来思。\r\n年年来伐年年割，割尽邯郸何所之。"
        },
        {
            "title": "春秋战国门苏厉",
            "content": "百步穿杨箭不移，养由堪教听弘规。\r\n身隆业著未知退，勿遣功名一旦隳。"
        },
        {
            "title": "春秋战国门毛遂",
            "content": "不识囊中颖脱锥，功成方信有英奇。\r\n平原门下三千客，得力何曾是素知。"
        },
        {
            "title": "春秋战国门乐羊",
            "content": "杯羹忍啜得非忠，巧佞胡为惑主聪。\r\n盈箧谤书能寝默，中山不是乐羊功。"
        },
        {
            "title": "春秋战国门公叔",
            "content": "吴起南奔魏国荒，必听公叔失贤良。\r\n无谋纵欲离安邑，可免河沟徙大梁。"
        },
        {
            "title": "春秋战国门孙膑",
            "content": "曾嫌胜己害贤人，钻火明知速自焚。\r\n断足尔能行不足，逢君谁肯不酬君。"
        },
        {
            "title": "春秋战国门华元",
            "content": "未知军法忌偏颇，徒解于思腹漫皤。\r\n昔日羊斟曾不预，今朝为政事如何。"
        },
        {
            "title": "春秋战国门武公",
            "content": "猛兽来兵只为文，岂宜凉德拟图尊。\r\n君看豹彩蒙麋质，人取无难必不存。"
        },
        {
            "title": "春秋战国门再吟",
            "content": "定获英奇不在多，然须设网遍山河。\r\n禽虽一目罗中得，岂可空张一目罗。"
        },
        {
            "title": "春秋战国门郭开",
            "content": "秦袭邯郸岁月深，何人沾赠郭开金。\r\n廉颇还国李牧在，安得赵王为尔擒。"
        },
        {
            "title": "春秋战国门顷襄王",
            "content": "秦陷荆王死不还，只缘偏听子兰言。\r\n顷襄还信子兰语，忍使江鱼葬屈原。"
        },
        {
            "title": "春秋战国门韩惠王",
            "content": "韩惠开渠止暴秦，营田万顷饱秦人。\r\n何殊般肉供羸兽，兽壮安知不害身。"
        },
        {
            "title": "春秋战国门灵辄",
            "content": "失水枯鳞得再生，翳桑无地谢深情。\r\n朱轮未染酬恩血，公子何由见赤诚。"
        },
        {
            "title": "春秋战国门庄辛",
            "content": "庄辛正谏谓妖词，兵及鄢陵始悔思。\r\n见兔必能知顾犬，亡羊补栈未为迟。"
        },
        {
            "title": "春秋战国门再吟",
            "content": "不得商於又失齐，楚怀方寸一何迷。\r\n明知秦是虎狼国，更忍车轮独向西。"
        },
        {
            "title": "春秋战国门臧孙",
            "content": "诸孟憎吾似犬狞，贤臧哭孟倍伤情。\r\n季孙爱我如甘疾，疾足亡身药故宁。"
        },
        {
            "title": "春秋战国门楚怀王",
            "content": "不听陈轸信张仪，六里商於果见欺。\r\n既舍黔中西换得，又令生去益堪悲。"
        },
        {
            "title": "春秋战国门楚惠王",
            "content": "芹中遇蛭强为吞，不欲缘微有害人。\r\n何事免成心腹疾，皇天惟德是相亲。"
        },
        {
            "title": "春秋战国门陈灵公",
            "content": "谁与陈君嫁祸来，孔宁行父夏姬媒。\r\n灵公徒认徵舒面，至死何曾识祸胎。"
        },
        {
            "title": "春秋战国门卫灵公",
            "content": "子鱼无隐欲源清，死不忘忠感卫灵。\r\n伯玉既亲知德润，残桃休吃悟兰馨。"
        },
        {
            "title": "春秋战国门景公",
            "content": "觉病当宜早问师，病深难疗恨难追。\r\n晋侯徒有秦医缓，疾在膏肓救已迟。"
        },
        {
            "title": "春秋战国门文公",
            "content": "灭虢吞虞未息兵，柔秦败楚霸威成。\r\n文公徒欲三强服，分晋元来是六卿。"
        },
        {
            "title": "春秋战国门陈蔡君",
            "content": "楚聘宣尼欲道光，是时陈蔡畏邻强。\r\n庸谋但解遮贤路，不解迎贤谋自昌。"
        },
        {
            "title": "春秋战国门平公",
            "content": "鸿鹄轻腾万里高，何殊朝野得贤豪。\r\n能知翼戴穹苍力，不是蒙茸腹背毛。"
        },
        {
            "title": "春秋战国门哀公",
            "content": "贤为邻用国忧危，庙算无非委艳奇。\r\n两叶翠娥春乍展，一毛须去不难吹。"
        },
        {
            "title": "春秋战国门再吟",
            "content": "好龙天为降真龙，及见真龙瘁厥躬。\r\n接下不勤徒好士，叶公何异鲁哀公。"
        },
        {
            "title": "春秋战国门庄公",
            "content": "齐甲强临力有余，鲁庄为战念区区。\r\n鱼丽三鼓微曹刿，肉食安能暇远谟。"
        },
        {
            "title": "春秋战国门隐公",
            "content": "今古难堤是小人，苟希荣宠任相亲。\r\n陈谋不信怀忧惧，反间须防却害身。"
        },
        {
            "title": "春秋战国门祭足",
            "content": "吴鲁燕韩岂别宗，曾无外御但相攻。\r\n当时周郑谁为相，交质将何服远戎。"
        },
        {
            "title": "三代门平王",
            "content": "犬戎西集杀幽王，邦土何由不便亡。\r\n宜臼东来年更远，川流难绝信源长。"
        },
        {
            "title": "三代门幽王",
            "content": "狼烟篝火为边尘，烽候那宜悦妇人。\r\n厚德未闻闻厚色，不亡家国幸亡身。"
        },
        {
            "title": "三代门成王",
            "content": "成王有过伯禽笞，圣惠能新日自奇。\r\n王道既成何所感，越裳呈瑞凤来仪。"
        },
        {
            "title": "三代门管蔡",
            "content": "伊商胡越尚同图，管蔡如何有异谟。\r\n不念祖宗危社稷，强于仁圣遣行诛。"
        },
        {
            "title": "春秋战国门再吟",
            "content": "周室衰微不共匡，干戈终日互争强。\r\n诸侯若解尊天子，列国何因次第亡。"
        },
        {
            "title": "三代门夷齐",
            "content": "让国由衷义亦乖，不知天命匹夫才。\r\n将除暴虐诚能阻，何异崎岖助纣来。"
        },
        {
            "title": "三代门周公",
            "content": "文武传芳百代基，几多贤哲守成规。\r\n仍闻吐握延儒素，犹恐民疵未尽知。"
        },
        {
            "title": "三代门子牙妻",
            "content": "陵柏无心竹变秋，不能同戚拟同休。\r\n岁寒焉在空垂涕，覆水如何欲再收。"
        },
        {
            "title": "三代门又吟",
            "content": "千妖万态逞妍姿，破国亡家更是谁。\r\n匡政必能除苟媚，去邪当断勿狐疑。"
        },
        {
            "title": "三代门再吟",
            "content": "东邻不事事西邻，御物卑和物自亲。\r\n天下言知天下者，兆人无主属贤人。"
        },
        {
            "title": "三代门文王",
            "content": "昭然明德报天休，礿祭惟馨胜杀牛。\r\n二老五侯何所诈，不归商受尽归周。"
        },
        {
            "title": "三代门太公",
            "content": "昌猎关西纣猎东，纣怜崇虎弃非熊。\r\n危邦自谓多麟凤，肯把王纲取钓翁。"
        },
        {
            "title": "三代门太康",
            "content": "师保何人为琢磨，安知父祖苦辛多。\r\n酒酣禽色方为乐，讵肯闲听五子歌。"
        },
        {
            "title": "三代门再吟",
            "content": "万古龙门一旦开，无成甘死作黄能。\r\n司空定有匡尧术，九载之前何处来。"
        },
        {
            "title": "三代门夏禹",
            "content": "尧违天孽赖询谟，顿免洪波浸碧虚。\r\n海内生灵微伯禹，尽应随浪化为鱼。"
        },
        {
            "title": "唐虞门再吟",
            "content": "潇湘何代泣幽魂，骨化重泉志尚存。\r\n若道地中休下泪，不应新竹有啼痕。"
        },
        {
            "title": "唐虞门舜妃",
            "content": "苍梧一望隔重云，帝子悲寻不记春。\r\n何事泪痕偏在竹，贞姿应念节高人。"
        },
        {
            "title": "唐虞门唐尧",
            "content": "祅氛不起瑞烟轻，端拱垂衣日月明。\r\n传事四方无外役，茅茨深处土阶平。"
        },
        {
            "title": "三代门后稷",
            "content": "人惟邦本本由农，旷古谁高后稷功。\r\n百谷且繁三曜在，牲牢郊祀信无穷。"
        },
        {
            "title": "闲吟",
            "content": "考摭妍媸用破心，剪裁千古献当今。\r\n闲吟不是闲吟事，事有闲思闲要吟。"
        },
        {
            "title": "三国门再吟",
            "content": "一家区宇忽三分，龌龊车书曷足论。\r\n定有伊姜为佐辅，忍教鸿雁各乾坤。"
        },
        {
            "title": "三国门蜀先主",
            "content": "豫州军败信途穷，徐庶推能荐卧龙。\r\n不是卑词三访谒，谁令玄德主巴邛。"
        },
        {
            "title": "后汉门吕母",
            "content": "狱无良吏雪无由，处处戈鋋自执仇。\r\n吕母衔冤穷老妇，亦能为帅复私雠。"
        },
        {
            "title": "三代门武王",
            "content": "文王寝膳武王随，内竖言安色始怡。\r\n七载岂堪囚羑里，一夫为报亦何疑。"
        },
        {
            "title": "后汉门鲍宣妻",
            "content": "君恶奢华意不欢，一言从俭亦何难。\r\n但能和乐同琴瑟，未必恩情在绮纨。"
        },
        {
            "title": "吟叙",
            "content": "历代兴亡亿万心，圣人观古贵知今。\r\n古今成败无多事，月殿花台幸一吟。"
        },
        {
            "title": "后汉门周都妻",
            "content": "绿水双鸳一已沈，皇天更欲配何禽。\r\n不将血涕随霜刃，谁见朱殷未死心。"
        },
        {
            "title": "后汉门曹娥",
            "content": "心摧目断哭江濆，窥浪无踪日又昏。\r\n不入重泉寻水底，此生安得见沈魂。"
        },
        {
            "title": "后汉门魏博妻",
            "content": "萝挂青松是所依，松凋萝更改何枝。\r\n操刀必割腕可断，磐石徒坚心不移。"
        },
        {
            "title": "后汉门马后",
            "content": "粗衣闲寂阅群书，荐达嫔妃广帝居。\r\n再实伤根嫌贵宠，惠慈劳悴育皇储。"
        },
        {
            "title": "后汉门赵孝",
            "content": "绿林清旦正朝饥，岂计行人瘦与肥。\r\n为感在原哀叫切，鴒  休报听双飞。"
        },
        {
            "title": "后汉门杨震",
            "content": "为国推贤匪惠私，十金为报遽相危。\r\n无言暗室何人见，咫尺斯须已四知。"
        },
        {
            "title": "后汉门羊续",
            "content": "鱼悬洁白振清风，禄散亲宾岁自穷。\r\n单席寒厅惭使者，葛衣何以至三公。"
        },
        {
            "title": "后汉门子密",
            "content": "子密封侯岂所宜，能高德义必无为。\r\n当时若缚还彭氏，率土何忧不自归。"
        },
        {
            "title": "后汉门再吟",
            "content": "咸怨刑科有党偏，耕夫无不事戎旃。\r\n是时老幼饥号处，一斛黄禾五百千。"
        },
        {
            "title": "后汉门废帝",
            "content": "乱兵如猬走王师，社稷颠危孰为持。\r\n夜逐萤光寻道路，汉家天子步归时。"
        },
        {
            "title": "后汉门灵帝",
            "content": "榜悬金价鬻官荣，千万为公五百卿。\r\n公瑾孔明穷退者，安知高卧遇雄英。"
        },
        {
            "title": "后汉门献帝",
            "content": "只为曹侯数贵人，普天黔首尽黄巾。\r\n汉灵早听侍中谏，安得献生称不辰。"
        },
        {
            "title": "后汉门桓帝",
            "content": "能嫌跋扈斩梁王，宁便荣枯信段张。\r\n襄楷忠言谁佞惑，忍教奸祸起萧墙。"
        },
        {
            "title": "后汉门明帝",
            "content": "朝臣咸佞孰知非，张佚公忠语独奇。\r\n博士一言除太傅，谥为明帝信其宜。"
        },
        {
            "title": "唐虞门虞舜",
            "content": "进善惩奸立帝功，功成揖让益温恭。\r\n满朝卿士多元凯，为黜兜苗与四凶。"
        },
        {
            "title": "后汉门光武",
            "content": "成败非儒孰可量，儒生何指指萧王。\r\n萧王得众能宽裕，吴汉归来帝业昌。"
        },
        {
            "title": "前汉门僭号公孙述",
            "content": "剑蜀金汤孰敢争，子阳才业匪雄英。\r\n方知在德不在险，危栈何曾阻汉兵。"
        },
        {
            "title": "前汉门樊崇徐宣",
            "content": "庸中佼佼铁铮铮，百万长驱入帝京。\r\n首事纵隳三善在，归仁何虑不全生。"
        },
        {
            "title": "前汉门刘圣公",
            "content": "不纳良谋刘縯言，胡为衔璧向崇宣。\r\n伤哉乱帝途穷处，何必当时谮福先。"
        },
        {
            "title": "前汉门毛延寿",
            "content": "不拔金钗赂汉臣，徒嗟玉艳委胡尘。\r\n能知货贿移妍丑，岂独丹青画美人。"
        },
        {
            "title": "前汉门又吟",
            "content": "铜马朱眉满四方，总缘居摄乱天常。\r\n因君多少布衣士，不是公卿即帝王。"
        },
        {
            "title": "前汉门王莽",
            "content": "权归诸吕牝鸡鸣，殷鉴昭然讵可轻。\r\n新室不因崇外戚，水中安敢寄生营。"
        },
        {
            "title": "前汉门夏贺良",
            "content": "汉代中微亦再昌，忠臣忧国冀修禳。\r\n赤精符谶诚非妄，枉杀无辜夏贺良。"
        },
        {
            "title": "前汉门博陆侯",
            "content": "栋梁徒自保坚贞，毁穴难防雀鼠争。\r\n不是主人知诈伪，如何柱石免欹倾。"
        },
        {
            "title": "前汉门条侯",
            "content": "上将风戈赏罚明，矛鋋严闭亚夫营。\r\n人君却禀将军令，按辔垂鞭为缓行。"
        },
        {
            "title": "前汉门再吟",
            "content": "重赋严刑作祸胎，岂知由此乱离媒。\r\n家传揖让亦难济，况是身从倾篡来。"
        },
        {
            "title": "前汉门薛公",
            "content": "黥布称兵孰敢当，薛公三计为斟量。\r\n上中良策知非用，南取长沙是死乡。"
        },
        {
            "title": "前汉门酂侯",
            "content": "共怪酂侯第一功，咸称得地合先封。\r\n韩生不是萧君荐，猎犬何人为指踪。"
        },
        {
            "title": "前汉门再吟",
            "content": "北伐匈奴事可悲，当时将相是其谁。\r\n君臣束手平城里，三十万兵能忍饥。"
        },
        {
            "title": "前汉门平津侯",
            "content": "儒素逢时得自媒，忽从徒步列公台。\r\n北辰如不延吾辈，东阁何由逐汝开。"
        },
        {
            "title": "前汉门高祖",
            "content": "爱子从烹报主时，安知强啜不含悲。\r\n太公悬命临刀几，忍取杯羹欲为谁。"
        },
        {
            "title": "前汉门曲逆侯",
            "content": "社肉分平未足奇，须观大用展无私。\r\n一朝如得宰天下，必使还如宰社时。"
        },
        {
            "title": "前汉门周苛纪信",
            "content": "为主坚能不顾身，赴汤蹈火见忠臣。\r\n后来邦国论心义，谁是君王出热人。"
        },
        {
            "title": "秦门范增",
            "content": "智士宁为暗主谟，范公曾不读兵书。\r\n平生心力为谁尽，一事无成空背疽。"
        }
    ]
}