{
    "dynasty": "唐",
    "author": "黄滔",
    "intro": "字文江，莆田人。昭宗乾宁二年，擢进士第。光化中，除四门博士，寻迁监察御史里行，充威武军节度推官。王审知据有全闽，而终其身为节将者，滔规正有力焉。集十五卷，今编诗三卷。",
    "items": [
        {
            "title": "赠友人",
            "content": "超达陶子性，留琴不设弦。\r\n觅句朝忘食，倾杯夜废眠。\r\n爱月影为伴，吟风声自连。\r\n听此莺飞谷，心怀迷远川。"
        },
        {
            "title": "翁文尧以美疹暂滞令公大王益得异礼观今",
            "content": "滋赋諴文侯李盛，终求一袭锦衣难。\r\n如何两度还州里，兼借乡人更剩观。"
        },
        {
            "title": "奉和文尧对庭前千叶石榴",
            "content": "一朵千英绽晓枝，彩霞堪与别为期。\r\n移根若在芙蓉苑，岂向当年有醒时。"
        },
        {
            "title": "奉和翁文尧戏寄",
            "content": "掘兰宫里数名郎，好是乘轺出帝乡。\r\n两度还家还未有，别论光彩向冠裳。"
        },
        {
            "title": "闰八月",
            "content": "无人不爱今年闰，月看中秋两度圆。\r\n唯恐雨师风伯意，至时还夺上楼天。"
        },
        {
            "title": "马嵬二首",
            "content": "铁马嘶风一渡河，泪珠零便作惊波。\r\n鸣泉亦感上皇意，流下陇头呜咽多。\r\n龙脑移香凤辇留，可能千古永悠悠。\r\n夜台若使香魂在，应作烟花出陇头。"
        },
        {
            "title": "严陵钓台",
            "content": "终向烟霞作野夫，一竿竹不换簪裾。\r\n直钩犹逐熊罴起，独是先生真钓鱼。"
        },
        {
            "title": "别后",
            "content": "梦里相逢无后期，烟中解  杳何之。\r\n亏蟾便是陈宫镜，莫吐清光照别离。"
        },
        {
            "title": "去扇",
            "content": "城上风生蜡炬寒，锦帷开处露翔鸾。\r\n已知秦女升仙态，休把圆轻隔牡丹。"
        },
        {
            "title": "启帐",
            "content": "得人憎定绣芙蓉，爱锁嫦娥出月踪。\r\n侍女莫嫌抬素手，拨开珠翠待相逢。"
        },
        {
            "title": "卷帘",
            "content": "绿鬟侍女手纤纤，新捧嫦娥出素蟾。\r\n卫  官高难久立，莫辞双卷水精帘。"
        },
        {
            "title": "花",
            "content": "莫道颜色如渥丹，莫道馨香过蕖兰。\r\n东风吹绽还吹落，明日谁为今日看全。"
        },
        {
            "title": "和陈先辈陪陆舍人春日游曲江",
            "content": "刘超游召郄诜陪，为忆池亭旧赏来。\r\n红杏花旁见山色，诗成因触鼓声回。"
        },
        {
            "title": "马嵬",
            "content": "锦江晴碧剑锋奇，合有千年降圣时。\r\n天意从来知幸蜀，不关胎祸自蛾眉。"
        },
        {
            "title": "灵均",
            "content": "莫问灵均昔日游，江篱春尽岸枫秋。\r\n至今此事何人雪，月照楚山湘水流。"
        },
        {
            "title": "寄宋明府",
            "content": "北阙秋期南国身，重关烟月五溪云。\r\n风蝉已有数声急，赖在陶家柳下闻。"
        },
        {
            "title": "寓题",
            "content": "吴中烟水越中山，莫把渔樵谩自宽。\r\n归泛扁舟可容易，五湖高士是抛官。"
        },
        {
            "title": "经慈州感谢郎中",
            "content": "金声乃是古诗流，况有池塘春草俦。\r\n莫遣宣城独垂号，云山彼此谢公游。"
        },
        {
            "title": "夏州道中",
            "content": "陇雁南飞河水流，秦城千里忍回头。\r\n征行浑与求名背，九月中旬往夏州。"
        },
        {
            "title": "出京别同年",
            "content": "一枝仙桂已攀援，归去烟涛浦口村。\r\n虽恨别离还有意，槐花黄日出青门。"
        },
        {
            "title": "和同年赵先辈观文",
            "content": "玉兔轮中方是树，金鳌顶上别无山。\r\n虽然回首见烟水，事主酬恩难便闲。"
        },
        {
            "title": "游南寓题",
            "content": "江山节被雪霜遗，毒草过秋未拟衰。\r\n天不当时命邹衍，亦将寒律入南吹。"
        },
        {
            "title": "寓江州李使君",
            "content": "使君曾被蝉声苦，每见词文即为愁。\r\n况是楚江鸿到后，可堪西望发孤舟。"
        },
        {
            "title": "东林寺贯休上人篆隶题诗",
            "content": "师名自越彻秦中，秦越难寻师所从。\r\n墨迹两般诗一首，香炉峰下似相逢。"
        },
        {
            "title": "归思",
            "content": "蓟北风烟空汉月，湘南云水半蛮边。\r\n寒为旅雁暖还去，秦越离家可十年。"
        },
        {
            "title": "司马长卿",
            "content": "一自梁园失意回，无人知有掞天才。\r\n汉宫不锁陈皇后，谁肯量金买赋来。"
        },
        {
            "title": "木芙蓉三首",
            "content": "黄鸟啼烟二月朝，若教开即牡丹饶。\r\n天嫌青帝恩光盛，留与秋风雪寂寥。\r\n却假青腰女剪成，绿罗囊绽彩霞呈。\r\n谁怜不及黄花菊，只遇陶潜便得名。\r\n须到露寒方有态，为经霜裛稍无香。\r\n移根若在秦宫里，多少佳人泣晓妆。"
        },
        {
            "title": "题灵峰僧院",
            "content": "系马松间不忍归，数巡香茗一枰棋。\r\n拟登绝顶留人宿，犹待沧溟月满时。"
        },
        {
            "title": "过长江",
            "content": "曾搜景象恐通神，地下还应有主人。\r\n若把长江比湘浦，离骚不合自灵均。"
        },
        {
            "title": "入关言怀",
            "content": "背将踪迹向京师，出在先春入后时。\r\n落日灞桥飞雪里，已闻南院有看期。"
        },
        {
            "title": "辇下书事",
            "content": "北阙新王业，东城入羽书。\r\n秋风满林起，谁道有鲈鱼。"
        },
        {
            "title": "九日",
            "content": "阳数重时阴数残，露浓风硬欲成寒。\r\n莫言黄菊花开晚，独占樽前一日欢。"
        },
        {
            "title": "芳草",
            "content": "泽国多芳草，年年长自春。\r\n应从屈平后，更苦不归人。"
        },
        {
            "title": "秋思",
            "content": "碧嶂猿啼夜，新秋雨霁天。\r\n谁人爱明月，露坐洞庭船。"
        },
        {
            "title": "寄题崔校书郊舍",
            "content": "一片寒塘水，寻常立鹭鸶。\r\n主人贫爱客，沽酒往吟诗。"
        },
        {
            "title": "辇下寓题",
            "content": "对酒何曾醉，寻僧未觉闲。\r\n无人不惆怅，终日见南山。"
        },
        {
            "title": "投刑部裴郎中",
            "content": "两榜驱牵别海涔，佗门不合觅知音。\r\n瞻恩虽隔云雷赐，向主终知犬马心。\r\n礼闱后人窥作镜，庙堂前席待为霖。\r\n已齐日月悬千古，肯误风尘使陆沉。\r\n拜首敢将诚吐血，蜕形唯待诺如金。\r\n愁闻南院看期到，恐被东墙旧恨侵。\r\n缁化衣空难抵雪，黑销头尽不胜簪。\r\n数行泪里依投志，直比沧溟未是深。"
        },
        {
            "title": "成名后呈同年",
            "content": "业诗攻赋荐乡书，二纪如鸿历九衢。\r\n待得至公搜草泽，如从平陆到蓬壶。\r\n虽惭锦鲤成穿额，忝获骊龙不寐珠。\r\n蒙楚数疑休下泣，师刘大喝已为卢。\r\n人间灰管供红杏，天上烟花应白榆。\r\n一字连镳巡甲族，千般唱罚赏皇都。\r\n名推颜柳题金塔，饮自燕秦索玉姝。\r\n退愧单寒终预此，敢将恩岳怠斯须。"
        },
        {
            "title": "投翰长赵侍郎",
            "content": "禹门西面逐飘蓬，忽喜仙都得入踪。\r\n贾氏许频趋季虎，荀家因敢谒头龙。\r\n手扶日月重轮起，数是乾坤正气钟。\r\n五色笔驱神出没，八花砖接帝从容。\r\n诗酬御制风骚古，论似人情鼎鼐浓。\r\n岂有地能先凤掖，别无山更胜鳌峰。\r\n攀鸿日浅魂飞越，为鲤年深势噞喁。\r\n泽国雨荒三径草，秦关雪折一枝筇。\r\n吹成暖景犹葭律，引上纤萝在岳松。\r\n愿向明朝荐幽滞，免教号泣触登庸。"
        },
        {
            "title": "和王舍人崔补阙题天王寺",
            "content": "郭内青山寺，难论此崛奇。\r\n白云生院落，流水下城池。\r\n石像雷霆启，江沙鼎鼐期。\r\n岳僧来坐夏，秦客会题诗。\r\n冈转泉根滑，门升藓级危。\r\n紫微今日句，黄绢昔年碑。\r\n歇鹤松低阁，鸣蛩径出篱。\r\n粉垣千堵束，金塔九层支。\r\n啼鸟笙簧韵，开花锦绣姿。\r\n清斋奔井邑，玄发剃熊罴。\r\n极浦征帆小，平芜落日迟。\r\n风篁清却暑，烟草绿无时。\r\n信士三公作，灵踪四绝推。\r\n良游如不宿，明月拟何之。"
        },
        {
            "title": "鄜李相公",
            "content": "秦城择日发征辕，斋戒来投节制尊。\r\n分虎名高初命相，攀龙迹下愧登门。\r\n夜听讴咏销尘梦，晓拜旌幢战旅魂。\r\n华舍未开宁有碍，彩毫虽乏敢无言。\r\n生兼文武为人杰，出应乾坤静帝阍。\r\n计吐六奇谁敢敌，学穷三略不须论。\r\n功高马卸黄金甲，台迥宾欢白玉樽。\r\n九穗嘉禾垂绮陌，四时甘雨带雕轩。\r\n推恩每觉东溟浅，吹律能令北陆暄。\r\n青草连沙无血溅，黄榆锁塞有莺翻。\r\n笙歌合沓春风郭，鸡犬连延碧岫村。\r\n游子不缘贪献赋，永依棠树托蓬根。"
        },
        {
            "title": "壶公山古老相传右仙姓陈名壶公于此山",
            "content": "八面峰峦秀，孤高可偶然。\r\n数人游顶上，沧海见东边。\r\n不信无灵洞，相传有古仙。\r\n橘如珠夏在，池象月垂穿。\r\n仿佛尝闻乐，岧峣半插天。\r\n山寒彻三伏，松偃出千年。\r\n樵牧时迷所，仓箱岁叠川。\r\n严祠风雨管，怪木薜萝缠。\r\n青草方中药，苍苔石里钱。\r\n琼津流乳窦，春色驻芝田。\r\n乌兔中时近，龙蛇蛰处膻。\r\n嘉名光列土，秀气产群贤。\r\n瀑锁瑶台路，溪升钓浦船。\r\n鳌头擎恐没，地轴压应旋。\r\n蠲疾寒甘露，藏珍起瑞烟。\r\n画工飞梦寐，诗客寄林泉。\r\n掘地多云母，缘霜欠木绵。\r\n井通鳅吐脉，僧隔虎栖禅。\r\n危磴千寻拔，奇花四季鲜。\r\n鹤归悬圃少，凤下碧梧偏。\r\n桃易炎凉熟，茶推醉醒煎。\r\n村家蒙枣栗，俗骨爽猿蝉。\r\n谷语升乔鸟，陂开共蒂莲。\r\n落枫丹叶舞，新蕨紫芽拳。\r\n翠竹雕羌笛，悬藤煮蜀笺。\r\n白云长掩映，流水别潺湲。\r\n作赋前儒阙，冲虚南国先。\r\n省郎求牧看，野老葺斋眠。\r\n寺立兴衰创，碑须一二镌。\r\n清吟思却隐，簪绂奈萦牵。"
        },
        {
            "title": "出关言怀",
            "content": "又乞书题出，关西谒列侯。\r\n寄家僧许岳，钓浦雨移洲。\r\n卖马登长陆，沾衣逐胜游。\r\n菜肠终日馁，霜鬓度年秋。\r\n诗苦无人爱，言公是世仇。\r\n却怜庭际草，中有号忘忧。"
        },
        {
            "title": "省试内出白鹿宣示百官乾宁二年",
            "content": "上瑞何曾乏，毛群表色难。\r\n推于五灵少，宣示百寮观。\r\n形夺场驹洁，光交月兔寒。\r\n已驯瑶草别，孤立雪花团。\r\n戴豸惭端士，抽毫跃史官。\r\n贵臣歌咏日，皆作白麟看。"
        },
        {
            "title": "襄州试白云归帝乡",
            "content": "杳杳复霏霏，应缘有所依。\r\n不言天路远，终望帝乡归。\r\n高岳和霜过，遥关带月飞。\r\n渐怜双阙近，宁恨众山违。\r\n阵触银河乱，光连粉署微。\r\n旅人随计日，自笑比麻衣。"
        },
        {
            "title": "广州试越台怀古",
            "content": "南越千年事，兴怀一旦来。\r\n歌钟非旧俗，烟月有层台。\r\n北望人何在，东流水不回。\r\n吹窗风杂瘴，沾槛雨经梅。\r\n壮气曾难揖，空名信可哀。\r\n不堪登览处，花落与花开。"
        },
        {
            "title": "明月照高楼",
            "content": "月满长空朗，楼侵碧落横。\r\n波文流藻井，桂魄拂雕楹。\r\n深鉴罗纨薄，寒搜户牖清。\r\n冰铺梁燕噤，霜覆瓦松倾。\r\n卓午收全影，斜悬转半明。\r\n佳人当此夕，多少别离情。"
        },
        {
            "title": "省试一一吹竽乾符二年",
            "content": "齐竽今历试，真伪不难知。\r\n欲使声声别，须令个个吹。\r\n后先无错杂，能否立参差。\r\n次第教单进，宫商乃异宜。\r\n凡音皆窜迹，至艺始呈奇。\r\n以此论文学，终凭一一窥。"
        },
        {
            "title": "和吴学士对春雪献韦令公次韵",
            "content": "春雪下盈空，翻疑腊未穷。\r\n连天宁认月，堕地屡兼风。\r\n忽误边沙上，应平火岭中。\r\n林间妨走兽，云际落飞鸿。\r\n梁苑还吟客，齐都省创宫。\r\n掩扉皆墐北，移律愧居东。\r\n书幌飘全湿，茶铛入旋融。\r\n奔川半留滞，叠树互玲珑。\r\n出户行瑶砌，开园见粉丛。\r\n高才兴咏处，真宰答殊功。"
        },
        {
            "title": "题宣一僧正院",
            "content": "五级凌虚塔，三生落发师。\r\n都僧须有托，孤峤遂无期。\r\n井邑焚香待，君侯减俸资。\r\n山衣随叠破，莱骨逐年羸。\r\n茶取寒泉试，松于远涧移。\r\n吾曹来顶手，不合不题诗。"
        },
        {
            "title": "省试奉诏涨曲江池（以春字为韵时乾符二年）",
            "content": "地脉寒来浅，恩波住后新。\r\n引将诸派水，别贮大都春。\r\n幽咽疏通处，清泠迸入辰。\r\n渐平连杏岸，旋阔映楼津。\r\n沙没迷行径，洲宽恣跃鳞。\r\n愿当舟楫便，一附济川人。"
        },
        {
            "title": "河南府试秋夕闻新雁",
            "content": "湘南飞去日，蓟北乍惊秋。\r\n叫出陇云夜，闻为客子愁。\r\n一声初触梦，半白已侵头。\r\n旅馆移欹枕，江城起倚楼。\r\n余灯依古壁，片月下沧洲。\r\n寂听良宵彻，踌躇感岁流。"
        },
        {
            "title": "壬癸岁书情",
            "content": "故园招隐客，应便笑无成。\r\n谒帝逢移国，投文值用兵。\r\n孤松怜鹤在，疏柳恶蝉鸣。\r\n匹马迷归处，青云失曩情。\r\n江头寒夜宿，垄上歉年耕。\r\n冠盖新人物，渔樵旧弟兄。\r\n易生唯白发，难立是浮名。\r\n惆怅灞桥路，秋风谁入行。"
        },
        {
            "title": "寄献梓橦山侯侍御时常拾遗谏诤",
            "content": "汉宫行庙略，簪笏落民间。\r\n直道三湘水，高情四皓山。\r\n赐衣僧脱去，奏表主批还。\r\n地得松萝坞，泉通雨雪湾。\r\n东门添故事，南省缺新班。\r\n片石秋从露，幽窗夜不关。\r\n梦余蟾隐映，吟次鸟绵蛮。\r\n可惜相如作，当时事悉闲。"
        },
        {
            "title": "塞上",
            "content": "掘地破重城，烧山搜伏兵。\r\n金徽互呜咽，玉笛自凄清。\r\n使发西都耸，尘空北岳横。\r\n长河涉有路，旷野宿无程。\r\n沙雨黄莺啭，辕门青草生。\r\n马归秦苑牧，人在虏云耕。\r\n落日牛羊聚，秋风鼓角鸣。\r\n如何汉天子，青冢杳含情。"
        },
        {
            "title": "辄吟七言四韵攀寄翁文尧拾遗",
            "content": "唐设高科表用文，吾曹谁作谏垣臣。\r\n甄山秀气旷千古，凤阙华恩钟二人。\r\n起草便论天上事，如君不是世间身。\r\n龙头龙尾前年梦，今日须怜应若神。"
        },
        {
            "title": "奉酬翁文尧员外神泉之游见寄嘉什",
            "content": "含鸡假豸喜同游，野外嘶风并紫骝。\r\n松竹迥寻青障寺，姓名题向白云楼。\r\n泉源出石清消暑，僧语离经妙破愁。\r\n争奈爱山尤恋阙，古来能有几人休。"
        },
        {
            "title": "奉和翁文尧员外文秀、光贤、昼锦之什",
            "content": "乡名里号一朝新，乃觉台恩重万钧。\r\n建水闽山无故事，长卿严助是前身。\r\n清泉引入旁添润，嘉树移来别带春。\r\n莫凭栏干剩留驻，内庭虚位待才臣。\r\n虽言闽越系生贤，谁是还家宠自天。\r\n山简槐兼诸郡命，郑玄惭秉六经权。\r\n鸟行去没孤烟树，渔唱还从碧岛川。\r\n休说迟回未能去，夜来新梦禁中泉。\r\n君王面赐紫还乡，金紫中推是甲裳。\r\n华构便将垂美号，故山重更发清光。\r\n水澄此日兰宫镜，树忆当年柏署霜。\r\n珍重朱栏兼翠拱，来来皆自读书堂。"
        },
        {
            "title": "翁文尧员外拥册礼之归一路有诗名昼锦集",
            "content": "六窠只佩诸侯印，争比从天拥册归。\r\n一轴郢人歌处雪，两重朱氏著来衣。\r\n闽山秀已钟君尽，洛水波应溅我稀。\r\n明日陪尘迎驷马，定淮斋沐看光辉。"
        },
        {
            "title": "奉酬翁文尧员外驻南台见寄之什",
            "content": "人指南台山与川，大惊喜气异当年。\r\n花迎金册非时拆，月对琼杯此夜圆。\r\n我爱藏冰从夏结，君怜修竹到冬鲜。\r\n殷勤更抱鸣琴抚，为忆秦儿识断弦。"
        },
        {
            "title": "奉和翁文尧员外经过七林书堂见寄之什",
            "content": "朱旗引入昔茆堂，半日从容尽日忙。\r\n驷马宝车行锡礼，金章紫绶带天香。\r\n山从南国添烟翠，龙起东溟认夜光。\r\n定恐故园留不住，竹风松韵漫凄锵。"
        },
        {
            "title": "翁文尧员外捧金紫还乡之命雅发篇章将原交",
            "content": "抟将盛事更无余，还向桥边看旧书。\r\n东越独推生竹箭，北溟喜足贮鲲鱼。\r\n两回谁解归华表，午夜兼能荐子虚。\r\n须把头冠弹尽日，怜君不与故人疏。"
        },
        {
            "title": "奉和翁文尧十九员外中谢日蒙恩赐金紫之什",
            "content": "面蒙君赐自龙墀，谁是还乡一袭衣。\r\n三品易悬鳞鬣赫，八丝展起彩章飞。\r\n夐为胜事垂千古，题作新诗启七微。\r\n严助买臣精魄在，定应羞著昔年归。"
        },
        {
            "title": "遇罗员外衮",
            "content": "灞陵桥外驻征辕，此一分飞十六年。\r\n豸角戴时垂素发，鸡香含处隔青天。\r\n绮园难贮林栖意，班马须持笔削权。\r\n可忘自初相识地，秋风明月客鄜延。"
        },
        {
            "title": "寄同年封舍人渭",
            "content": "唐城接轸赴秦川，忧合欢离骤十年。\r\n龙颔摘珠同泳海，凤衔辉翰别升天。\r\n八行真迹虽收拾，四户高扃奈隔悬。\r\n能使丘门终始雪，莫教华发独潸然。"
        },
        {
            "title": "寄同年卢员外",
            "content": "听尽莺声出雍州，秦吴烟月十经秋。\r\n龙门在地从人上，郎省连天须鹤游。\r\n休恋一台惟妙绝，已经三字入精求。\r\n当年甲乙皆华显，应念槐宫今雪头。"
        },
        {
            "title": "送翁员外承赞",
            "content": "谁言吾党命多奇，荣美如君历数稀。\r\n衣锦还乡翻是客，回车谒帝却为归。\r\n凤旋北阙虚丹穴，星复南宫逼紫微。\r\n已分十旬无急诏，天涯相送只沾衣。"
        },
        {
            "title": "乌石村即林希刘故居",
            "content": "往日江村今物华，一回登览一悲嗟。\r\n故人殁后城头月，新鸟啼来垄上花。\r\n卖剑钱销知绝俗，闻蝉诗苦即思家。\r\n谢公古郡青山在，三尺孤坟扑海沙。"
        },
        {
            "title": "塞上",
            "content": "塞门关外日光微，角怨单于雁驻飞。\r\n冲水路从冰解断，逾城人到月明归。\r\n燕山腊雪销金甲，秦苑秋风脆锦衣。\r\n欲吊昭君倍惆怅，汉家甥舅竟相违。"
        },
        {
            "title": "故山",
            "content": "支颐默省旧林泉，石径茅堂到目前。\r\n衰碧鸣蛩莎有露，浓阴歇鹿竹无烟。\r\n水从井底通沧海，山在窗中倚远天。\r\n何事苍髯不归去，燕昭台上一年年。"
        },
        {
            "title": "钟陵故人",
            "content": "滕王阁下昔相逢，此地今难访所从。\r\n唯爱金笼贮鹦鹉，谁论铁柱锁蛟龙。\r\n荆榛翠是钱神染，河岳期须国士钟。\r\n一箸鲈鱼千古美，后人终少继前踪。"
        },
        {
            "title": "寄同年李侍郎龟正",
            "content": "石门南面泪浪浪，自此东西失帝乡。\r\n昆璞要疑方卓绝，大鹏须息始开张。\r\n已归天上趋双阙，忽喜人间捧八行。\r\n莫道秋霜不滋物，菊花还借后时黄。"
        },
        {
            "title": "酬杨学士",
            "content": "神仙簿上愧非夫，诏作疑丹两入炉。\r\n诗里几曾吟芍药，花中方得见菖蒲。\r\n阳春唱后应无曲，明月圆来别是珠。\r\n莫下蓬山不回首，东风犹待重抟扶。"
        },
        {
            "title": "伤蒋校书德山",
            "content": "谁到双溪溪岸傍，与招魂魄上苍苍。\r\n世间无树胜青桂，陇上有花唯白杨。\r\n秦苑火然新赋在，越城山秀故居荒。\r\n如何万古雕龙手，独是相如识汉皇。"
        },
        {
            "title": "寓题",
            "content": "每忆家山即涕零，定须归老旧云扃。\r\n银河水到人间浊，丹桂枝垂月里馨。\r\n霜雪不飞无翠竹，鲸鲵犹在有青萍。\r\n三千九万平生事，却恨南华说北溟。"
        },
        {
            "title": "催妆",
            "content": "北府迎尘南郡来，莫将芳意更迟回。\r\n虽言天上光阴别，且被人间更漏催。\r\n烟树迥垂连蒂杏，彩童交捧合欢杯。\r\n吹箫不是神仙曲，争引秦娥下凤台。"
        },
        {
            "title": "浙幕李端公泛建溪",
            "content": "越城吴国结良姻，交发芙蓉幕内宾。\r\n自顾幽沈槐省迹，得陪清显谏垣臣。\r\n分题晓并兰舟远，对坐宵听月狖频。\r\n更爱延平津上过，一双神剑是龙鳞。"
        },
        {
            "title": "贺清源仆射新命",
            "content": "虽言嵩岳秀崔嵬，少降连枝命世才。\r\n南史两荣唯百揆，东闽双拜有三台。\r\n二天在顶家家咏，丹凤衔书岁岁来。\r\n虚说古贤龙虎盛，谁攀荆树上金台。"
        },
        {
            "title": "赠旌德吕明府",
            "content": "渥洼步数太阿姿，争遣王侯不奉知。\r\n花作城池入官处，锦随刀尺少年时。\r\n两衙断狱兼留客，三考论功合树碑。\r\n须信隔帘看刺史，锦章朱绂已葳蕤。"
        },
        {
            "title": "送人往苏州觐其兄",
            "content": "阖闾城外越江头，两地烟涛一叶舟。\r\n到日荆枝应便茂，别时珠泪不须流。\r\n迎欢酒醒山当枕，咏古诗成月在楼。\r\n明日尊前若相问，为言今访赤松游。"
        },
        {
            "title": "寄南海黄尚书",
            "content": "五羊城下驻行车，此事如今八载余。\r\n燕颔已知飞食肉，龙门犹自退为鱼。\r\n红楼入夜笙歌合，白社惊秋草木疏。\r\n西望清光寄消息，万重烟水一封书。"
        },
        {
            "title": "游东林寺",
            "content": "长生犹自重无生，言让仙祠佛寺成。\r\n碑折谁忘康乐制，山灵表得远公名。\r\n松形入汉藤萝短，僧语离经耳目清。\r\n莫怪迟迟不归去，童年已梦绕林行。"
        },
        {
            "title": "宿李少府园林",
            "content": "一壶浊酒百家诗，住此园林守选期。\r\n深院月凉留客夜，古杉风细似泉时。\r\n尝频异茗尘心净，议罢名山竹影移。\r\n明日绿苔浑扫后，石庭吟坐复容谁。"
        },
        {
            "title": "题陈山人居",
            "content": "犹自莓苔马迹重，石嵌泉冷懒移峰。\r\n空垂凤食檐前竹，漫拔龙形涧底松。\r\n隔岸青山秋见寺，半床明月夜闻钟。\r\n谁能惆怅磻溪事，今古悠悠不再逢。"
        },
        {
            "title": "寄杨赞图学士学士与元昆俱以龙脑登选",
            "content": "东堂第一领春风，时怪关西小骥慵。\r\n华表柱头还有鹤，华歆名下别无龙。\r\n君恩凤阁含毫数，诗景珠宫列肆供。\r\n今日江南驻舟处，莫言归计为云峰。"
        },
        {
            "title": "送人明经及第东归",
            "content": "十问九通离义床，今时登第信非常。\r\n亦从南院看新榜，旋束春关归故乡。\r\n水到吴门方见海，树侵闽岭渐无霜。\r\n知君已塞平生愿，日与交亲醉几场。"
        },
        {
            "title": "寓题",
            "content": "纷纷墨敕除官日，处处红旗打贼时。\r\n竿底得璜犹未用，梦中吞鸟拟何为。\r\n损生莫若攀丹桂，免俗无过咏紫芝。\r\n两岸芦花一江水，依前且把钓鱼丝。"
        },
        {
            "title": "湘中赠张逸人",
            "content": "羽衣零落帽欹斜，不自孤峰即海沙。\r\n曾为蜀山成寓迹，又因湘水拟营家。\r\n鸣琴坐见燕鸿没，曳履吟忘野径赊。\r\n更爱扁舟宿寒夜，独听风雨过芦花。"
        },
        {
            "title": "江州夜宴献陈员外",
            "content": "多少欢娱簇眼前，浔阳江上夜开筵。\r\n数枝红蜡啼香泪，两面青娥拆瑞莲。\r\n清管彻时斟玉醑，碧筹回处掷金船。\r\n因知往岁楼中月，占得风流是偶然。"
        },
        {
            "title": "贻宋评事",
            "content": "河阳城里谢城中，入曳长裾出佩铜。\r\n燕国金台无别客，陶家柳下有清风。\r\n数踪篆隶书新得，一灶屯蒙火细红。\r\n时说三吴欲归处，绿波洲渚紫蒲丛。"
        },
        {
            "title": "赠郑明府",
            "content": "庭罗衙吏眼看山，真恐风流是谪仙。\r\n垂柳五株春娅姹，鸣琴一弄水潺湲。\r\n援毫断狱登殊考，驻乐题诗得出联。\r\n莫起陶潜折腰叹，才高位下始称贤。"
        },
        {
            "title": "赠宿松杨明府",
            "content": "溪上家家礼乐新，始知为政异常伦。\r\n若非似水清无底，争得如冰凛拂人。\r\n月狖声和琴调咽，烟村景接柳条春。\r\n宦游兼得逍遥趣，休忆三吴旧钓津。"
        },
        {
            "title": "南海幕和段先辈送韦侍御赴阙",
            "content": "树色川光入暮秋，使车西发不胜愁。\r\n璧连标格惊分散，雪课篇章互唱酬。\r\n魏阙别当飞羽翼，燕台独且占风流。\r\n满园歌管凉宵月，此后相思几上楼。"
        },
        {
            "title": "延福里居和林宽何绍余酬寄",
            "content": "长说愁吟逆旅中，一庭深雪一窗风。\r\n眼前道路无心觅，象外烟霞有句通。\r\n几度相留侵鼓散，频闻会宿著僧同。\r\n高情未以干时废，属和因知兴不穷。"
        },
        {
            "title": "喜陈先辈及第峤",
            "content": "今年春已到京华，天与吾曹雪怨嗟。\r\n甲乙中时公道复，朝廷看处主司夸。\r\n飞离海浪从烧尾，咽却金丹定易牙。\r\n不是驾前偏落羽，锦城争得杏园花。"
        },
        {
            "title": "江行遇王侍御",
            "content": "数年分散秦吴隔，暂泊官船浦柳中。\r\n新草军书名更重，久辞山径业应空。\r\n渡头潮落将行客，天际风高未宿鸿。\r\n此日相逢魂合断，赖君身事渐飞冲。"
        },
        {
            "title": "断酒",
            "content": "未老先为百病仍，醉杯无计接宾朋。\r\n免遭拽盏郎君谑，还被簪花录事憎。\r\n丝管合时思索马，池塘晴后独留僧。\r\n何因浇得离肠烂，南浦东门恨不胜。"
        },
        {
            "title": "送僧",
            "content": "才年七岁便从师，犹说辞家学佛迟。\r\n新劚松萝还不住，爱寻云水拟何之。\r\n孤溪雪满维舟夜，叠嶂猿啼过寺时。\r\n鸟道泷湫悉行后，岂将翻译负心期。"
        },
        {
            "title": "客舍秋晚夜怀故山",
            "content": "寥寥深巷客中居，况值穷秋百事疏。\r\n孤枕忆山千里外，破窗闻雨五更初。\r\n经年荒草侵幽径，几树西风锁弊庐。\r\n长系寸心归未得，起挑残烛独踌躇。"
        },
        {
            "title": "寄罗郎中隐",
            "content": "休向中兴雪至冤，钱塘江上看涛翻。\r\n三征不起时贤议，九转终成道者言。\r\n绿酒千杯肠已烂，新诗数首骨犹存。\r\n瑶蟾若使知人事，仙桂应遭蠹却根。"
        },
        {
            "title": "辞相府时蒙堂帖追赴阙",
            "content": "从汉至唐分五州，谁为将相作诸侯。\r\n闽江似镜正堪恋，秦客如蓬难久留。\r\n匹马忍辞藩屏去，小才宁副庙堂求。\r\n今朝拜别幡幢下，双泪如珠滴不休。"
        },
        {
            "title": "绛州郑尚书",
            "content": "旌旗日日展东风，云稼连山雪刃空。\r\n剖竹已知垂凤食，摘珠何必到龙宫。\r\n谏垣虚位期飞步，翰苑含毫待纪公。\r\n谁谓唐城诸父老，今时得见蜀文翁。"
        },
        {
            "title": "酬徐正字夤",
            "content": "已免蹉跎负岁华，敢辞霜鬓雪呈花。\r\n名从两榜考升第，官自三台追起家。\r\n匹马有期归辇毂，故山无计恋桑麻。\r\n莫言蓬阁从容久，披处终知金在砂。"
        },
        {
            "title": "御试二首",
            "content": "已表隋珠各自携，更从琼殿立丹梯。\r\n九华灯作三条烛，万乘君悬四首题。\r\n灵凤敢期翻雪羽，洞箫应或讽金闺。\r\n明朝莫惜场场醉，青桂新香有紫泥。\r\n六曹三省列簪裾，丹诏宣来试士初。\r\n不是玉皇疑羽客，要教金榜带天书。\r\n词臣假寐题黄绢，宫女敲铜奏子虚。\r\n御目四篇酬九百，敢从灯下略踌躇。"
        },
        {
            "title": "寄同年崔学士",
            "content": "半因同醉杏花园，尘忝鸿炉与铸颜。\r\n已脱素衣酬素发，敢持青桂爱青山。\r\n虽知珠树悬天上，终赖银河接世间。\r\n毕使海涯能拔宅，三秦二十四畿寰。"
        },
        {
            "title": "酬俞钧",
            "content": "乡书一忝荐延恩，二纪三朝泣省门。\r\n虽忝立名经圣鉴，敢期兴咏叠嘉言。\r\n莫论蟾月无梯接，大底龙津有浪翻。\r\n今日朝廷推草泽，伫君承诏出云根。"
        },
        {
            "title": "新野道中",
            "content": "野堂如雪草如茵，光武城边一水滨。\r\n越客归遥春有雨，杜鹃啼苦夜无人。\r\n东堂岁去衔杯懒，南浦期来落泪频。\r\n莫道还家不惆怅，苏秦羁旅长卿贫。"
        },
        {
            "title": "二月二日宴中贻同年封先辈渭",
            "content": "帝尧城里日衔杯，每倚嵇康到玉颓。\r\n桂苑五更听榜后，蓬山二月看花开。\r\n垂名入甲成龙去，列姓如丁作鹤来。\r\n同戴大恩何处报，永言交道契陈雷。"
        },
        {
            "title": "放榜日",
            "content": "吾唐取士最堪夸，仙榜标名出曙霞。\r\n白马嘶风三十辔，朱门秉烛一千家。\r\n郄诜联臂升天路，宣圣飞章奏日华。\r\n岁岁人人来不得，曲江烟水杏园花。"
        },
        {
            "title": "旅怀",
            "content": "雪貌潜凋雪发生，故园魂断弟兼兄。\r\n十年除夜在孤馆，万里一身求大名。\r\n空有新诗高华岳，已无丹恳出秦城。\r\n侯门莫问曾游处，槐柳影中肝胆倾。"
        },
        {
            "title": "寄蒋先辈在苏州",
            "content": "夫差宫苑悉苍苔，携客朝游夜未回。\r\n冢上题诗苏小见，江头酹酒伍员来。\r\n秋风急处烟花落，明月中时水寺开。\r\n千载三吴有高迹，虎丘山翠益崔嵬。"
        },
        {
            "title": "旅怀寄友人",
            "content": "重叠愁肠只自知，苦于吞蘖乱于丝。\r\n一船风雨分襟处，千里烟波回首时。\r\n故国田园经战后，穷荒日月逼秋期。\r\n鸣蝉似会悠扬意，陌上声声怨柳衰。"
        },
        {
            "title": "寄陈侍御",
            "content": "千年二相未全夸，犹阙闽城贺降麻。\r\n何必锦衣须太守，别无莲幕胜王家。\r\n醴泉涌处休论水，黄菊开时独是花。\r\n九级燕金满尊酒，却愁随诏谒承华。"
        },
        {
            "title": "长安书事",
            "content": "一年年课数千言，口祝心祠挈出门。\r\n孤进难时谁肯荐，主司通处不须论。\r\n频秋入自边城雪，昨日听来岭树猿。\r\n若有水田过十亩，早应归去狄江村。"
        },
        {
            "title": "寄越从事林嵩侍御",
            "content": "子虚词赋动君王，谁不期君入对扬。\r\n莫恋兔园留看雪，已乘骢马合凌霜。\r\n路归天上行方别，道在人间久便香。\r\n应念都城旧吟客，十年踪迹委沧浪。"
        },
        {
            "title": "雁",
            "content": "楚岸花晴塞柳衰，年年南北去来期。\r\n江城日暮见飞处，旅馆月明闻过时。\r\n万里风霜休更恨，满川烟草且须疑。\r\n洞庭云水潇湘雨，好把寒更一一知。"
        },
        {
            "title": "出京别崔学士",
            "content": "一从门馆遍投文，旋忝恩知骤出群。\r\n不道鹤鸡殊羽翼，许依龙虎借风云。\r\n命奇未便乘东律，言重终期雪北军。\r\n欲逐飘蓬向岐路，数宵垂泪恋清芬。"
        },
        {
            "title": "喜侯舍人蜀中新命三首",
            "content": "八都词客漫喧然，谁解飞扬诰誓间。\r\n五色彩毫裁凤诏，九重天子豁龙颜。\r\n巴山月在趋朝去，锦水烟生入阁还。\r\n谋及中兴多少事，莫愁明月不收关。\r\n却搜文学起吾唐，暂失都城亦未妨。\r\n锦里幸为丹凤阙，幕宾征出紫微郎。\r\n来时走马随中使，到日援毫定外方。\r\n若以掌言看谏猎，相如从此病辉光。\r\n贾谊才承宣室召，左思唯预秘书流。\r\n赋家达者无过此，翰苑今朝是独游。\r\n立被御炉烟气逼，吟经栈阁雨声秋。\r\n内人未识江淹笔，竟问当时不早求。"
        },
        {
            "title": "别友人",
            "content": "已喜相逢又怨嗟，十年飘泊在京华。\r\n大朝多事还停举，故国经荒未有家。\r\n鸟带夕阳投远树，人冲腊雪往边沙。\r\n梦魂空系潇湘岸，烟水茫茫芦苇花。"
        },
        {
            "title": "旅怀",
            "content": "未吃金丹看十洲，乃将身世作仇雠。\r\n羁游数地值兵乱，宿在孤城闻雨秋。\r\n东越云山却思隐，西秦霜霰苦频留。\r\n他人折尽月中桂，惆怅当年江上鸥。"
        },
        {
            "title": "闺怨",
            "content": "寸心杳与马蹄随，如蜕形容在锦帷。\r\n江上月明船发后，花间日暮信回时。\r\n五陵夜作酬恩计，四塞秋为破虏期。\r\n待到乘轺入门处，泪珠流尽玉颜衰。"
        },
        {
            "title": "关中言怀",
            "content": "事事朝朝委一尊，自知无复解趋奔。\r\n试期交后犹为客，公道开时敢说冤。\r\n穷巷住来经积雨，故山归去见荒村。\r\n举头尽到断肠处，何必秋风江上猿。"
        },
        {
            "title": "寄怀南北故人",
            "content": "秋风昨夜落芙蕖，一片离心到外区。\r\n南海浪高书堕水，北州城破客降胡。\r\n玉窗挑凤佳人老，绮陌啼莺碧树枯。\r\n岭上青岚陇头月，时通魂梦出来无。"
        },
        {
            "title": "下第东归留辞刑部郑郎中諴",
            "content": "去违知己住违亲，欲发羸蹄进退频。\r\n万里家山归养志，数年门馆受恩身。\r\n莺声历历秦城晓，柳色依依灞水春。\r\n明日蓝田关外路，连天风雨一行人。"
        },
        {
            "title": "塞下",
            "content": "匹马萧萧去不前，平芜千里见穷边。\r\n关山色死秋深日，鼓角声沈霜重天。\r\n荒骨或衔残铁露，惊风时掠暮沙旋。\r\n陇头冤气无归处，化作阴云飞杳然。"
        },
        {
            "title": "送二友游湘中",
            "content": "千里楚江新雨晴，同征肯恨迹如萍。\r\n孤舟泊处联诗句，八月中旬宿洞庭。\r\n为客早悲烟草绿，移家晚失岳峰青。\r\n今来无计相从去，归日汀洲乞画屏。"
        },
        {
            "title": "商山赠隐者",
            "content": "谁不相逢话息机，九重城里自依依。\r\n蓬莱水浅有人说，商洛山高无客归。\r\n数只珍禽寒月在，千株古木热时稀。\r\n西窗昨夜鸣蛩尽，知梦芝翁起扣扉。"
        },
        {
            "title": "送林宽下第东归",
            "content": "为君惆怅惜离京，年少无人有屈名。\r\n积雪未开移发日，鸣蝉初急说来程。\r\n楚天去路过飞雁，灞岸归尘触锁城。\r\n又得新诗几章别，烟村竹径海涛声。"
        },
        {
            "title": "寄少常卢同年",
            "content": "官拜少常休，青緺换鹿裘。\r\n狂歌离乐府，醉梦到瀛洲。\r\n古器岩耕得，神方客谜留。\r\n清溪莫沈钓，王者或畋游。"
        },
        {
            "title": "寄湘中郑明府",
            "content": "县与白云连，沧洲况县前。\r\n岳僧同夜坐，江月看秋圆。\r\n琴拂莎庭石，茶担乳洞泉。\r\n莫耽云水兴，疲俗待君痊。"
        },
        {
            "title": "逢友人",
            "content": "彼此若飘蓬，二年何所从。\r\n帝都秋未入，江馆夜相逢。\r\n瘴岭行冲夏，边沙住隔冬。\r\n旅愁论未尽，古寺扣晨钟。"
        },
        {
            "title": "河梁",
            "content": "五原人走马，昨夜到京师。\r\n绣户新夫妇，河梁生别离。\r\n陇花开不艳，羌笛静犹悲。\r\n惆怅良哉辅，锵锵立凤池。"
        },
        {
            "title": "晚春关中",
            "content": "忍历通庄出，东风舞酒旗。\r\n百花无看处，三月到残时。\r\n游塞闻兵起，还吴值岁饥。\r\n定唯荒寺里，坐与噪蝉期。"
        },
        {
            "title": "贻张蠙一本题下有同年二字",
            "content": "梦思非一日，携手却凄凉。\r\n诗见江南雹，游经塞北霜。\r\n驱车先五漏，把菊后重阳。\r\n惆怅天边桂，谁教岁岁香。"
        },
        {
            "title": "寄罗浮山道者二首",
            "content": "天际双山压海濆，天漫绝顶海漫根。\r\n时闻雷雨惊樵客，长有龙蛇护洞门。\r\n泉石暮含朱槿昼，烟霞冬闭木绵温。\r\n林间学道如容我，今便辞他宠辱喧。\r\n有人曾见洞中仙，才到人间便越年。\r\n金鼎药成龙入海，玉函书发鹤归天。\r\n楼开石脉千寻直，山拆鳌鳞一半膻。\r\n谁到月明朝礼处，翠岩深锁荔枝烟。"
        },
        {
            "title": "贫居冬杪",
            "content": "数塞未求通，吾非学养蒙。\r\n穷居岁杪雨，孤坐夜深风。\r\n年长惭昭代，才微辱至公。\r\n还愁把春酒，双泪污杯中。"
        },
        {
            "title": "题道成上人院",
            "content": "花宫城郭内，师住亦清凉。\r\n何必天台寺，幽禅瀑布房。\r\n簟舒湘竹滑，茗煮蜀芽香。\r\n更看道高处，君侯题翠梁。"
        },
        {
            "title": "游山",
            "content": "洞门穿瀑布，尘世岂能通。\r\n曾有游山客，来逢采药翁。\r\n异花寻复失，幽径蹑还穷。\r\n拟作经宵计，风雷立满空。"
        },
        {
            "title": "经安州感故郑郎中二首",
            "content": "云梦江头见故城，人间四十载垂名。\r\n马蹄践处东风急，鸡舌销时北阙惊。\r\n岳客出来寻古剑，野猿相聚叫孤茔。\r\n腾身飞上凤凰阁，惆怅终乖吾党情。\r\n锦帐先生作牧州，干戈缺后见荒丘。\r\n兼无姓贾儿童在，空有还珠烟水流。\r\n江句行人吟刻石，月肠是处象登楼。\r\n旅魂频此归来否，千载云山属一游。"
        },
        {
            "title": "东山之游未遂渐逼行期作四十字奉寄翁文",
            "content": "轺车难久驻，须到别离时。\r\n北阙定归去，东山空作期。\r\n绿苔劳扫径，丹凤欲衔词。\r\n杨柳开帆岸，今朝泪已垂。"
        },
        {
            "title": "秋晚山居",
            "content": "爽气遍搜空，难堪倚望中。\r\n孤烟愁落日，高木病西风。\r\n山寂樵声出，露凉蝉思穷。\r\n此时尘外事，幽默几人同。"
        },
        {
            "title": "题王侍御宅内亭子",
            "content": "俗间尘外境，郭内宅中亭。\r\n或有人家创，还无莲幕馨。\r\n石曾湖岸见，琴误岳楼听。\r\n来客频频说，终须作画屏。"
        },
        {
            "title": "题郑山人居",
            "content": "履迹遍莓苔，幽枝间药裁。\r\n枯杉擎雪朵，破牖触风开。\r\n泉自孤峰落，人从诸洞来。\r\n终期宿清夜，斟茗说天台。"
        },
        {
            "title": "书事",
            "content": "望岁心空切，耕夫尽把弓。\r\n千家数人在，一税十年空。\r\n没阵风沙黑，烧城水陆红。\r\n飞章奏西蜀，明诏与殊功。"
        },
        {
            "title": "题友人山斋",
            "content": "疏竹漏斜晖，庭间阴复遗。\r\n句成苔石茗，吟弄雪窗棋。\r\n沙草泉经涩，林斋客集迟。\r\n西风虚见逼，未拟问京师。"
        },
        {
            "title": "伤翁外甥",
            "content": "江头去时路，归客几纷纷。\r\n独在异乡殁，若为慈母闻。\r\n青春成大夜，新雨坏孤坟。\r\n应作芝兰出，泉台月桂分。"
        },
        {
            "title": "题山居逸人",
            "content": "十亩余芦苇，新秋看雪霜。\r\n世人谁到此，尘念自应忘。\r\n斜日风收钓，深秋雨信梁。\r\n不知双阙下，何以谓轩裳。"
        },
        {
            "title": "赠明州霍员外",
            "content": "惠化如施雨，邻州亦可依。\r\n正衙无吏近，高会觉人稀。\r\n海日旗边出，沙禽角外归。\r\n四明多隐客，闲约到岩扉。"
        },
        {
            "title": "寄敷水卢校书",
            "content": "谏省垂清论，仙曹岂久临。\r\n虽专良史业，未畏直臣心。\r\n路入丹霄近，家藏华岳深。\r\n还如韩吏部，谁不望知音。"
        },
        {
            "title": "题友人山居",
            "content": "到君栖迹所，竹径与衡门。\r\n亦在乾坤内，独无尘俗喧。\r\n新泉浮石藓，崩壁露松根。\r\n更说寻僧处，孤峰上啸猿。"
        },
        {
            "title": "关中言怀",
            "content": "三秦五岭意，不得不依然。\r\n迹寓枯槐曲，业芜芳草川。\r\n花当落第眼，雨暗出城天。\r\n层阁浮云外，何人动管弦。"
        },
        {
            "title": "送翁拾遗",
            "content": "还家俄赴阙，别思肯凄凄。\r\n山坐轺车看，诗持谏笔题。\r\n天开中国大，地设四维低。\r\n拜舞吾君后，青云更有梯。"
        },
        {
            "title": "冬暮山舍喜标上人见访",
            "content": "寂寞三冬杪，深居业尽抛。\r\n径松开雪后，砌竹忽僧敲。\r\n茗汲冰销溜，炉烧鹊去巢。\r\n共谈慵僻意，微日下林梢。"
        },
        {
            "title": "旅怀",
            "content": "萧飒闻风叶，惊时不自堪。\r\n宦名中夜切，人事长年谙。\r\n古画僧留与，新知客遇谈。\r\n乡心随去雁，一一到江南。"
        },
        {
            "title": "过商山",
            "content": "燕雁一来后，人人尽到关。\r\n如何冲腊雪，独自过商山。\r\n羸马高坡下，哀猿绝壁间。\r\n此心无处说，鬓向少年斑。"
        },
        {
            "title": "下第",
            "content": "昨夜孤灯下，阑干泣数行。\r\n辞家从早岁，落第在初场。\r\n青草湖田改，单车客路忙。\r\n何人立功业，新命到封王。"
        },
        {
            "title": "寄李校书游简寂观",
            "content": "古观云溪上，孤怀永夜中。\r\n梧桐四更雨，山水一庭风。\r\n诗得如何句，仙游最胜宫。\r\n却愁逢羽客，相与入烟空。"
        },
        {
            "title": "和友人酬寄",
            "content": "新发烟霞咏，高人得以传。\r\n吟销松际雨，冷咽石间泉。\r\n大国兵戈日，故乡饥馑年。\r\n相逢江海上，宁免一潸然。"
        },
        {
            "title": "陈侍御新居",
            "content": "幕客开新第，词人遍有诗。\r\n山怜九仙近，石买太湖奇。\r\n树势想高日，地形夸得时。\r\n自然成避俗，休与白云期。"
        },
        {
            "title": "别友人",
            "content": "莫恨东墙下，频伤命不通。\r\n苦心如有感，他日自推公。\r\n雨夜扁舟发，花时别酒空。\r\n越山烟翠在，终愧卧云翁。"
        },
        {
            "title": "忆庐山旧游",
            "content": "前年入庐岳，数宿在灵溪。\r\n残烛松堂掩，孤峰月狖啼。\r\n平生为客老，胜境失云栖。\r\n纵有重游日，烟霞会恐迷。"
        },
        {
            "title": "赠怀光上人",
            "content": "谢城还拥入，师以接人劳。\r\n过午休斋惯，离经吐论高。\r\n顶寒拳素发，珠锐走红绦。\r\n终忆泉山寺，听猿看海涛。"
        },
        {
            "title": "游东林寺",
            "content": "平生爱山水，下马虎溪时。\r\n已到终嫌晚，重游预作期。\r\n寺寒三伏雨，松偃数朝枝。\r\n翻译如曾见，白莲开旧池。"
        },
        {
            "title": "下第出京",
            "content": "还失礼官求，花时出雍州。\r\n一生为远客，几处未曾游。\r\n故疾江南雨，单衣蓟北秋。\r\n茫茫数年事，今日泪俱流。"
        },
        {
            "title": "送友人边游",
            "content": "衔杯国门外，分手见残阳。\r\n何日还南越，今朝往北荒。\r\n砂城经雨坏，虏骑入秋狂。\r\n亲咏关山月，归吟鬓的霜。"
        },
        {
            "title": "退居",
            "content": "老归江上村，孤寂欲何言。\r\n世乱时人物，家贫后子孙。\r\n青山寒带雨，古木夜啼猿。\r\n惆怅西川举，戎装度剑门。"
        },
        {
            "title": "寄林宽",
            "content": "相知四十年，故国与长安。\r\n俱喜今辰在，休论往岁难。\r\n海鸣秋日黑，山直夏风寒。\r\n终始前儒道，升沈尽一般。"
        },
        {
            "title": "寄陈磻隐居",
            "content": "道经前辈许，名拔后时喧。\r\n虚左中兴榜，无先北海尊。\r\n新文汉氏史，别墅谢公村。\r\n须到三征处，堂堂谒帝阍。"
        },
        {
            "title": "送陈樵下第东归",
            "content": "青山烹茗石，沧海寄家船。\r\n虽得重吟历，终难任意眠。\r\n砧疏连寺柳，风爽彻城泉。\r\n送目红蕉外，来期已杳然。"
        },
        {
            "title": "题东林寺元祐上人院",
            "content": "庐阜东林寺，良游耻未曾。\r\n半生随计吏，一日对禅僧。\r\n泉远携茶看，峰高结伴登。\r\n迷津出门是，子细问三乘。"
        },
        {
            "title": "寄边上从事",
            "content": "斜日下孤城，长吟出点兵。\r\n羽书和客卷，边思杂诗情。\r\n朔雪定鸿翼，西风严角声。\r\n吟余多独坐，沙月对楼生。"
        },
        {
            "title": "贻李山人",
            "content": "野步爱江滨，江僧得见频。\r\n新文无古集，往事有清尘。\r\n松竹寒时雨，池塘胜处春。\r\n定应云雨内，陶谢是前身。"
        },
        {
            "title": "入关旅次言怀",
            "content": "寸心唯自切，上国与谁期。\r\n月晦时风雨，秋深日别离。\r\n便休终未肯，已苦不能疑。\r\n独愧商山路，千年四皓祠。"
        },
        {
            "title": "秋辞江南",
            "content": "灞陵桥上路，难负一年期。\r\n积雨鸿来夜，重江客去时。\r\n劳生多故疾，渐老少新知。\r\n惆怅都堂内，无门雪滞遗。"
        },
        {
            "title": "书怀",
            "content": "退耕逢歉岁，逐贡愧行朝。\r\n道在愁虽浅，吟劳鬓欲凋。\r\n破村虹入井，孤馆客投魈。\r\n谁怕秋风起，听蝉度渭桥。"
        },
        {
            "title": "贻林铎",
            "content": "终被春闱屈，低回至白头。\r\n寄家僧许岳，钓浦雨移洲。\r\n战士曾怜善，豪门不信愁。\r\n王孙草还绿，何处拟羁游。"
        },
        {
            "title": "送陈明府归衡阳",
            "content": "雏鹤兼留下，单车出柳烟。\r\n三年两殊考，一日数离筵。\r\n久别湖波绿，相思岳月圆。\r\n翠萝曾隐处，定恐却求仙。"
        },
        {
            "title": "寄从兄璞",
            "content": "纵征终不起，相与避烟尘。\r\n待到中兴日，同看上国春。\r\n新诗说人尽，旧宅落花频。\r\n移觅深山住，啼猿作四邻。"
        },
        {
            "title": "敷水卢校书",
            "content": "九霄无诏下，何事近清尘。\r\n宅带松萝僻，日唯猿鸟亲。\r\n吟高仙掌月，期有洞庭人。\r\n莫问烟霞句，悬知见岳神。"
        },
        {
            "title": "送友人游边",
            "content": "虏酒不能浓，纵倾愁亦重。\r\n关河初落日，霜雪下穷冬。\r\n野烧枯蓬旋，沙风匹马冲。\r\n蓟门无易过，千里断人踪。"
        },
        {
            "title": "上一作寄刑部卢员外",
            "content": "谁识在官意，开门树色间。\r\n寻幽频宿寺，乞假拟归山。\r\n半白侵吟鬓，微红见药颜。\r\n不知琴月夜，几客得同闲。"
        },
        {
            "title": "寄友人山居",
            "content": "断峤沧江上，相思恨阻寻。\r\n高斋秋不掩，几夜月当吟。\r\n落石有泉滴，盈庭无树阴。\r\n茫茫名利内，何以拂尘襟。"
        },
        {
            "title": "书崔少府居一作赠李补阙",
            "content": "鲁史蜀琴旁，陶然举一觞。\r\n夕阳明岛屿，秋水浅池塘。\r\n世乱怜官替，家贫值岁荒。\r\n前峰亦曾宿，知有辟寒方。"
        },
        {
            "title": "送李山人往湘中",
            "content": "汉渚往湘川，乘流入远天。\r\n新秋无岸水，明月有琴船。\r\n露坐应通晓，萍居恐隔年。\r\n岳峰千万仞，知上啸猿巅。"
        },
        {
            "title": "上李补阙",
            "content": "十洲非暂别，龙尾肯慵登。\r\n谏草封山药，朝衣施衲僧。\r\n月留江客待，句历钓船征。\r\n终恐林栖去，餐霞叶上升。"
        },
        {
            "title": "寄汉上友人",
            "content": "襄汉多清景，东游已不能。\r\n蒹葭照流水，风雨扑孤灯。\r\n献赋闻新雁，思山见去僧。\r\n知君北来日，惆怅亦难胜。"
        },
        {
            "title": "寄郑县李侍御",
            "content": "古县新烟火，东西入客诗。\r\n静长如假日，贫更甚闲时。\r\n僧借松萝住，人将雨雪期。\r\n三年一官罢，岳石看成碑。"
        },
        {
            "title": "喜翁文尧员外病起",
            "content": "卫  羊车悬，长卿驷马姿。\r\n天嫌太端正，神乃减风仪。\r\n饮冰俾消渴，断谷皆清羸。\r\n越僧夸艾炷，秦女隔花枝。\r\n自能论苦器，不假求良医。\r\n惊杀漳滨鬼，错与刘生随。\r\n昨日已如虎，今朝谒荀池。\r\n扬鞭入王门，四面人熙熙。\r\n青桂任霜霰，尺璧无瑕疵。\r\n回尘却惆怅，归阙难迟迟。"
        },
        {
            "title": "闺怨",
            "content": "妾家五岭南，君戍三城北。\r\n雁来虽有书，衡阳越不得。\r\n别久情易料，岂在窥翰墨。\r\n塞上无烟花，宁思妾颜色。"
        },
        {
            "title": "书怀寄友人",
            "content": "此生如孤灯，素心挑易尽。\r\n不及如顽石，非与磨砻近。\r\n常思扬子云，五藏曾离身。\r\n寂寞一生中，千载空清芬。"
        },
        {
            "title": "秋夕贫居",
            "content": "听歌桂席阑，下马槐烟里。\r\n豪门腐粱肉，穷巷思糠秕。\r\n孤灯照独吟，半壁秋花死。\r\n迟明亦如晦，鸡唱徒为尔。"
        },
        {
            "title": "寄徐正字夤",
            "content": "八月月如冰，登楼见姑射。\r\n美人隔千里，相思无羽驾。\r\n红兰裛露衰，谁以流光讶。\r\n何当诗一句，同吟祝玄化。"
        },
        {
            "title": "落花",
            "content": "落花辞高树，最是愁人处。\r\n一一旋成泥，日暮有风雨。\r\n不如沙上蓬，根断随长风。\r\n飘然与道俱，无情任西东。"
        },
        {
            "title": "贾客",
            "content": "大舟有深利，沧海无浅波。\r\n利深波也深，君意竟如何。\r\n鲸鲵齿上路，何如少经过。"
        },
        {
            "title": "长安书事",
            "content": "终不离青山，谁道云无心？\r\n却是白云士，有时出中林。\r\n昨日擎紫泥，明日要黄金。\r\n炎夏群木死，北海惊波深。\r\n伏蒲无一言，草疏贺德音。"
        },
        {
            "title": "寓言",
            "content": "流年五十前，朝朝倚少年。\r\n流年五十后，日日侵皓首。\r\n非通非介人，谁论四十九。\r\n贤哉蘧伯玉，清风独不朽。"
        },
        {
            "title": "送僧归北岩寺",
            "content": "北岩泉石清，本自高僧住。\r\n新松五十年，藤萝成古树。\r\n题诗昔佳士，清风二林喻。\r\n上智失扣关，多被浮名误。\r\n莲扃压月涧，空美黄金布。\r\n江翻岛屿沈，木落楼台露。\r\n伊余东还际，每起烟霞慕。\r\n旋为俭府招，未得穷野步。\r\n西轩白云阁，师辞洞庭寓。\r\n越城今送归，心到焚香处。"
        },
        {
            "title": "寄友人",
            "content": "君爱桃李花，桃李花易飘。\r\n妾怜松柏色，松柏色难凋。\r\n当年识君初，指期非一朝。\r\n今辰见君意，日暮何萧条。\r\n入门有势利，孰能无嚣嚣。"
        }
    ]
}