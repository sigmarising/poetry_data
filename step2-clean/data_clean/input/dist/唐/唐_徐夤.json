{
    "dynasty": "唐",
    "author": "徐夤",
    "intro": "字昭梦，莆田人。登乾宁进士第，授秘书省正字。依王审知，礼待简略，遂拂衣去，归隐延寿溪。著有《探龙》、《钓矶》二集，编诗四卷。",
    "items": [
        {
            "title": "吊赤水李先生",
            "content": "三年悲过隙，一室类销冰。\r\n妻病入仙观，子穷随岳僧。\r\n荒丘寒有雨，古屋夜无灯。\r\n往日清猷著，金门几欲征。"
        },
        {
            "title": "寄卢端公同年仁炯。时迁都洛阳，新立幼主",
            "content": "上阳宫阙翠华归，百辟伤心序汉仪。\r\n昆岳有炎琼玉碎，洛川无竹凤凰饥。\r\n须簪白笔匡明主，莫许黄扁瓜博少师。\r\n惆怅宸居远于日，长吁空摘鬓边丝。"
        },
        {
            "title": "尚书座上赋牡丹花得轻字韵，其花",
            "content": "流苏凝作瑞华精，仙阁开时丽日晴。\r\n霜月冷销银烛焰，宝瓯圆印彩云英。\r\n娇含嫩脸春妆薄，红蘸香绡艳色轻。\r\n早晚有人天上去，寄他将赠董双成。"
        },
        {
            "title": "初夏戏题",
            "content": "长养薰风拂晓吹，渐开荷芰落蔷薇。\r\n青虫也学庄周梦，化作南园蛱蝶飞。"
        },
        {
            "title": "追和贾浪仙古镜",
            "content": "谁开黄帝桥山冢，明月飞光出九泉。\r\n狼藉藓痕磨不尽，黑云残点污秋天。"
        },
        {
            "title": "猿",
            "content": "宿有乔林饮有溪，生来踪迹远尘泥。\r\n不知心更愁何事，每向深山夜夜啼。"
        },
        {
            "title": "新刺袜",
            "content": "素手春溪罢浣纱，巧裁明月半弯斜。\r\n齐宫合赠东昏宠，好步黄金菡萏花。"
        },
        {
            "title": "寄华山司空侍郎",
            "content": "山掌林中第一人，鹤书时或问眠云。\r\n莫言疏野全无事，明月清风肯放君。"
        },
        {
            "title": "偶题二首",
            "content": "买骨须求骐骥骨，爱毛宜采凤凰毛。\r\n驽骀燕雀堪何用，仍向人前价例高。\r\n赋就长安振大名，斩蛇功与乐天争。\r\n归来延寿溪头坐，终日无人问一声。"
        },
        {
            "title": "闻司空侍郎讣音",
            "content": "园绮生虽逢汉室，巢由死不谒尧阶。\r\n夫君殁去何人葬，合取夷齐隐处埋。"
        },
        {
            "title": "伤进士谢庭皓",
            "content": "献书犹未达明君，何事先游岱岳云。\r\n惟有春风护冤魄，与生青草盖孤坟。"
        },
        {
            "title": "依韵答黄校书",
            "content": "慈恩雁塔参差榜，杏苑莺花次第游。\r\n白日有愁犹可散，青山高卧况无愁。"
        },
        {
            "title": "马嵬",
            "content": "二百年来事远闻，从龙谁解尽如云。\r\n张均兄弟皆何在，却是杨妃死报君。"
        },
        {
            "title": "明妃",
            "content": "不用牵心恨画工，帝家无策及边戎。\r\n香魂若得升明月，夜夜还应照汉宫。"
        },
        {
            "title": "李夫人二首",
            "content": "不望金舆到锦帷，人间乐极即须悲。\r\n若言要识愁中貌，也似君恩日日衰。\r\n招得香魂爵少翁，九华灯烛晓还空。\r\n汉王不及吴王乐，且与西施死处同。"
        },
        {
            "title": "读汉纪",
            "content": "布衣空手取中原，劲卒雄师不足论。\r\n楚国八千秦百万，豁开胸臆一时吞。"
        },
        {
            "title": "蝴蝶三首",
            "content": "不并难飞茧里蛾，有花芳处定经过。\r\n天风相送轻飘去，却笑蜘蛛谩织罗。\r\n苒苒双双拂画栏，佳人偷眼再三看。\r\n莫欺翼短飞长近，试就花间扑已难。\r\n栩栩无因系得他，野园荒径一何多。\r\n不闻丝竹谁教舞，应仗流莺为唱歌。"
        },
        {
            "title": "杏园",
            "content": "杏苑箫声好醉乡，春风嘉宴更无双。\r\n凭谁为谑穆天子，莫把瑶池并曲江。"
        },
        {
            "title": "大夫松",
            "content": "五树旌封许岁寒，挽柯攀叶也无端。\r\n争如涧底凌霜节，不受秦皇乱世官。"
        },
        {
            "title": "蔷薇",
            "content": "朝露洒时如濯锦，晚风飘处似遗钿。\r\n重门剩著黄金锁，莫被飞琼摘上天。"
        },
        {
            "title": "楚国史",
            "content": "六国商於恨最多，良弓休绾剑休磨。\r\n君王不剪如簧舌，再得张仪欲奈何。"
        },
        {
            "title": "自咏十韵",
            "content": "只合沧洲钓与耕，忽依萤烛愧功成。\r\n未游宦路叨卑宦，才到名场得大名。\r\n梁苑二年陪众客，温陵十载佐双旌。\r\n钱财尽是侯王惠，骨肉偕承里巷荣。\r\n拙赋偏闻镌印卖，恶诗亲见画图呈。\r\n多栽桃李期春色，阔凿池塘许月明。\r\n寒益轻裯饶美寝，出乘车马免徒行。\r\n粗支菽粟防饥歉，薄有杯盘备送迎。\r\n僧俗共邻栖隐乐，妻孥同爱水云清。\r\n如今便死还甘分，莫更嫌他白发生。"
        },
        {
            "title": "张仪",
            "content": "荆楚南来又北归，分明舌在不应违。\r\n怀王本是无心者，笼得苍蝇却放飞。"
        },
        {
            "title": "和尚书咏泉山瀑布十二韵",
            "content": "名齐火浣溢山椒，谁把惊虹挂一条。\r\n天外倚来秋水刃，海心飞上白龙绡。\r\n民田凿断云根引，僧圃穿通竹影浇。\r\n喷石似烟轻漠漠，溅崖如雨冷潇潇。\r\n水中蚕绪缠苍壁，日里虹精挂绛霄。\r\n寒漱绿阴仙桂老，碎流红艳野桃夭。\r\n千寻练写长年在，六出花开夏日消。\r\n急恐划分青嶂骨，久应绷裂翠微腰。\r\n濯缨便可讥渔父，洗耳还宜傲帝尧。\r\n林际猿猱偏得饭，岸边乌鹊拟为桥。\r\n赤城未到诗先寄，庐阜曾游梦已遥。\r\n数夜积霖声更远，郡楼欹枕听良宵。"
        },
        {
            "title": "蕉叶",
            "content": "绿绮新裁织女机，摆风摇日影离披。\r\n只应青帝行春罢，闲倚东墙卓翠旗。"
        },
        {
            "title": "钓丝竹",
            "content": "藋藋拂清流，堪维舴艋舟。\r\n野虫悬作饵，溪月曲为钩。\r\n雨润摇阶长，风吹绕指柔。\r\n若将诸树比，还使绿杨羞。\r\n蚕妇非尧女，渔人是子猷。\r\n湖边旧栽处，长映读书楼。"
        },
        {
            "title": "和仆射二十四丈牡丹八韵",
            "content": "帝王城里看，无故亦无新。\r\n忍摘都缘借，移栽未有因。\r\n光阴嫌太促，开落一何频。\r\n羞杀登墙女，饶将解佩人。\r\n蕊堪灵凤啄，香许白龙亲。\r\n素练笼霞晓，红妆带脸春。\r\n莫辞终夕醉，易老少年身。\r\n买取归天上，宁教逐世尘。"
        },
        {
            "title": "尚书命题瓦砚",
            "content": "远向端溪得，皆因郢匠成。\r\n凿山青霭断，琢石紫花轻。\r\n散墨松香起，濡毫藻句清。\r\n入台知价重，著匣恐尘生。\r\n守黑还全器，临池早著名。\r\n春闱携就处，军幕载将行。\r\n不独雄文阵，兼能助笔耕。\r\n莫嫌涓滴润，深染古今情。\r\n洗处无瑕玷，添时识满盈。\r\n兰亭如见用，敲戛有金声。"
        },
        {
            "title": "依御史温飞卿华清宫二十二韵",
            "content": "地灵蒸水暖，天气待宸游。\r\n岳拱莲花秀，峰高玉蕊秋。\r\n朝元雕翠阁，乞巧绣琼楼。\r\n碧海供骊岭，黄金络马头。\r\n五王更入帐，七贵迭封侯。\r\n夕雨鸣鸳瓦，朝阳晔柘裘。\r\n伊皋争负鼎，舜禹让垂旒。\r\n堕珥闲应拾，遗钗醉不收。\r\n飞烟笼剑戟，残月照旌斿。\r\n履朔求衣早，临阳解佩羞。\r\n宫词裁锦段，御笔落银钩。\r\n帝里新丰县，长安旧雍州。\r\n雪衣传贝叶，蝉鬓插山榴。\r\n对景瞻瑶兔，升天驾彩虬。\r\n丹书陈北虏，玄甲擐犀牛。\r\n圣诰多屯否，生灵少怨尤。\r\n穹旻当有辅，帷幄岂无筹。\r\n凤态伤红艳，鸾舆缓紫骝。\r\n树名端正在，人欲梦魂休。\r\n谶语山旁鬼，尘销陇畔丘。\r\n重来芳草恨，往事落花愁。\r\n五十年鸿业，东凭渭水流。"
        },
        {
            "title": "东风解冻省试",
            "content": "暖气飘蘋末，冻痕销水中。\r\n扇冰初觉泮，吹海旋成空。\r\n入律三春照，朝宗万里通。\r\n岸分天影阔，色照日光融。\r\n波起轻摇绿，鳞游乍跃红。\r\n殷勤排弱羽，飞翥趁和风。"
        },
        {
            "title": "月",
            "content": "碧落谁分造化权，结霜凝雪作婵娟。\r\n寒蝉若不开三穴，狡兔何从上九天。\r\n莫见团圆明处远，须看湾曲鉴时偏。\r\n郄诜树老尧蓂换，惆怅今年似去年。"
        },
        {
            "title": "路旁草",
            "content": "楚甸秦原万里平，谁教根向路傍生。\r\n轻蹄绣毂长相蹋，合是荣时不得荣。"
        },
        {
            "title": "镜中览怀（一作览镜书怀）",
            "content": "晨起梳头忽自悲，镜中亲见数茎丝。\r\n从今休说龙泉剑，世上恩雠报已迟。"
        },
        {
            "title": "泪",
            "content": "发事牵情不自由，偶然惆怅即难收。\r\n已闻抱玉沾衣湿，见说迷途满目流。\r\n滴尽绮筵红烛暗，坠残妆阁晓花羞。\r\n世间何处偏留得，万点分明湘水头。"
        },
        {
            "title": "忙",
            "content": "双竞龙舟疾似风，一星球子两明同。\r\n平吴破蜀三除里，灭楚图秦百战中。\r\n春近杜鹃啼不断，寒催归雁去何穷。\r\n兵还失路旌旗乱，惊起红尘似转蓬。"
        },
        {
            "title": "闲",
            "content": "不管人间是与非，白云流水自相依。\r\n一瓢挂树傲时代，五柳种门吟落晖。\r\n江上翠蛾遗佩去，岸边红袖采莲归。\r\n客星辞得汉光武，却坐东江旧藓矶。"
        },
        {
            "title": "烟",
            "content": "燎野焚林见所从，惹空横水展形容。\r\n能滋甘雨随车润，不并行云逐梦踪。\r\n晴鸟回笼嘉树薄，春亭娇幕好花浓。\r\n有时片片风吹去，海碧山清过几重。"
        },
        {
            "title": "泉",
            "content": "非凿非疏出洞门，源深流嶮合还分。\r\n高成瀑布漱逋客，清入御沟朝圣君。\r\n迸滴几山穿破石，迅飞层峤喷开云。\r\n旧斋一带连松竹，明月窗前枕上闻。"
        },
        {
            "title": "蒲",
            "content": "濯秀盘根在碧流，紫茵含露向晴抽。\r\n编为细履随君步，织作轻帆送客愁。\r\n疏叶稍为投饵钓，密丛还碍采莲舟。\r\n鸳鸯    多情甚，日日双双绕傍游。"
        },
        {
            "title": "霞",
            "content": "天际何人濯锦归，偏宜残照与晨晖。\r\n流为洞府千年酒，化作灵山几袭衣。\r\n野烧焰连殊赫奕，愁云阴隔乍依稀。\r\n劳生愿学长生术，餐尽红桃上汉飞。"
        },
        {
            "title": "露",
            "content": "鹤鸣先警雁来天，洗竹沾花处处鲜。\r\n散彩几当蝉饮际，凝光宜对蚌胎前。\r\n朝垂苑草烟犹重，夜滴宫槐月正圆。\r\n怵惕与霜同降日，蘋蘩思荐独凄然。"
        },
        {
            "title": "依韵赠南安方处士五首",
            "content": "七贵五侯生肯退，利尘名网死当抛。\r\n黔娄寂寞严陵卧，借问何人与结交。\r\n休把羸蹄蹋霜雪，书成何处献君王。\r\n嵩山好与浮丘约，三十六峰云外乡。\r\n百万僧中不为僧，比君知道仅谁能。\r\n无家寄泊南安县，六月门前也似冰。\r\n两鬓当春却似秋，僻居夸近野僧楼。\r\n落花明月皆临水，明月不流花自流。\r\n晋楚忙忙起战尘，龚黄门外有高人。\r\n一畦云薤三株竹，席上先生未是贫。"
        },
        {
            "title": "蝉",
            "content": "寒鸣宁与众虫同，翼鬓緌冠岂道穷。\r\n壳蜕已从今日化，声愁何似去年中。\r\n朝催篱菊花开露，暮促庭槐叶坠风。\r\n从此最能惊赋客，计居何处转飞蓬。"
        },
        {
            "title": "燕",
            "content": "从待衔泥溅客衣，百禽灵性比他稀。\r\n何嫌何恨秋须去，无约无期春自归。\r\n雕鹗不容应不怪，栋梁相庇愿相依。\r\n吴王宫女娇相袭，合整双毛预奋飞。"
        },
        {
            "title": "云",
            "content": "漠漠沈沈向夕晖，苍梧巫峡两相依。\r\n天心白日休空蔽，海上故山应自归。\r\n似盖好临千乘载，如罗堪剪六铢衣。\r\n为霖须救苍生旱，莫向西郊作雨稀。"
        },
        {
            "title": "东",
            "content": "紫气天元出故关，大明先照九垓间。\r\n鳌山海上秦娥去，鲈脍江边齐掾还。\r\n青帝郊坰平似砥，主人阶级峻如山。\r\n蟠桃树在烟涛水，解冻风高未得攀。"
        },
        {
            "title": "南",
            "content": "罩罩嘉鱼忆此方，送君前浦恨难量。\r\n火山远照苍梧郡，铜柱高标碧海乡。\r\n陆贾几时来越岛，三闾何日濯沧浪。\r\n钟仪冠带归心阻，蝴蝶飞园万草芳。"
        },
        {
            "title": "北",
            "content": "雪满湖天日影微，李君降虏失良时。\r\n穷溟驾浪鲲鹏化，极海寄书鸿雁迟。\r\n      来犹未启，残兵奔去杳难追。\r\n可怜燕谷花间晚，邹律如何为一吹。"
        },
        {
            "title": "梦",
            "content": "月落灯前闭北堂，神魂交入杳冥乡。\r\n文通毫管醒来异，武帝蘅芜觉后香。\r\n傅说已征贤可辅，周公不见恨何长。\r\n生松十八年方应，通塞人间岂合忙。"
        },
        {
            "title": "西",
            "content": "密云郊外已回秋，日下崦嵫景懒收。\r\n秦帝城高坚似铁，李斯书上曲如钩。\r\n宁惟东岳凌天秀，更有长庚瞰曙流、\r\n见说山傍偏出将，犬戎降尽复何愁。"
        },
        {
            "title": "帆",
            "content": "岂劳孤棹送行舟，轻过天涯势未休。\r\n断岸晓看残月挂，远湾寒背夕阳收。\r\n川平直可追飞箭，风健还能溯急流。\r\n幸遇济川恩不浅，北溟东海更何愁。"
        },
        {
            "title": "风",
            "content": "城上寒来思莫穷，土囊萍末两难同。\r\n飘成远浪江湖际，吹起暮尘京洛中。\r\n飞雪萧条残腊节，落花狼藉古行宫。\r\n春能和煦秋摇落，生杀还同造化功。"
        },
        {
            "title": "霜",
            "content": "应节谁穷造化端，菊黄豺祭问应难。\r\n红窗透出鸳衾冷，白草飞时雁塞寒。\r\n露结芝兰琼屑厚，日干葵藿粉痕残。\r\n世间无比催摇落，松竹何人肯更看。"
        },
        {
            "title": "鹊",
            "content": "神化难源瑞即开，雕陵毛羽出尘埃。\r\n香闺报喜行人至，碧汉填河织女回。\r\n明月解随乌绕树，青铜宁愧雀为台。\r\n琼枝翠叶庭前植，从待翩翩去又来。"
        },
        {
            "title": "鹤",
            "content": "阆苑瑶台岁月长，一归华表好增伤。\r\n新声乍警初零露，折羽闲飞几片霜。\r\n要伴神仙归碧落，岂随龟雁住方塘。\r\n三山顶上无人处，琼树堪巢不死乡。"
        },
        {
            "title": "恨",
            "content": "事与时违不自由，如烧如刺寸心头。\r\n乌江项籍忍归去，雁塞李陵长系留。\r\n燕国飞霜将破夏，汉宫纨扇岂禁秋。\r\n须知入骨难销处，莫比人间取次愁。"
        },
        {
            "title": "萍",
            "content": "为实随流瑞色新，泛风萦草护游鳞。\r\n密行碧水澄涵月，涩滞轻桡去采蘋。\r\n比物何名腰下剑，无根堪并镜中身。\r\n平湖春渚知何限，拨破闲投独茧纶。"
        },
        {
            "title": "鸿",
            "content": "行如兄弟影连空，春去秋来燕不同。\r\n紫塞别当秋露白，碧山飞入暮霞红。\r\n宣王德美周诗内，苏武书传汉苑中。\r\n况解衔芦避弓箭，一声归唳楚天风。"
        },
        {
            "title": "雨",
            "content": "引电随龙密又轻，酒杯闲噀得嘉名。\r\n千山草木如云暗，陆地波澜接海平。\r\n洒竹几添春睡重，滴檐偏遣夜愁生。\r\n阴妖冷孽成何怪，敢蔽高天日月明。"
        },
        {
            "title": "夜",
            "content": "日坠虞渊烛影开，沈沈烟雾压浮埃。\r\n剡川雪满子猷去，汉殿月生王母来。\r\n檐挂蛛丝应渐织，风吹萤火不成灰。\r\n愁人莫道何时旦，自有钟鸣漏滴催。"
        },
        {
            "title": "别",
            "content": "酒尽歌终问后期，泛萍浮梗不胜悲。\r\n东门匹马夜归处，南浦片帆飞去时。\r\n赋罢江淹吟更苦，诗成苏武思何迟。\r\n可怜范陆分襟后，空折梅花寄所思。"
        },
        {
            "title": "晓",
            "content": "水尽铜龙滴渐微，景阳钟动梦魂飞。\r\n潼关鸡唱促归骑，金殿烛残求御衣。\r\n窗下寒机犹自织，梁间栖燕欲双飞。\r\n羲和晴耸扶桑辔，借与寰瀛看早晖。"
        },
        {
            "title": "苔",
            "content": "印留麋鹿野禽踪，岩壁渔矶几处逢。\r\n金谷晓凝花影重，章华春映柳阴浓。\r\n石桥羽客遗前迹，陈阁才人没旧容。\r\n归去扫除阶砌下，藓痕残绿一重重。"
        },
        {
            "title": "草",
            "content": "废苑荒阶伴绿苔，恩疏长信恨难开。\r\n姑苏麋鹿食思食，楚泽王孙来不来。\r\n色嫩似将蓝汁染，叶齐如把剪刀裁。\r\n燕昭没后多卿士，千载流芳郭隗台。"
        },
        {
            "title": "愁",
            "content": "夜长偏觉漏声迟，往往随歌惨翠眉。\r\n黄叶落催砧杵日，子规啼破梦魂时。\r\n明妃去泣千行泪，蔡琰归梳两鬓丝。\r\n四皓入山招不得，无家归客最堪欺。"
        },
        {
            "title": "柳",
            "content": "漠漠金条引线微，年年先翠报春归。\r\n解笼飞霭延芳景，不逐乱花飘夕晖。\r\n啼鸟噪蝉堪怅望，舞烟摇水自因依。\r\n五株名显陶家后，见说辞荣种者稀。"
        },
        {
            "title": "尚书筵中咏红手帕",
            "content": "鹤绫三尺晓霞浓，送与东家二八容。\r\n罗带绣裙轻好系，藕丝红缕细初缝。\r\n别来拭泪遮桃脸，行去包香坠粉胸。\r\n无事把将缠皓腕，为君池上折芙蓉。"
        },
        {
            "title": "咏钱",
            "content": "多蓄多藏岂足论，有谁还议济王孙。\r\n能于祸处翻为福，解向雠家买得恩。\r\n几怪邓通难免饿，须知夷甫不曾言。\r\n朝争暮竞归何处，尽入权门与幸门。"
        },
        {
            "title": "咏笔二首",
            "content": "秦代将军欲建功，截龙搜兔助英雄。\r\n用多谁念毛皆拔，抛却更嫌心不中。\r\n史氏只应归道直，江淹何独偶灵通。\r\n班超握管不成事，投掷翻从万里戎。\r\n君子三归擅一名，秋毫虽细握非轻。\r\n军书羽檄教谁录，帝命王言待我成。\r\n势健岂饶淝水阵，锋铦还学历山耕。\r\n毛干时有何人润，尽把烧焚恨始平。"
        },
        {
            "title": "萤",
            "content": "月坠西楼夜影空，透帘穿幕达房栊。\r\n流光堪在珠玑列，为火不生榆柳中。\r\n一一照通黄卷字，轻轻化出绿芜丛。\r\n欲知应候何时节，六月初迎大暑风。"
        },
        {
            "title": "尚书新造花笺",
            "content": "浓染红桃二月花，只宜神笔纵龙蛇。\r\n浅澄秋水看云母，碎擘轻苔间粉霞。\r\n写赋好追陈后宠，题诗堪送窦滔家。\r\n使君即入金銮殿，夜直无非草白麻。"
        },
        {
            "title": "咏灯",
            "content": "分影由来恨不同，绿窗孤馆两何穷。\r\n荧煌短焰长疑暗，零落残花旋委空。\r\n几处隔帘愁夜雨，谁家当户怯秋风。\r\n莫言明灭无多事，曾比人生一世中。"
        },
        {
            "title": "钓车",
            "content": "荻湾渔客巧妆成，硾铸银星一点轻。\r\n抛过碧江    岸，轧残金井辘轳声。\r\n轴磨騂角冰光滑，轮卷春丝水面平。\r\n把向严滩寻辙迹，渔台基在辗难倾。"
        },
        {
            "title": "笋鞭",
            "content": "筇竹岩边剔翠苔，锦江波冷洗琼瑰。\r\n累累节转苍龙骨，寸寸珠联巨蚌胎。\r\n须向广场驱驵骏，莫从闲处挞驽骀。\r\n宁同晋帝环营日，抛赚中途后骑来。"
        },
        {
            "title": "贡余秘色茶盏",
            "content": "捩翠融青瑞色新，陶成先得贡吾君。\r\n功剜明月染春水，轻旋薄冰盛绿云。\r\n古镜破苔当席上，嫩荷涵露别江濆。\r\n中山竹叶醅初发，多病那堪中十分。"
        },
        {
            "title": "纸帐",
            "content": "几笑文园四壁空，避寒深入郯藤中。\r\n误悬谢守澄江练，自宿嫦娥白兔宫。\r\n几叠玉山开洞壑，半岩春雾结房栊。\r\n针罗截锦饶君侈，争及蒙茸暖避风。"
        },
        {
            "title": "剪刀",
            "content": "宝持多用绣为囊，双日交加两鬓霜。\r\n金匣掠平花翡翠，绿窗裁破锦鸳鸯。\r\n初栽连理枝犹短，误绾同心带不长。\r\n欲制缊袍先把看，质非纨绮愧铦铓。"
        },
        {
            "title": "纸被",
            "content": "文采鸳鸯罢合欢，细柔轻缀好鱼笺。\r\n一床明月盖归梦，数尺白云笼冷眠。\r\n披对劲风温胜酒，拥听寒雨暖于绵。\r\n赤眉豪客见皆笑，却问儒生直几钱。"
        },
        {
            "title": "郡侯坐上观琉璃瓶中游鱼",
            "content": "宝器一泓银汉水，锦鳞才动即先知。\r\n似涵明月波宁隔，欲上轻冰律未移。\r\n薄雾罩来分咫尺，碧绡笼处较毫厘。\r\n文翁未得沈香饵，拟置金盘召左慈。"
        },
        {
            "title": "鹰",
            "content": "害物伤生性岂驯，且宜笼罩待知人。\r\n惟擒燕雀啖腥血，却笑鸾皇啄翠筠。\r\n狡兔穴多非尔识，鸣鸠脰短罚君身。\r\n豪门不读诗书者，走马平原放玩频。"
        },
        {
            "title": "咏扇",
            "content": "为发凉飙满玉堂，每亲襟袖便难忘。\r\n霜浓雪暗知何在，道契时来忽自扬。\r\n曾伴一樽临小槛，几遮残日过回廊。\r\n汉宫如有秋风起，谁信班姬泪数行。"
        },
        {
            "title": "鹧鸪",
            "content": "绣仆梅兼羽翼全，楚鸡非瑞莫争先。\r\n啼归明月落边树，飞入百花深处烟。\r\n避烧几曾遗远岫，引雏时见饮晴川。\r\n荔枝初熟无人际，啄破红苞坠野田。"
        },
        {
            "title": "咏帘",
            "content": "素节轻盈珠影匀，何人巧思间成文。\r\n闲垂别殿风应度，半掩行宫麝欲薰。\r\n绣户远笼寒焰重，玉楼高挂曙光分。\r\n无情几恨黄昏月，才到如钩便堕云。"
        },
        {
            "title": "双鹭",
            "content": "双鹭雕笼昨夜开，月明飞出立庭隈。\r\n但教绿水池塘在，自有碧天鸿雁来。\r\n清韵叫霜归岛树，素翎遗雪落渔台。\r\n何人为我追寻得，重劝溪翁酒一杯。"
        },
        {
            "title": "春入鲤湖",
            "content": "到来峭壁白云齐，载酒春游渡九溪。\r\n铁嶂有楼霾欲堕，石门无锁路还迷。\r\n湖头鲤去轰雷在，树杪猿啼落日低。\r\n回首浮生真幻梦，何如斯地傍幽栖。"
        },
        {
            "title": "鬓发",
            "content": "鬓添华发数茎新，罗雀门前绝故人。\r\n减食为缘疏五味，不眠非是守庚申。\r\n深园竹绿齐抽笋，古木蛇青自脱鳞。\r\n天地有炉长铸物，浊泥遗块待陶钧。"
        },
        {
            "title": "水",
            "content": "火性何如水性柔，西来东出几时休。\r\n莫言通海能通汉，虽解浮舟也覆舟。\r\n湘浦暮沈尧女怨，汾河秋泛汉皇愁。\r\n洪波激湍归何处，二月桃花满眼流。"
        },
        {
            "title": "宫莺",
            "content": "领得春光在帝家，早从深谷出烟霞。\r\n闲栖仙禁日边柳，饥啄御园天上花。\r\n睍睆只宜陪阁凤，间关多是问宫娃。\r\n可怜鹦鹉矜言语，长闭雕笼岁月赊。"
        },
        {
            "title": "和尚书咏烟",
            "content": "无根无蒂结还融，曾触岚光彻底空。\r\n不散几知离毕雨，欲飞须待落花风。\r\n玲珑薄展蛟绡片，幂历轻含凤竹丛。\r\n琼什捧来思旧隐，扑窗穿户晓溟蒙。"
        },
        {
            "title": "新月",
            "content": "云际婵娟出又藏，美人肠断拜金方。\r\n姮娥一只眉先扫，织女三分镜未光。\r\n珠箔寄钩悬杳霭，白龙遗爪印穹苍。\r\n更期十五圆明夜，与破阴霾照八荒。"
        },
        {
            "title": "日月无情",
            "content": "日月无情也有情，朝升夕没照均平。\r\n虽催前代英雄死，还促后来贤圣生。\r\n三尺灵乌金借耀，一轮飞镜水饶清。\r\n凭谁筑断东溟路，龙影蝉光免运行。"
        },
        {
            "title": "伤前翰林杨左丞（一本有赞图二字）",
            "content": "飞上鳌头侍玉皇，三台遗耀换余光。\r\n人间搦管穷苍颉，地上修文待卜商。\r\n真魄肯随金石化，真风留伴蕙兰香。\r\n皇天未启升平运，不使伊皋相禹汤。"
        },
        {
            "title": "依韵赠严司直",
            "content": "曾转双蓬到玉京，宣尼恩奏乐卿名。\r\n歌残白石扣牛角，赋换黄金爱马卿。\r\n沧海二隅身渐老，太行千叠路难行。\r\n夫君才大官何小，堪恨人间事不平。"
        },
        {
            "title": "公子行",
            "content": "十五辕门学控弦，六街骑马去如烟。\r\n金多倍著牡丹价，发白未知章甫贤。\r\n有耳不闻经国事，拜官方买谢恩笺。\r\n相如谩说凌云赋，四壁何曾有一钱。"
        },
        {
            "title": "闻长安庚子岁事",
            "content": "羽檄交驰触冕旒，函关飞入铁兜鍪。\r\n皇王去国未为恨，寰海失君方是忧。\r\n五色大云凝蜀郡，几般妖气扑神州。\r\n唐尧纵禅乾坤位，不是重华莫谩求。"
        },
        {
            "title": "李翰林",
            "content": "谪下三清列八仙，获调羹鼎侍龙颜。\r\n吟开锁闼窥天近，醉卧金銮待诏闲。\r\n旧隐不归刘备国，旅魂长寄谢公山。\r\n遗编往简应飞去，散入祥云瑞日间。"
        },
        {
            "title": "开元即事",
            "content": "曲江真宰国中讹，寻奏渔阳忽荷戈。\r\n堂上有兵天不用，幄中无策印空多。\r\n尘惊骑透潼关锁，云护龙游渭水波。\r\n未必蛾眉能破国，千秋休恨马嵬坡。"
        },
        {
            "title": "蝴蝶二首",
            "content": "缥缈青虫脱壳微，不堪烟重雨霏霏。\r\n一枝秾艳留教住，几处春风借与飞。\r\n防患每忧鸡雀口，怜香偏绕绮罗衣。\r\n无情岂解关魂梦，莫信庄周说是非。\r\n拂绿穿红丽日长，一生心事住春光。\r\n最嫌神女来行雨，爱伴西施去采香。\r\n风定只应攒蕊粉，夜寒长是宿花房。\r\n鸣蝉性分殊迂阔，空解三秋噪夕阳。"
        },
        {
            "title": "读史",
            "content": "亚父凄凉别楚营，天留三杰翼龙争。\r\n高才无主不能用，直道有时方始平。\r\n喜愠子文何颖悟，卷藏蘧瑗甚分明。\r\n须知饮啄繇天命，休问黄河早晚清。"
        },
        {
            "title": "宋二首",
            "content": "天爵休将儋石论，一身恭俭万邦尊。\r\n赌将金带惊寰海，留得耕衣诫子孙。\r\n缔构不应饶汉祖，奸雄何足数王敦。\r\n草中求活非吾事，岂啻横身向庙门。\r\n百万人甘一掷输，玄穹惟与道相符。\r\n岂知紫殿新天子，只是丹徒旧啬夫。\r\n五色龙章身早见，六终鸿业数难逾。\r\n三年未得分明梦，却为兰陵起霸图。"
        },
        {
            "title": "吴",
            "content": "一主参差六十年，父兄犹庆授孙权。\r\n不迎曹操真长策，终谢张昭见硕贤。\r\n建业龙盘虽可贵，武昌鱼味亦何偏。\r\n秦嬴谩作东游计，紫气黄旗岂偶然。"
        },
        {
            "title": "魏",
            "content": "伐罪书勋令不常，争教为帝与为王。\r\n十年小怨诛桓邵，一檄深雠怨孔璋。\r\n在井蛰龙如屈伏，食槽骄马忽腾骧。\r\n奸雄事过分明见，英识空怀许子将。"
        },
        {
            "title": "汉宫新宠",
            "content": "位在嫔妃最上头，笑他长信女悲秋。\r\n日中月满可能久，花落色衰殊未忧。\r\n公主镜中争翠羽，君王袖底夺金钩。\r\n妾家兄弟知多少，恰要同时拜列侯。"
        },
        {
            "title": "蜀",
            "content": "虽倚关张敌万夫，岂胜恩信作良图。\r\n能均汉祚三分业，不负荆州六尺孤。\r\n绿水有鱼贤已得，青桑如盖瑞先符。\r\n君王幸是中山后，建国如何号蜀都。"
        },
        {
            "title": "依韵酬常循州",
            "content": "早年花县拜潘郎，寻忝飞鸣出桂堂。\r\n日走登天长似箭，人同红树岂经霜。\r\n帆分南浦知离别，驾在东州更可伤。\r\n公论一麾将塞诏，且随征令过潇湘。"
        },
        {
            "title": "白酒两瓶送崔侍御",
            "content": "雪化霜融好泼醅，满壶冰冻向春开。\r\n求从白石洞中得，携向百花岩畔来。\r\n几夕露珠寒贝齿，一泓银水冷琼杯。\r\n湖边送与崔夫子，谁见嵇山尽日颓。"
        },
        {
            "title": "邑宰相访翼日有寄",
            "content": "渊明深念郄诜贫，踏破莓苔看甑尘。\r\n碧沼共攀红菡萏，金鞍不卸紫麒麟。\r\n残阳妒害催归客，薄酒甘尝罚主人。\r\n夜半梦醒追复想，欲长攀接有何因。"
        },
        {
            "title": "寄两浙罗书记",
            "content": "进即湮沈退却升，钱塘风月过金陵。\r\n鸿才入贡无人换，白首从军有诏征。\r\n博簿集成时辈骂，谗书编就薄徒憎。\r\n怜君道在名长在，不到慈恩最上层。"
        },
        {
            "title": "寄天台陈希畋",
            "content": "阴山冰冻尝迎夏，蛰户云雷只待春。\r\n吕望岂嫌垂钓老，西施不恨浣纱贫。\r\n坐为羽猎车中相，飞作君王掌上身。\r\n拍手相思惟大笑，我曹宁比等闲人。"
        },
        {
            "title": "寄华山司空侍郎（一作表圣）二首",
            "content": "金阙争权竞献功，独逃征诏卧三峰。\r\n鸡群未必容于鹤，蛛网何繇捕得龙。\r\n清论尽应书国史，静筹皆可息边烽。\r\n风霜落满千林木，不近青青涧底松。\r\n非云非鹤不从容，谁敢轻量傲世踪。\r\n紫殿几征王佐业，青山未拆诏书封。\r\n闲吟每待秋空月，早起长先野寺钟。\r\n前古负材多为国，满怀经济欲何从。"
        },
        {
            "title": "贺清源太保王延彬",
            "content": "蕊珠宫里谪神仙，八载温陵万户闲。\r\n心地阔于云梦泽，官资高却太行山。\r\n姜牙兆寄熊罴内，陶侃文成掌握间。\r\n应笑清溪旧门吏，年年扶病掩柴关。\r\n武荣江畔荫祥云，宠拜天人庆郡人。\r\n五色鹤绫花上敕，九霄龙尾道边臣。\r\n英雄达处谁言命，富贵来时自逼身。\r\n更待春风飞吉语，紫泥分付与陶钧。"
        },
        {
            "title": "岳州端午日送人游郴连",
            "content": "五月巴陵值积阴，送君千里客于郴。\r\n北风吹雨黄梅落，西日过湖青草深。\r\n竞渡岸傍人挂锦，采芳城上女遗簪。\r\n九嶷云阔苍梧暗，与说重华旧德音。"
        },
        {
            "title": "陈",
            "content": "三惑昏昏中紫宸，万机抛却醉临春。\r\n书中不礼隋文帝，井底常携张贵嫔。\r\n玉树歌声移入哭，金陵天子化为臣。\r\n兵戈半渡前江水，狎客犹闻争酒巡。"
        },
        {
            "title": "送王校书往清源",
            "content": "南国贤侯待德风，长途仍借九花骢。\r\n清歌早贯骊龙颔，丹桂曾攀玉兔宫。\r\n杨柳堤边梅雨熟，鹧鸪声里麦田空。\r\n吟诗台上如相问，与说蟠溪直钓翁。"
        },
        {
            "title": "病中春日即事寄主人尚书二首",
            "content": "身比秋荷觉渐枯，致君经国堕前图。\r\n层冰照日犹能暖，病骨逢春却未苏。\r\n镜里白须撏又长，枝头黄鸟静还呼。\r\n庾楼恩化通神圣，何计能教掷得卢。\r\n风拍衰肌久未蠲，破窗频见月团圆。\r\n更无旧日同人问，只有多情太守怜。\r\n腊内送将三折股，岁阴分与五铢钱。\r\n玄穹若假年龄在，愿捧铜盘为国贤。"
        },
        {
            "title": "上卢三拾遗以言见黜",
            "content": "骨鲠如君道尚存，近来人事不须论。\r\n疾危必厌神明药，心惑多嫌正直言。\r\n冷眼静看真好笑，倾怀与说却为冤。\r\n因思周庙当时诫，金口三缄示后昆。"
        },
        {
            "title": "春末送陈先辈之清源",
            "content": "贫中惟是长年华，每羡君行自叹嗟。\r\n归日捧持明月宝，去时期刻刺桐花。\r\n春风避酒多游寺，晓骑听鸡早入衙。\r\n千乘侯王若相问，飞书与报白云家。"
        },
        {
            "title": "两晋",
            "content": "三世深谋启帝基，可怜孀妇与孤儿。\r\n罪归成济皇天恨，戈犯明君万古悲。\r\n巴蜀削平轻似纸，勾吴吞却美如饴。\r\n谁知高鼻能知数，竞向中原簸战旗。"
        },
        {
            "title": "谢主人惠绿酒白鱼",
            "content": "早起雀声送喜频，白鱼芳酒寄来珍。\r\n馨香乍揭春风瓮，拨剌初辞夜雨津。\r\n樽阔最宜澄桂液，网疏殊未损霜鳞。\r\n不曾垂钓兼亲酝，堪愧金台醉饱身。"
        },
        {
            "title": "送刘常侍",
            "content": "怀君何计更留连，忍送文星上碧天。\r\n杜预注通三十卷，汉皇枝绍几千年。\r\n言端信义如明月，笔下篇章似涌泉。\r\n他日有书随雁足，东溪无令访渔船。"
        },
        {
            "title": "献内翰杨侍郎",
            "content": "窗开青琐见瑶台，冷拂星辰逼上台。\r\n丹凤诏成中使取，白龙香近圣君来。\r\n欲言温署三缄口，闲赋宫词八斗才。\r\n莫拟吟云避荣贵，庙堂玉铉待盐梅。"
        },
        {
            "title": "寄卢端公",
            "content": "上阳宫阙翠华归，百辟伤心序汉仪。\r\n昆岳有炎琼玉碎，洛川无竹凤凰饥。\r\n须簪白笔匡明主，莫许黄扁瓜博少师。\r\n惆怅宸居远于日，长吁空摘鬓边丝。"
        },
        {
            "title": "府主仆射王抟生日昭宗光化三年已未八月献",
            "content": "熊罴先兆庆垂休，天地氤氲瑞气浮。\r\n李树影笼周柱史，昴星光照汉酂侯。\r\n数钟龟鹤千年算，律正乾坤八月秋。\r\n勋业定应归鼎鼐，生灵岂独化东瓯。"
        },
        {
            "title": "尚书荣拜恩命夤疾中辄课恶诗二首以申攀赞",
            "content": "明公家凿凤凰池，弱冠封侯四海推。\r\n富贵有期天授早，关河多难敕来迟。\r\n昴星人杰当王佐，黄石仙翁识帝师。\r\n昨日诏书犹漏缺，未言商也最能诗。\r\n东郊迎入紫泥封，此日天仙下九重。\r\n三五月明临阚泽，百千人众看王恭。\r\n旗傍绿树遥分影，马蹋浮云不见踪。\r\n借问乘轺何处客，相庭雄幕卷芙蓉。"
        },
        {
            "title": "赠黄校书先辈璞闲居",
            "content": "驭得骊龙第四珠，退依僧寺卜贫居。\r\n青山入眼不干禄，白发满头犹著书。\r\n东涧野香添碧沼，南园夜雨长秋蔬。\r\n月明扫石吟诗坐，讳却全无儋石储。"
        },
        {
            "title": "赠杨著（一作著作）",
            "content": "藻丽荧煌冠士林，白华荣养有曾参。\r\n十年去里荆门改，八岁能诗相座吟。\r\n李广不侯身渐老，子山操赋恨何深。\r\n钓鱼台上频相访，共说长安泪满襟。"
        },
        {
            "title": "赠垂光同年",
            "content": "丹桂攀来十七春，如今始见茜袍新。\r\n须知红杏园中客，终作金銮殿里臣。\r\n逸少家风惟笔札，玄成世业是陶钧。\r\n他时黄阁朝元处，莫忘同年射策人。"
        },
        {
            "title": "赠月君",
            "content": "出水莲花比性灵，三生尘梦一时醒。\r\n神传尊胜陀罗咒，佛授金刚般若经。\r\n懿德好书添女诫，素容堪画上银屏。\r\n鸣梭轧轧纤纤手，窗户流光织女星。"
        },
        {
            "title": "辇下赠屯田何员外",
            "content": "封章频得帝咨嗟，报国唯将直破邪。\r\n身到西山书几达，官登南省鬓初华。\r\n厨非寒食还无火，菊待重阳拟泛茶。\r\n内翰好才兼好古，秋来应数到君家。"
        },
        {
            "title": "偶吟",
            "content": "千卷长书万首诗，朝蒸藜藿暮烹葵。\r\n清时名立难皆我，晚岁途穷亦问谁。\r\n碧岸钓归惟独笑，青山耕遍亦何为。\r\n寻常抖擞怀中策，可便降他两鬓丝。"
        },
        {
            "title": "渤海宾贡高元固先辈闽中相访云本国人写得夤",
            "content": "折桂何年下月中，闽山来问我雕虫。\r\n肯销金翠书屏上，谁把刍荛过日东。\r\n郯子昔时遭孔圣，繇余往代讽秦宫。\r\n嗟嗟大国金门士，几个人能振素风。"
        },
        {
            "title": "曲江宴日呈诸同年",
            "content": "鹪鹩惊与凤凰同，忽向中兴遇至公。\r\n金榜连名升碧落，紫花封敕出琼宫。\r\n天知惜日迟迟暮，春为催花旋旋红。\r\n好是慈恩题了望，白云飞尽塔连空。"
        },
        {
            "title": "送卢拾遗归华山",
            "content": "紫殿谏多防佞口，清秋假满别明君。\r\n惟忧急诏归青琐，不得经时卧白云。\r\n千载茯苓携鹤劚，一峰仙掌与僧分。\r\n门前旧客期相荐，犹望飞书及主文。"
        },
        {
            "title": "放榜日",
            "content": "喧喧车马欲朝天，人探东堂榜已悬。\r\n万里便随金    ，三台仍借玉连钱。\r\n花浮酒影彤霞烂，日照衫光瑞色鲜。\r\n十二街前楼阁上，卷帘谁不看神仙。"
        },
        {
            "title": "咏写真",
            "content": "写得衰容似十全，闲开僧舍静时悬。\r\n瘦于南国从军日，老却东堂射策年。\r\n潭底看身宁有异，镜中引影更无偏。\r\n借将前辈真仪比，未愧金銮李谪仙。"
        },
        {
            "title": "客厅",
            "content": "移却松筠致客堂，净泥环堵贮荷香。\r\n衡茅只要免风雨，藻棁不须高栋梁。\r\n丰蔀仲尼明演易，作歌五子恨雕墙。\r\n燕台汉阁王侯事，青史千年播耿光。"
        },
        {
            "title": "茆亭",
            "content": "鸳瓦虹梁计已疏，织茅编竹称贫居。\r\n剪平恰似山僧笠，扫静真同道者庐。\r\n秋晚卷帘看过雁，月明凭槛数跳鱼。\r\n重门公子应相笑，四壁风霜老读书。"
        },
        {
            "title": "新葺茆堂",
            "content": "剪竹诛茆就水滨，静中还得保天真。\r\n只闻神鬼害盈满，不见古今争贱贫。\r\n树影便为廊庑屋，草香权当绮罗茵。\r\n阶前一片泓澄水，借与汀禽活紫鳞。\r\n耨水耕山息故林，壮图嘉话负前心。\r\n素丝鬓上分愁色，络纬床头和苦吟。\r\n笔研不才当付火，方书多诳罢烧金。\r\n同年二十八君子，游楚游秦断好音。"
        },
        {
            "title": "新屋",
            "content": "耳顺何为土木勤，叔孙墙屋有前闻。\r\n纵然一世如红叶，犹得十年吟白云。\r\n性逸且图称野客，才难非敢傲明君。\r\n清甜数尺沙泉井，平与邻家昼夜分。"
        },
        {
            "title": "将入城灵口道中作",
            "content": "路上长安惟咫尺，灞陵西望接秦源。\r\n依稀日下分天阙，隐映云边是国门。\r\n锦袖臂鹰河北客，青桑鸣雉渭南村。\r\n高风九万程途近，与报沧洲欲化鲲。"
        },
        {
            "title": "寓题述怀",
            "content": "大道真风早晚还，妖讹成俗污乾坤。\r\n宣尼既没苏张起，凤鸟不来鸡雀喧。\r\n刍少可能供骥子，草多谁复访兰荪。\r\n尧廷忘却征元凯，天阙重关十二门。"
        },
        {
            "title": "偶题",
            "content": "闲补亡书见废兴，偶然前古也填膺。\r\n秦宫犹自拜张禄，楚幕不知留范增。\r\n大道岂全关历数，雄图强半属贤能。\r\n燕台财力知多少，谁筑黄金到九层。"
        },
        {
            "title": "东归题屋壁",
            "content": "尘埃归去五湖东，还是衡门一亩宫。\r\n旧业旋从征赋失，故人多逐乱离空。\r\n因悲尽室如悬罄，却拟携家学转蓬。\r\n见说武王天上梦，无情曾与傅岩通。"
        },
        {
            "title": "题泗洲塔",
            "content": "十年前事已悠哉，旋被钟声早暮催。\r\n明月似师生又没，白云如客去还来。\r\n烟笼瑞阁僧经静，风打虚窗佛幌开。\r\n惟有南边山色在，重重依旧上高台。"
        },
        {
            "title": "醉题邑宰南塘屋壁",
            "content": "万古清淮照远天，黄河浊浪不相关。\r\n县留东道三千客，宅锁南塘一片山。\r\n草色净经秋雨绿，烧痕寒入晓窗斑。\r\n闽王美锦求贤制，未许陶公解印还。"
        },
        {
            "title": "寄僧寓题",
            "content": "佛顶抄经忆惠休，众人皆谓我悠悠。\r\n浮生真个醉中梦，闲事莫添身外愁。\r\n百岁付于花暗落，四时随却水奔流。\r\n安眠静笑思何报，日夜焚修祝郡侯。"
        },
        {
            "title": "山寺一作中寓居",
            "content": "高卧东林最上方，水声山翠剔愁肠。\r\n白云送雨笼僧阁，黄叶随风入客堂。\r\n终去四明成大道，暂从双鬓许秋霜。\r\n披缁学佛应无分，鹤氅谈空亦不妨。"
        },
        {
            "title": "寺中偶题",
            "content": "听话金仙眉相毫，每来皆得解尘劳。\r\n鹤栖云路看方贵，僧倚松门见始高。\r\n名利罢烧心内火，雪霜偏垢鬓边毛。\r\n银蟾未出金乌在，更上层楼眺海涛。"
        },
        {
            "title": "题名琉璃院今改名景祥院",
            "content": "一条溪绕翠岩隈，行脚僧言胜五台。\r\n农罢树阴黄犊卧，斋时山下白衣来。\r\n松因往日门人种，路是前生长老开。\r\n三卷贝多金粟语，可能长诵免轮回。"
        },
        {
            "title": "塔院小屋四壁皆是卿相题名因成四韵",
            "content": "雁塔搀空映九衢，每看华宇每踟蹰。\r\n题名尽是台衡迹，满壁堪为宰辅图。\r\n鸾凤岂巢荆棘树，虬龙多蛰帝王都。\r\n谁知远客思归梦，夜夜无船自过湖。"
        },
        {
            "title": "游灵隐天竺二寺",
            "content": "丹井冷泉虚易到，两山真界实难名。\r\n石和云雾莲华气，月过楼台桂子清。\r\n腾踏回桥巡像设，罗穿曲洞出龙城。\r\n更怜童子呼猿去，飒飒萧萧下树行。"
        },
        {
            "title": "忆荐福寺南院",
            "content": "忆昔长安落第春，佛宫南院独游频。\r\n灯前不动惟金像，壁上曾题尽古人。\r\n  鴂声中双阙雨，牡丹花际六街尘。\r\n啼猿溪上将归去，合问升平诣秉钧。"
        },
        {
            "title": "题福州天王阁",
            "content": "绝境宜栖独角仙，金张到此亦忘还。\r\n三门里面千层阁，万井中心一朵山。\r\n江拗碧湾盘洞府，石排青壁护禅关。\r\n有时海上看明月，辗出冰轮叠浪间。"
        },
        {
            "title": "西寨寓居",
            "content": "闲读南华对酒杯，醉携筇竹画苍苔。\r\n豪门有利人争去，陋巷无权客不来。\r\n解报可能医病雀，重燃谁肯照寒灰。\r\n严陵万古清风在，好棹东溪咏钓台。\r\n功智争驰淡薄空，犹怀忠信拟何从。\r\n鸱鸢啄腐疑雏凤，神鬼欺贫笑伯龙。\r\n烈日不融双鬓雪，病身全仰竹枝筇。\r\n崇侯入辅严陵退，堪忆啼猿万仞峰。"
        },
        {
            "title": "上阳宫词",
            "content": "点点苔钱上玉墀，日斜空望六龙西。\r\n妆台尘暗青鸾掩，宫树月明黄鸟啼。\r\n庭草可怜分雨露，君恩深恨隔云泥。\r\n银蟾借与金波路，得入重轮伴羿妻。"
        },
        {
            "title": "义通里寓居即事",
            "content": "家住寒梅翠岭东，长安时节咏途穷。\r\n牡丹窠小春余雨，杨柳丝疏夏足风。\r\n愁鬓已还年纪白，衰容宁藉酒杯红。\r\n长卿甚有凌云作，谁与清吟绕帝宫。"
        },
        {
            "title": "寓题",
            "content": "酒壶棋局似闲人，竹笏蓝衫老此身。\r\n托客买书重得卷，爱山移宅近为邻。\r\n鸣蛩阁上风吹病，落叶庭中月照贫。\r\n见说天池波浪阔，也应涓滴溅穷鳞。"
        },
        {
            "title": "温陵残腊书怀寄崔尚书",
            "content": "济川无楫拟何为，三杰还从汉祖推。\r\n心学庭槐空发火，鬓同门柳即垂丝。\r\n中兴未遇先怀策，除夜相催也课诗。\r\n江上年年接君子，一杯春酒一枰棋。"
        },
        {
            "title": "温陵即事",
            "content": "早年师友教为文，卖却鱼舟网典坟。\r\n国有安危期日谏，家无担石暂从军。\r\n非才岂合攀丹桂，多病犹堪伴白云。\r\n争得千钟季孙粟，沧洲归与故人分。"
        },
        {
            "title": "山阴故事",
            "content": "坦腹夫君不可逢，千年犹在播英风。\r\n红鹅化鹤青天远，彩笔成龙绿水空。\r\n爱竹只应怜直节，书裙多是为奇童。\r\n吹笙缑岭登山后，东注清流岂有穷。"
        },
        {
            "title": "东京次新安道中",
            "content": "贼去兵来岁月长，野蒿空满坏墙匡。\r\n旋从古辙成深谷，几见金舆过上阳。\r\n洛水送年催代谢，嵩山擎日拂穹苍。\r\n殊时异世为儒者，不见文皇与武皇。"
        },
        {
            "title": "长安即事三首",
            "content": "抛掷清溪旧钓钩，长安寒暑再环周。\r\n便随莺羽三春化，只说蝉声一度愁。\r\n扫雪自怜窗纸照，上天宁愧海槎流。\r\n明时则待金门诏，肯羡班超万户侯。\r\n无酒穷愁结自舒，饮河求满不求余。\r\n身登霄汉平时第，家得干戈定后书。\r\n富贵敢期苏季子，清贫方见马相如。\r\n明时用即匡君去，不用何妨却钓鱼。\r\n拖紫腰金不要论，便堪归隐白云村。\r\n更无名籍强金榜，岂有花枝胜杏园。\r\n绮席促时皆国器，羽觥飞处尽王孙。\r\n高眠亦是前贤事，争报春闱莫大恩。"
        },
        {
            "title": "长安述怀",
            "content": "黄河冰合尚来游，知命知时肯躁求。\r\n词赋有名堪自负，春风落第不曾羞。\r\n风尘色里凋双鬓，鼙鼓声中历几州。\r\n十载公卿早言屈，何须课夏更冥搜。"
        },
        {
            "title": "忆长安行",
            "content": "旧历关中忆废兴，僭奢须戒俭须凭。\r\n火光只是烧秦冢，贼眼何曾视灞陵。\r\n钟鼓煎催人自急，侯王更换恨难胜。\r\n不如坐钓清溪月，心共寒潭一片澄。"
        },
        {
            "title": "鸿门",
            "content": "耨月耕烟水国春，薄徒应笑作农人。\r\n皇王尚法三推礼，白社宁忘四体勤。\r\n雨洒蓑衣芳草暗，鸟啼云树小村贫。\r\n犹胜堕力求飧者，五斗低腰走世尘。"
        },
        {
            "title": "忆潼关早行",
            "content": "行客起看仙掌月，落星斜照浊河泥。\r\n故山远处高飞雁，去马鸣时先早鸡。\r\n关柳不知谁氏种，岳碑犹见圣君题。\r\n蒭荛十轴僮三尺，岂谓青云便有梯。"
        },
        {
            "title": "忆潼关",
            "content": "洞壑双扉入到初，似从深阱睹高墟。\r\n天开白日临军国，山夹黄河护帝居。\r\n隋炀远游宜不反，奉春长策竟何如。\r\n须知皇汉能扃鐍，延得年过四百余。"
        },
        {
            "title": "岚似屏风",
            "content": "岚似屏风草似茵，草边时脍锦花鳞。\r\n山中宰相陶弘景，谷口耕夫郑子真。\r\n宦达到头思野逸，才多未必笑清贫。\r\n君看东洛平泉宅，只有年年百卉春。"
        },
        {
            "title": "西华",
            "content": "五千仞有余神秀，一一排云上氵寥。\r\n叠嶂出关分二陕，残冈过水作中条。\r\n巨灵庙破生春草，毛女峰高入绛霄。\r\n拜祝金天乞阴德，为民求主降神尧。"
        },
        {
            "title": "断酒",
            "content": "因论沈湎觉前非，便碎金罍与羽卮。\r\n采茗早驰三蜀使，看花甘负五侯期。\r\n窗间近火刘伶传，坐右新铭管仲辞。\r\n此事十年前已说，匡庐山下老僧知。"
        },
        {
            "title": "劝酒",
            "content": "休向尊前诉羽觥，百壶清酌与君倾。\r\n身同绿树年年老，事比红尘日日生。\r\n六国英雄徒反覆，九原松柏甚分明。\r\n醉乡路与乾坤隔，岂信人间有利名。"
        },
        {
            "title": "尚书惠蜡面茶",
            "content": "武夷春暖月初圆，采摘新芽献地仙。\r\n飞鹊印成香蜡片，啼猿溪走木兰船。\r\n金槽和碾沈香末，冰碗轻涵翠缕烟。\r\n分赠恩深知最异，晚铛宜煮北山泉。"
        },
        {
            "title": "忆旧山",
            "content": "涧竹岩云有旧期，二年频长鬓边丝。\r\n游鱼不爱金杯水，栖鸟敢求琼树枝。\r\n陶景恋深松桧影，留侯抛却帝王师。\r\n龙争虎攫皆闲事，数叠山光在梦思。"
        },
        {
            "title": "尚书打球小骢步骤最奇因有所赠",
            "content": "善价千金未可论，燕王新寄小龙孙。\r\n逐将白日驰青汉，衔得流星入画门。\r\n步骤最能随手转，性灵多恐会人言。\r\n桃花雪点多虽贵，全假当场一顾恩。"
        },
        {
            "title": "竹",
            "content": "翠染琅  粉渐开，东南移得会稽栽。\r\n游丝挂处渔竿去，绿水夹时龙影来。\r\n风触有声含六律，露沾如洗绝浮埃。\r\n王猷旧宅无人到，抱却清阴盖绿苔。"
        },
        {
            "title": "松",
            "content": "涧底青松不染尘，未逢良匠竞谁分。\r\n龙盘劲节岩前见，鹤唳翠梢天上闻。\r\n大厦可营谁择木，女萝相附欲凌云。\r\n皇王自有增封日，修竹徒劳号此君。"
        },
        {
            "title": "草木",
            "content": "草木无情亦可嗟，重开明镜照无涯。\r\n菊英空折罗含宅，榆荚不生原宪家。\r\n天命岂凭医药石，世途还要辟虫沙。\r\n仙翁乞取金盘露，洗却苍苍两鬓华。"
        },
        {
            "title": "画松",
            "content": "涧底阴森验笔精，笔闲开展觉神清。\r\n曾当月照还无影，若许风吹合有声。\r\n枝偃只应玄鹤识，根深且与茯苓生。\r\n天台道士频来见，说似株株倚赤城。"
        },
        {
            "title": "菊花",
            "content": "桓景登高事可寻，黄花开处绿畦深。\r\n消灾辟恶君须采，冷露寒霜我自禁。\r\n篱物早荣还早谢，涧松同德复同心。\r\n陶公岂是居贫者，剩有东篱万朵金。"
        },
        {
            "title": "梅花",
            "content": "琼瑶初绽岭头葩，蕊粉新妆姹女家。\r\n举世更谁怜洁白，痴心皆尽爱繁华。\r\n玄冥借与三冬景，谢氏输他六出花。\r\n结实和羹知有日，肯随羌笛落天涯。"
        },
        {
            "title": "司直巡官无诸移到玫瑰花",
            "content": "芳菲移自越王台，最似蔷薇好并栽。\r\n秾艳尽怜胜彩绘，嘉名谁赠作玫瑰。\r\n春藏锦绣风吹拆，天染琼瑶日照开。\r\n为报朱衣早邀客，莫教零落委苍苔。"
        },
        {
            "title": "荔枝二首",
            "content": "朱弹星丸粲日光，绿琼枝散小香囊。\r\n龙绡壳绽红纹粟，鱼目珠涵白膜浆。\r\n梅熟已过南岭雨，橘酸空待洞庭霜。\r\n蛮山蹋晓和烟摘，拜捧金盘奉越王。\r\n日日熏风卷瘴烟，南园珍果荔枝先。\r\n灵鸦啄破琼津滴，宝器盛来蚌腹圆。\r\n锦里只闻销醉客，蕊宫惟合赠神仙。\r\n何人刺出猩猩血，深染罗纹遍壳鲜。"
        },
        {
            "title": "览柳浑汀洲采白蘋之什因成一章",
            "content": "采尽汀蘋恨别离，鸳鸯    总双飞。\r\n月明南浦梦初断，花落洞庭人未归。\r\n天远有书随驿使，夜长无烛照寒机。\r\n年来泣泪知多少，重叠成痕在绣衣。"
        },
        {
            "title": "忆牡丹",
            "content": "绿树多和雪霰栽，长安一别十年来。\r\n王侯买得价偏重，桃李落残花始开。\r\n宋玉邻边腮正嫩，文君机上锦初裁。\r\n沧洲春暮空肠断，画看犹将劝酒杯。"
        },
        {
            "title": "依韵和尚书再赠牡丹花",
            "content": "烂银基地薄红妆，羞杀千花百卉芳。\r\n紫陌昔曾游寺看，朱门今在绕栏望。\r\n龙分夜雨资娇态，天与春风发好香。\r\n多著黄金何处买，轻桡挑过镜湖光。"
        },
        {
            "title": "尚书",
            "content": "流苏凝作瑞华精，仙阁开时丽日晴。\r\n霜月冷销银烛焰，宝瓯圆印彩云英。\r\n娇含嫩脸春妆薄，红蘸香绡艳色轻。\r\n早晚有人天上去，寄他将赠董双成。"
        },
        {
            "title": "牡丹花二首",
            "content": "看遍花无胜此花，剪云披雪蘸丹砂。\r\n开当青律二三月，破却长安千万家。\r\n天纵秾华刳鄙吝，春教妖艳毒豪奢。\r\n不随寒令同时放，倍种双松与辟邪。\r\n万万花中第一流，浅霞轻染嫩银瓯。\r\n能狂绮陌千金子，也惑朱门万户侯。\r\n朝日照开携酒看，暮风吹落绕栏收。\r\n诗书满架尘埃扑，尽日无人略举头。"
        },
        {
            "title": "惜牡丹",
            "content": "今日狂风揭锦筵，预愁吹落夕阳天。\r\n闲看红艳只须醉，谩惜黄金岂是贤。\r\n南国好偷夸粉黛，汉宫宜摘赠神仙。\r\n良时虽作莺花主，白马王孙恰少年。"
        },
        {
            "title": "郡庭一作伯惜牡丹",
            "content": "肠断东风落牡丹，为祥为瑞久留难。\r\n青春不驻堪垂泪，红艳已空犹倚栏。\r\n积藓下销香蕊尽，晴阳高照露华干。\r\n明年万叶千枝长，倍发芳菲借客看。"
        },
        {
            "title": "龙蛰二首",
            "content": "龙蛰蛇蟠却待伸，和光何惜且同尘。\r\n伍员岂是吹箫者，冀缺非同执耒人。\r\n神剑触星当变化，良金成器在陶钧。\r\n穰侯休忌关东客，张禄先生竟相秦。\r\n休说雄才间代生，到头难与运相争。\r\n时通有诏征枚乘，世乱无人荐祢衡。\r\n逐日莫矜驽马步，司晨谁要牝鸡鸣。\r\n中林且作烟霞侣，尘满关河未可行。"
        },
        {
            "title": "骄侈",
            "content": "骄侈阽危俭素牢，镜中形影岂能逃。\r\n石家恃富身还灭，颜子非贫道不遭。\r\n蝙蝠亦能知日月，鸾凤那肯啄腥臊。\r\n古今人事惟堪醉，好脱霜裘换绿醪。"
        },
        {
            "title": "嘉运",
            "content": "嘉运良时两阻修，钓竿蓑笠乐林丘。\r\n家无寸帛浑闲事，身似浮云且自由。\r\n庭际鸟啼花旋落，潭心月在水空流。\r\n晨炊一箸红银粒，忆著长安索米秋。"
        },
        {
            "title": "休说",
            "content": "休说人间有陆沈，一樽闲待月明斟。\r\n时来不怕沧溟阔，道大却忧潢潦深。\r\n白首钓鱼应是分，青云干禄已无心。\r\n梓桐赋罢相如隐，谁为君前永夜吟。"
        },
        {
            "title": "梦断",
            "content": "梦断纱窗半夜雷，别君花落又花开。\r\n渔阳路远书难寄，衡岳山高月不来。\r\n玄燕有情穿绣户，灵龟无应祝金杯。\r\n人生若得长相对，萤火生烟草化灰。"
        },
        {
            "title": "酒醒",
            "content": "酒醒欲得适闲情，骑马那胜策杖行。\r\n天暖天寒三月暮，溪南溪北两村名。\r\n沙澄浅水鱼知钓，花落平田鹤见耕。\r\n望断长安故交远，来书未说九河清。"
        },
        {
            "title": "溪隐",
            "content": "将名将利已无缘，深隐清溪拟学仙。\r\n绝却腥膻胜服药，断除杯酒合延年。\r\n蜗牛壳漏宁同舍，榆荚花开不是钱。\r\n鸾鹤久从笼槛闭，春风却放纸为鸢。"
        },
        {
            "title": "绿鬓",
            "content": "绿鬓先生自出林，孟光同乐野云深。\r\n躬耕为食古人操，非织不衣贤者心。\r\n眼众岂能分瑞璧，舌多须信烁良金。\r\n君看黄阁南迁客，一过泷州绝好音。"
        },
        {
            "title": "招隐",
            "content": "齿发那能敌岁华，早知休去避尘沙。\r\n鬼神只阚高明里，倚伏不干栖隐家。\r\n陶景岂全轻组绶，留侯非独爱烟霞。\r\n赠君吉语堪铭座，看取朝开暮落花。"
        },
        {
            "title": "溪上要一只白簟扇盖头垂钓去年就节推侍御请",
            "content": "难求珍箑过炎天，远就金貂乞月圆。\r\n直在引风欹角枕，且图遮日上渔船。\r\n但令织取无花簟，不用挑为饮露蝉。\r\n莫道如今时较晚，也应留得到明年。"
        },
        {
            "title": "北园",
            "content": "北园干叶旋空枝，兰蕙还将众草衰。\r\n笼鸟上天犹有待，病龙兴雨岂无期。\r\n身闲不厌频来客，年老偏怜最小儿。\r\n生事罢求名与利，一窗书策是年支。"
        },
        {
            "title": "潘丞相旧宅",
            "content": "绿树垂枝荫四邻，春风还似旧时春。\r\n年年燕是雕梁主，处处花随落月尘。\r\n七贵竟为长逝客，五侯寻作不归人。\r\n秋槐影薄蝉声尽，休谓龙门待化鳞。"
        },
        {
            "title": "经故广平员外旧宅",
            "content": "门巷萧条引涕洟，遗孤三岁著麻衣。\r\n绿杨树老垂丝短，翠竹林荒著笋稀。\r\n结社僧因秋朔吊，买书船近葬时归。\r\n平生欲献匡君策，抱病犹言未息机。"
        },
        {
            "title": "忆长安上省年",
            "content": "忽忆关中逐计车，历坊骑马信空虚。\r\n三秋病起见新雁，八月夜长思旧居。\r\n宗伯帐前曾献赋，相君门下再投书。\r\n如今说著犹堪泣，两宿都堂过岁除。"
        },
        {
            "title": "门外闲田数亩长有泉源因筑直堤分为两沼",
            "content": "左右澄漪小槛前，直堤高筑古平川。\r\n十分春水双檐影，一片秋空两月悬。\r\n前岸好山摇细浪，夹门嘉树合晴烟。\r\n坐来暗起江湖思，速问溪翁买钓船。"
        },
        {
            "title": "人事",
            "content": "人事飘如一炷烟，且须求佛与求仙。\r\n丰年甲子春无雨，良夜庚申夏足眠。\r\n颜氏岂嫌瓢里饮，孟光非取镜中妍。\r\n平生生计何为者，三径苍苔十亩田。"
        },
        {
            "title": "经故一作过翰林杨左丞池亭",
            "content": "八角红亭荫绿池，一朝青草盖遗基。\r\n蔷薇藤老开花浅，翡翠巢空落羽奇。\r\n春榜几深门下客，乐章多取集中诗。\r\n平生德义人间诵，身后何劳更立碑。"
        },
        {
            "title": "咏怀",
            "content": "愁花变出白髭须，半世辛勤一事无。\r\n道在或期君梦想，贫来争奈鬼揶揄。\r\n马卿自愧长婴疾，颜子谁怜不是愚。\r\n借取秦宫台上镜，为时开照汉妖狐。"
        },
        {
            "title": "东归出城留别知己",
            "content": "韦蒙屈指许非才，三载长安共酒杯。\r\n欲别未攀杨柳赠，相留拟待牡丹开。\r\n寒随御水波光散，暖逐衡阳雁影来。\r\n他日因书问衰飒，东溪须访子陵台。"
        },
        {
            "title": "追和白舍人咏白牡丹",
            "content": "蓓蕾抽开素练囊，琼葩薰出白龙香。\r\n裁分楚女朝云片，剪破姮娥夜月光。\r\n雪句岂须征柳絮，粉腮应恨帖梅妆。\r\n槛边几笑东篱菊，冷折金风待降霜。"
        },
        {
            "title": "灯花",
            "content": "点蜡烧银却胜栽，九华红艳吐玫瑰。\r\n独含冬夜寒光拆，不傍春风暖处开。\r\n难见只因能送喜，莫挑唯恐堕成灰。\r\n贪膏附热多相误，为报飞蛾罢拂来。"
        },
        {
            "title": "逐臭苍蝇",
            "content": "逐臭苍蝇岂有为，清蝉吟露最高奇。\r\n多藏苟得何名富，饱食嗟来未胜饥。\r\n穷寂不妨延寿考，贪狂总待算毫厘。\r\n首阳山翠千年在，好奠冰壶吊伯夷。"
        },
        {
            "title": "开窗",
            "content": "闭户开窗寝又兴，三更时节也如冰。\r\n长闲便是忘机者，不出真如过夏僧。\r\n环堵岂惭蜗作舍，布衣宁假鹤为翎。\r\n蔷薇花尽薰风起，绿叶空随满架藤。"
        },
        {
            "title": "退居",
            "content": "鹤性松心合在山，五侯门馆怯趋攀。\r\n三年卧病不能免，一日受恩方得还。\r\n明月送人沿驿路，白云随马入柴关。\r\n笑他范蠡贪婪甚，相罢金多始退闲。"
        },
        {
            "title": "郊村独游",
            "content": "岁闰堪怜历候迟，出门惟与野云期。\r\n惊鱼掷上绿荷芰，栖鸟啄余红荔枝。\r\n末路可能长薄命，修途应合有良时。\r\n市头相者休相戏，蹙膝先生半自知。"
        },
        {
            "title": "润屋",
            "content": "润屋丰家莫妄求，眼看多是与身雠。\r\n百禽罗得皆黄口，四皓山居始白头。\r\n玉烁火光争肯变，草芳崎岸不曾秋。\r\n朱门粉署何由到，空寄新诗谢列侯。"
        },
        {
            "title": "闭门",
            "content": "闭却闲门卧小窗，更何人与疗膏肓。\r\n一生有酒唯知醉，四大无根可预量。\r\n骨冷欲针先觉痛，肉顽频灸不成疮。\r\n漳滨伏枕文园渴，盗跖纵横似虎狼。"
        },
        {
            "title": "偶书",
            "content": "巧者多为拙者资，良筹第一在乘时。\r\n市门逐利终身饱，谷口躬耕尽日饥。\r\n琼玖鬻来燕石贵，蓬蒿芳处楚兰衰。\r\n高皇冷笑重瞳客，盖世拔山何所为。"
        },
        {
            "title": "十里烟笼",
            "content": "十里烟笼一径分，故人迢递久离群。\r\n白云明月皆由我，碧水青山忽赠君。\r\n浮世宦名浑似梦，半生勤苦谩为文。\r\n北邙坡上青松下，尽是锵金佩玉坟。"
        },
        {
            "title": "古往今来",
            "content": "古往今来恨莫穷，不如沈醉卧春风。\r\n雀儿无角长穿屋，鹦鹉能言却入笼。\r\n柳惠岂嫌居下位，朱云直去指三公。\r\n闲思郭令长安宅，草没匡墙旧事空。"
        },
        {
            "title": "不把渔竿",
            "content": "不把渔竿不灌园，策筇吟绕绿芜村。\r\n得争野老眠云乐，倍感闽王与善恩。\r\n鸟趁竹风穿静户，鱼吹烟浪喷晴轩。\r\n何人买我安贫趣，百万黄金未可论。"
        },
        {
            "title": "再幸华清宫",
            "content": "肠断将军改葬归，锦囊香在忆当时。\r\n年来却恨相思树，春至不生连理枝。\r\n雪女冢头瑶草合，贵妃池里玉莲衰。\r\n霓裳旧曲飞霜殿，梦破魂惊绝后期。"
        },
        {
            "title": "忆山中友人",
            "content": "忆得当年接善邻，苦将闲事强夫君。\r\n斗开碧沼分明月，各领青山占白云。\r\n近日药方多缮写，旧来诗草半烧焚。\r\n金门几欲言西上，惆怅关河正用军。"
        },
        {
            "title": "蜀葵",
            "content": "剑门南面树，移向会仙亭。\r\n锦水饶花艳，岷山带叶青。\r\n文君惭婉娩，神女让娉婷。\r\n烂熳红兼紫，飘香入绣扃。"
        },
        {
            "title": "银结条冠子",
            "content": "日下征良匠，宫中赠阿娇。\r\n瑞莲开二孕，琼缕织千条。\r\n蝉翼轻轻结，花纹细细挑。\r\n舞时红袖举，纤影透龙绡。"
        },
        {
            "title": "龟",
            "content": "行止竟何从，深溪与古峰。\r\n青荷巢瑞质，绿水返灵踪。\r\n钻骨神明应，酬恩感激重。\r\n仙翁求一卦，何日脱龙钟。"
        },
        {
            "title": "回文诗二首",
            "content": "飞书一幅锦文回，恨写深情寄雁来。\r\n机上月残香阁掩，树梢烟澹绿窗开。\r\n霏霏雨罢歌终曲，漠漠云深酒满杯。\r\n归日几人行问卜，徽音想望倚高台。\r\n轻帆数点千峰碧，水接云山四望遥。\r\n晴日海霞红霭霭，晓天江树绿迢迢。\r\n清波石眼泉当槛，小径松门寺对桥。\r\n明月钓舟渔浦远，倾山雪浪暗随潮。"
        },
        {
            "title": "白鸽",
            "content": "举翼凌空碧，依人到大邦。\r\n粉翎栖画阁，雪影拂琼窗。\r\n振鹭堪为侣，鸣鸠好作双。\r\n狎鸥归未得，睹尔忆晴江。"
        },
        {
            "title": "喜雨上主人尚书",
            "content": "天皇攘袂敕神龙，雨我公田兆岁丰。\r\n几日淋漓侵暮角，数宵滂沛彻晨钟。\r\n细如春雾笼平野，猛似秋风击古松。\r\n门下十年耕稼者，坐来偏忆翠微峰。"
        },
        {
            "title": "鸡",
            "content": "名参十二属，花入羽毛深。\r\n守信催朝日，能鸣送晓阴。\r\n峨冠装瑞璧，利爪削黄金。\r\n徒有稻粱感，何由报德音。"
        },
        {
            "title": "吊崔补阙",
            "content": "近来吾道少，恸哭博陵君。\r\n直节岩前竹，孤魂岭上云。\r\n缙绅传确论，丞相取遗文。\r\n废却中兴策，何由免用军。"
        },
        {
            "title": "酒胡子",
            "content": "红筵丝竹合，用尔作欢娱。\r\n直指宁偏党，无私绝觊觎。\r\n当歌谁擐袖，应节渐轻躯。\r\n恰与真相似，毡裘满颔须。"
        },
        {
            "title": "昔游",
            "content": "昔游红杏苑，今隐刺桐村。\r\n岁计悬僧债，科名负国恩。\r\n不书胝渐稳，频镊鬓无根。\r\n惟有经邦事，年年志尚存。"
        },
        {
            "title": "华清宫",
            "content": "十二琼楼锁翠微，暮霞遗却六铢衣。\r\n桐枯丹穴凤何去，天在鼎湖龙不归。\r\n帘影罢添新翡翠，露华犹湿旧珠玑。\r\n君王魂断骊山路，且向蓬瀛伴贵妃。"
        },
        {
            "title": "北山秋晚",
            "content": "十载衣裘尽，临寒隐薜萝。\r\n心闲缘事少，身老爱山多。\r\n玉露催收菊，金风促剪禾。\r\n燕秦正戎马，林下好婆娑。"
        },
        {
            "title": "题南寺",
            "content": "久别猿啼寺，流年劫逝波。\r\n旧僧归塔尽，古瓦长松多。\r\n壁藓昏题记，窗萤散薜萝。\r\n平生英壮节，何故旋消磨。"
        },
        {
            "title": "河流",
            "content": "洪流盘砥柱，淮济不同波。\r\n莫讶清时少，都缘曲处多。\r\n远能通玉塞，高复接银河。\r\n大禹成门嶮，为龙始得过。"
        },
        {
            "title": "赠董先生",
            "content": "寿岁过于百，时闲到上京。\r\n餐松双鬓嫩，绝粒四支轻。\r\n雨雪思中岳，云霞梦赤城。\r\n来年期寿箓，何处待先生。"
        },
        {
            "title": "追和常建叹王昭君",
            "content": "红颜如朔雪，日烁忽成空。\r\n泪尽黄云雨，尘消白草风。\r\n君心争不悔，恨思竟何穷。\r\n愿化南飞燕，年年入汉宫。"
        },
        {
            "title": "题僧壁",
            "content": "香厨流瀑布，独院锁孤峰。\r\n绀发青螺长，文茵紫豹重。\r\n卵枯皆化燕，蜜老却成蜂。\r\n明月留人宿，秋声夜著松。"
        },
        {
            "title": "赠东方道士",
            "content": "葫芦窗畔挂，是物在其间。\r\n雪色老人鬓，桃花童子颜。\r\n祭星秋卜日，采药晓登山。\r\n旧放长生鹿，时衔瑞草还。"
        },
        {
            "title": "赠严司直",
            "content": "承家居阙下，避世出关东。\r\n有酒刘伶醉，无儿伯道穷。\r\n新诗吟阁赏，旧业钓台空。\r\n雨雪还相访，心怀与我同。"
        },
        {
            "title": "钓台",
            "content": "金门谁奉诏，碧岸独垂钩。\r\n旧友只樵叟，新交惟野鸥。\r\n嘉名悬日月，深谷化陵丘。\r\n便可招巢父，长川好饮牛。"
        },
        {
            "title": "旅次寓题",
            "content": "胡为名利役，来往老关河。\r\n白发随梳少，青山入梦多。\r\n途穷怜抱疾，世乱耻登科。\r\n却起渔舟念，春风钓绿波。"
        },
        {
            "title": "和人经隋唐间战处",
            "content": "孤军前度战，一败一成功。\r\n卷旆早归国，卧尸犹臂弓。\r\n草间腥半在，沙上血残红。\r\n伤魄何为者，五湖垂钓翁。"
        }
    ]
}