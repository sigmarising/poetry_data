{
    "dynasty": "唐",
    "author": "胡曾",
    "intro": "胡曾，邵阳人。咸通中举进士，不第，尝为汉南从事。《安定集》十卷，《咏史诗》三卷，今合编诗一卷。",
    "items": [
        {
            "title": "咏史诗·荆山",
            "content": "抱玉岩前桂叶稠，碧谿寒水至今流。\r\n空山落日猿声叫，疑是荆人哭未休。"
        },
        {
            "title": "戏妻族语不正",
            "content": "呼十却为石，唤针将作真。忽然云雨至，总道是天因。"
        },
        {
            "title": "咏史诗·下第",
            "content": "翰苑何时休嫁女，文昌早晚罢生儿。\r\n上林新桂年年发，不许平人折一枝。"
        },
        {
            "title": "咏史诗·八公山",
            "content": "苻坚举国出西秦，东晋危如累卵晨。\r\n谁料此山诸草木，尽能排难化为人。"
        },
        {
            "title": "咏史诗·豫州",
            "content": "策马行行到豫州，祖生寂寞水空流。\r\n当时更有三年寿，石勒寻为关下囚。"
        },
        {
            "title": "咏史诗·濡须桥",
            "content": "徒向濡须欲受降，英雄才略独无双。\r\n天心不与金陵便，高步何由得渡江。"
        },
        {
            "title": "咏史诗·官渡",
            "content": "本初屈指定中华，官渡相持勒虎牙。\r\n若使许攸财用足，山河争得属曹家。"
        },
        {
            "title": "咏史诗·江夏",
            "content": "黄祖才非长者俦，祢衡珠碎此江头。\r\n今来鹦鹉洲边过，惟有无情碧水流。"
        },
        {
            "title": "咏史诗·颍川",
            "content": "古贤高尚不争名，行止由来动杳冥。\r\n今日浪为千里客，看花惭上德星亭。"
        },
        {
            "title": "咏史诗·七里滩",
            "content": "七里青滩映碧层，九天星象感严陵。\r\n钓鱼台上无丝竹，不是高人谁解登？"
        },
        {
            "title": "咏史诗·昆阳",
            "content": "师克由来在协和，萧王兵马固无多。\r\n谁知大敌昆阳败，却笑前朝困楚歌。"
        },
        {
            "title": "咏史诗·射熊馆",
            "content": "汉帝荒唐不解忧，大夸田猎废农收。\r\n子云徒献长杨赋，肯念高皇沐雨秋。"
        },
        {
            "title": "咏史诗·东门",
            "content": "何人知足反田庐，玉管东门饯二疏。\r\n岂是不荣天子禄，后贤那使久闲居。"
        },
        {
            "title": "咏史诗·灞岸",
            "content": "长安城外白云秋，萧索悲风灞水流。\r\n因想汉朝离乱日，仲宣从此向荆州。"
        },
        {
            "title": "咏史诗·回中",
            "content": "武皇无路及昆丘，青鸟西沈陇树秋。\r\n欲问生前躬祀日，几烦龙驾到泾州。"
        },
        {
            "title": "咏史诗·昆明池",
            "content": "欲出昆明万里师，汉皇习战此穿池。\r\n如何一面图攻取，不念生灵气力疲。"
        },
        {
            "title": "咏史诗·霸陵",
            "content": "原头日落雪边云，犹放韩卢逐兔群。\r\n况是四方无事日，霸陵谁识旧将军？"
        },
        {
            "title": "咏史诗·四皓庙",
            "content": "四皓忘机饮碧松，石岩云殿隐高踪。\r\n不知俱出龙楼后，多在商山第几重。"
        },
        {
            "title": "咏史诗·高阳",
            "content": "路入高阳感郦生，逢时长揖便论兵。\r\n最怜伏轼东游日，下尽齐王七十城。"
        },
        {
            "title": "咏史诗·云梦",
            "content": "汉祖听谗不可防，伪游韩信果罹殃。\r\n十处辛苦平天下，何事生擒入帝乡？"
        },
        {
            "title": "咏史诗·泜水",
            "content": "韩信经营按镆铘，临戎叱咤有谁加。\r\n犹疑转战逢勍敌，更向军中问左车。"
        },
        {
            "title": "咏史诗·汉中",
            "content": "荆棘苍苍汉水湄，将坛烟草覆余基。\r\n适来投石空江上，犹似龙颜纳谏时。"
        },
        {
            "title": "咏史诗·鸿门",
            "content": "项籍鹰扬六合晨，鸿门开宴贺亡秦。\r\n樽前若取谋臣计，岂作阴陵失路人。"
        },
        {
            "title": "咏史诗·长安",
            "content": "关东新破项王归，赤帜悠扬日月旗。\r\n从此汉家无敌国，争教彭越受诛夷。"
        },
        {
            "title": "咏史诗·广武山",
            "content": "数罪楚师应夺气，底须多论破深艰。\r\n仓皇斗智成何语，遗笑当时广武山。"
        },
        {
            "title": "咏史诗·废丘山",
            "content": "此水虽非禹凿开，废丘山下重萦回。\r\n莫言只解东流去，曾使章邯自杀来。"
        },
        {
            "title": "咏史诗·咸阳",
            "content": "一朝阎乐统群凶，二世朝廷扫地空。\r\n唯有渭川流不尽，至今犹绕望夷宫。"
        },
        {
            "title": "咏史诗·阿房宫",
            "content": "新建阿房壁未干，沛公兵已入长安。\r\n帝王苦竭生灵力，大业沙崩固不难。"
        },
        {
            "title": "咏史诗·云云亭",
            "content": "一上高亭日正晡，青山重叠片云无。\r\n万年松树不知数，若个虬枝是大夫。"
        },
        {
            "title": "咏史诗·金义岭",
            "content": "凿开山岭引湘波，上去昭回不较多。\r\n无限鹊临桥畔立，适来天道过天河。"
        },
        {
            "title": "咏史诗·望夫山",
            "content": "一上青山便化身，不知何代怨离人。\r\n古来节妇皆销朽，独尔不为泉下尘。"
        },
        {
            "title": "咏史诗·柏举",
            "content": "野田极目草茫茫，吴楚交兵此路傍。\r\n谁料伍员入郢后，大开陵寝挞平王。"
        },
        {
            "title": "咏史诗·濮水",
            "content": "青春行役思悠悠，一曲汀蒲濮水流。\r\n正见涂中龟曳尾，令人特地感庄周。"
        },
        {
            "title": "咏史诗·房陵",
            "content": "赵王一旦到房陵，国破家亡百恨增。\r\n魂断丛台归不得，夜来明月为？"
        },
        {
            "title": "咏史诗·摩笄山",
            "content": "春草绵绵岱日低，山边立马看摩笄。\r\n黄莺也解追前事，来向夫人死处啼。"
        },
        {
            "title": "咏史诗·吴宫",
            "content": "草长黄池千里余，归来宗庙已丘墟。\r\n出师不听忠臣谏，徒耻穷泉见子胥。"
        },
        {
            "title": "咏史诗·骕骦陂",
            "content": "行行西至一荒陂，因笑唐公不见机。\r\n莫惜骕骦输令尹，汉东宫阙早时归。"
        },
        {
            "title": "咏史诗·鲁城",
            "content": "鲁公城阙已丘墟，荒草无由认玉除。\r\n因笑臧孙才智少，东门钟鼓祀鶢鶋。"
        },
        {
            "title": "咏史诗·绵山",
            "content": "亲在要君召不来，乱山重叠使空回。\r\n如何坚执尤人意，甘向岩前作死灰。"
        },
        {
            "title": "咏史诗·召陵",
            "content": "小白匡周入楚郊，楚王雄霸亦咆哮。\r\n不思管仲为谋主，争取言征缩酒茅。"
        },
        {
            "title": "咏史诗·邓城",
            "content": "邓侯城垒汉江干，自谓深根百世安。\r\n不用三甥谋楚计，临危方觉噬脐难。"
        },
        {
            "title": "咏史诗·流沙",
            "content": "七雄戈戟乱如麻，四海无人得坐家。\r\n老氏却思天竺住，便将徐甲去流沙。"
        },
        {
            "title": "咏史诗·沙丘",
            "content": "年年游览不曾停，天下山川欲遍经。\r\n堪笑沙丘才过处，銮舆风过鲍鱼腥。"
        },
        {
            "title": "咏史诗·孟津",
            "content": "秋风飒飒孟津头，立马沙边看水流。\r\n见说武王东渡日，戎衣曾此叱阳侯。"
        },
        {
            "title": "咏史诗·首阳山",
            "content": "孤竹夷齐耻战争，望尘遮道请休兵。\r\n首阳山倒为平地，应始无人说姓名。"
        },
        {
            "title": "咏史诗·钜桥",
            "content": "积粟成尘竟不开，谁知拒谏剖贤才？\r\n武王兵起无人敌，遂作商郊一聚灰。"
        },
        {
            "title": "咏史诗·傅岩",
            "content": "岩前版筑不求伸，方寸那希据要津。\r\n自是武丁安寝夜，一宵宫里梦贤人。"
        },
        {
            "title": "咏史诗·夹谷",
            "content": "夹谷莺啼三月天，野花芳草整相鲜。\r\n来时不见侏儒死，空笑齐人失措年。"
        },
        {
            "title": "咏史诗·商郊",
            "content": "莺啭商郊百草新，殷汤遗迹在荒榛。\r\n谁知继桀为天子，便是当初祝网人。"
        },
        {
            "title": "咏史诗·涂山",
            "content": "大禹涂山御座开，诸侯玉帛走如雷。\r\n防风谩有专车骨，何事兹辰最后来？"
        },
        {
            "title": "咏史诗·嶓冢",
            "content": "夏禹崩来一万秋，水从嶓冢至今流。\r\n当时若诉胼胝苦，更使何人别九州？"
        },
        {
            "title": "咏史诗·洞庭",
            "content": "五月扁舟过洞庭，鱼龙吹浪水云腥。\r\n轩辕黄帝今何在，回首巴山芦叶青。"
        },
        {
            "title": "咏史诗·涿鹿",
            "content": "涿鹿茫茫白草秋，轩辕曾此破蚩尤。\r\n丹霞遥映祠前水，疑是成川血尚流。"
        },
        {
            "title": "咏史诗·彭泽",
            "content": "英杰那堪屈下僚，便栽门柳事萧条。\r\n凤凰不共鸡争食，莫怪先生懒折腰。"
        },
        {
            "title": "咏史诗·汨罗",
            "content": "襄王不用直臣筹，放逐南来泽国秋。\r\n自向波间葬鱼腹，楚人徒倚济川舟。"
        },
        {
            "title": "咏史诗·番禺",
            "content": "重冈复岭势崔巍，一卒当关万卒回。\r\n不是大夫多辨说，尉他争肯筑朝台。"
        },
        {
            "title": "咏史诗·褒城",
            "content": "恃宠娇多得自由，骊山举火戏诸侯。\r\n只知一笑倾人国，不觉胡尘满玉楼。"
        },
        {
            "title": "咏史诗·鸿沟",
            "content": "虎倦龙疲白刃秋，两分天下指鸿沟。\r\n项王不觉英雄挫，欲向彭门醉玉楼。"
        },
        {
            "title": "咏史诗·金陵",
            "content": "侯景长驱十万人，可怜梁武坐蒙尘。\r\n生前不得空王力，徒向金田自舍身。"
        },
        {
            "title": "咏史诗·武昌",
            "content": "王浚戈鋋发上流，武昌鸿业土崩秋。\r\n思量铁锁真儿戏，谁为吴王画此筹？"
        },
        {
            "title": "咏史诗·上蔡",
            "content": "上蔡东门狡兔肥，李斯何事忘南归。\r\n功成不解谋身退，直待云阳血染衣。"
        },
        {
            "title": "咏史诗·姑苏台",
            "content": "吴王恃霸弃雄才，贪向姑苏醉醁醅。\r\n不觉钱塘江上月，一宵西送越兵来。"
        },
        {
            "title": "咏史诗·青门",
            "content": "汉皇提剑灭咸秦，亡国诸侯尽是臣。\r\n唯有东陵守高节，青门甘作种瓜人。"
        },
        {
            "title": "咏史诗·息城",
            "content": "息亡身入楚王家，回首春风一面花。\r\n感旧不言长掩泪，只应翻恨有容华。"
        },
        {
            "title": "咏史诗·田横墓",
            "content": "古墓崔巍约路岐，歌传薤露到今时。\r\n也知不去朝黄屋，只为曾烹郦食其。"
        },
        {
            "title": "咏史诗·长城",
            "content": "祖舜宗尧自太平，秦皇何事苦苍生？\r\n不知祸起萧墙内，虚筑防胡万里城。"
        },
        {
            "title": "咏史诗·荥阳",
            "content": "汉祖东征屈未伸，荥阳失律纪生焚。\r\n当时天下方龙战，谁为将军作诔文？"
        },
        {
            "title": "咏史诗·赤壁",
            "content": "烈火西焚魏帝旗，周郎开国虎争时。\r\n交兵不假挥长剑，已挫英雄百万师。"
        },
        {
            "title": "咏史诗·岘山",
            "content": "晓日登临感晋臣，古碑零落岘山春。\r\n松间残露频频滴，酷似当时堕泪人。"
        },
        {
            "title": "咏史诗·渑池",
            "content": "日照荒城芳草新，相如曾此挫强秦。\r\n能令百二山河主，便作樽前击缶人。"
        },
        {
            "title": "咏史诗·大泽",
            "content": "白蛇初断路人通，汉祖龙泉血刃红。\r\n不是咸阳将瓦解，素灵那哭月明中。"
        },
        {
            "title": "咏史诗·武陵溪",
            "content": "一溪春水彻云根，流出桃花片片新。\r\n若道长生是虚语，洞中争得有秦人。"
        },
        {
            "title": "咏史诗·谷口",
            "content": "一旦天真逐水流，虎争龙战为诸侯。\r\n子真独有烟霞趣，谷口耕锄到白头。"
        },
        {
            "title": "咏史诗·朝歌",
            "content": "长嗟墨翟少风流，急管繁弦似寇仇。\r\n若解闻韶知肉味，朝歌欲到肯回头。"
        },
        {
            "title": "咏史诗·牛渚",
            "content": "温峤南归辍棹晨，燃犀牛渚照通津。\r\n谁知万丈洪流下，更有朱衣跃马人。"
        },
        {
            "title": "咏史诗·白帝城",
            "content": "蜀江一带向东倾，江上巍峨白帝城。\r\n自古山河归圣主，子阳虚共汉家争。"
        },
        {
            "title": "咏史诗·陇西",
            "content": "乘春来到陇山西，隗氏城荒碧草齐。\r\n好笑王元不量力，函关那受一丸泥。"
        },
        {
            "title": "咏史诗·博浪沙",
            "content": "嬴政鲸吞六合秋，削平天下虏诸侯。\r\n山东不是无公子，何事张良独报仇。"
        },
        {
            "title": "咏史诗·杜邮",
            "content": "自古功成祸亦侵，武安冤向杜邮深。\r\n五湖烟月无穷水，何事迁延到陆沉。"
        },
        {
            "title": "咏史诗·叶县",
            "content": "叶公丘墓已尘埃，云矗崇墉亦半摧。\r\n借问往年龙见日，几多风雨送将来。"
        },
        {
            "title": "咏史诗·细柳营",
            "content": "文帝銮舆劳北征，条侯此地整严兵。\r\n辕门不峻将军令，今日争知细柳营。"
        },
        {
            "title": "咏史诗·泸水",
            "content": "五月驱兵入不毛，月明泸水瘴烟高。\r\n誓将雄略酬三顾，岂惮征蛮七纵劳。"
        },
        {
            "title": "咏史诗·高阳池",
            "content": "古人未遇即衔杯，所贵愁肠得酒开。\r\n何事山公持玉节，等闲深入醉乡来。"
        },
        {
            "title": "咏史诗·关西",
            "content": "杨震幽魂下北邙，关西踪迹遂荒凉。\r\n四知美誉留人世，应与乾坤共久长。"
        },
        {
            "title": "咏史诗·铜柱",
            "content": "一柱高标险塞垣，南蛮不敢犯中原。\r\n功成自合分茅土，何事翻衔薏苡冤。"
        },
        {
            "title": "咏史诗·瑶池",
            "content": "阿母瑶池宴穆王，九天仙乐送琼浆。\r\n漫矜八骏行如电，归到人间国已亡。"
        },
        {
            "title": "咏史诗·延平津",
            "content": "延平津路水溶溶，峭壁巍岑一万重。\r\n昨夜七星潭底见，分明神剑化为龙。"
        },
        {
            "title": "咏史诗·秦庭",
            "content": "楚国君臣草莽间，吴王戈甲未东还。\r\n包胥不动咸阳哭，争得秦兵出武关。"
        },
        {
            "title": "咏史诗·虞坂",
            "content": "悠悠虞坂路欹斜，迟日和风簇野花。\r\n未省孙阳身没后，几多骐骥困盐车。"
        },
        {
            "title": "咏史诗·不周山",
            "content": "共工争帝力穷秋，因此捐生触不周。\r\n遂使世间多感客，至今哀怨水东流。"
        },
        {
            "title": "咏史诗·会稽山",
            "content": "越王兵败已山栖，岂望全生出会稽。\r\n何事夫差无远虑，更开罗网放鲸鲵。"
        },
        {
            "title": "咏史诗·箕山",
            "content": "寂寂箕山春复秋，更无人到此溪头。\r\n弃瓢岩畔中宵月，千古空闻属许由。"
        },
        {
            "title": "咏史诗·邯郸",
            "content": "晓入邯郸十里春，东风吹下玉楼尘。\r\n青娥莫怪频含笑，记得当年失步人。"
        },
        {
            "title": "咏史诗·望思台",
            "content": "太子衔冤去不回，临皋从筑望思台。\r\n至今汉武销魂处，犹有悲风木上来。"
        },
        {
            "title": "咏史诗·金牛驿",
            "content": "山岭千重拥蜀门，成都别是一乾坤。\r\n五丁不凿金牛路，秦惠何由得并吞。"
        },
        {
            "title": "咏史诗·汴水",
            "content": "千里长河一旦开，亡隋波浪九天来。\r\n锦帆未落干戈起，惆怅龙舟更不回。"
        },
        {
            "title": "咏史诗·平城",
            "content": "汉帝西征陷虏尘，一朝围解议和亲。\r\n当时已有吹毛剑，何事无人杀奉春。"
        },
        {
            "title": "咏史诗·葛陂",
            "content": "长房回到葛陂中，人已登真竹化龙。\r\n莫道神仙难顿学，嵇生自是不遭逢。"
        },
        {
            "title": "咏史诗·五丈原",
            "content": "蜀相西驱十万来，秋风原下久裴回。\r\n长星不为英雄住，半夜流光落九垓。"
        },
        {
            "title": "咏史诗·凤凰台",
            "content": "秦娥一别凤凰台，东入青冥更不回。\r\n空有玉箫千载后，遗声时到世间来。"
        },
        {
            "title": "咏史诗·滹沱河",
            "content": "光武经营业未兴，王郎兵革正凭陵。\r\n须知后汉功臣力，不及滹沱一片冰。"
        },
        {
            "title": "咏史诗·柯亭",
            "content": "一宿柯亭月满天，笛亡人没事空传。\r\n中郎在世无甄别，争得名垂尔许年。"
        },
        {
            "title": "咏史诗·玉门关",
            "content": "西戎不敢过天山，定远功成白马闲。\r\n半夜帐中停烛坐，唯思生入玉门关。"
        },
        {
            "title": "咏史诗·马陵",
            "content": "坠叶萧萧九月天，驱兵独过马陵前。\r\n路傍古木虫书处，记得将军破敌年。"
        },
        {
            "title": "咏史诗·杀子谷",
            "content": "举国贤良尽泪垂，扶苏屈死树边时。\r\n至今谷口泉呜咽，犹似秦人恨李斯。"
        },
        {
            "title": "咏史诗·东山",
            "content": "五马南浮一化龙，谢安入相此山空。\r\n不知携妓重来日，几树莺啼谷口风。"
        },
        {
            "title": "咏史诗·兰台宫",
            "content": "迟迟春日满长空，亡国离宫蔓草中。\r\n宋玉不忧人事变，从游那赋大王风。"
        },
        {
            "title": "咏史诗·黄河",
            "content": "博望沉埋不复旋，黄河依旧水茫然。\r\n沿流欲共牛郎语，只得灵槎送上天。"
        },
        {
            "title": "咏史诗·豫让桥",
            "content": "豫让酬恩岁已深，高名不朽到如今。\r\n年年桥上行人过，谁有当时国士心？"
        },
        {
            "title": "咏史诗·轵道",
            "content": "汉祖西来秉白旄，子婴宗庙委波涛。\r\n谁怜君有翻身术，解向秦宫杀赵高。"
        },
        {
            "title": "咏史诗·河梁",
            "content": "汉家英杰出皇都，携手河梁话入胡。\r\n不是子卿全大节，也应低首拜单于。"
        },
        {
            "title": "咏史诗·李陵台",
            "content": "北入单于万里疆，五千兵败滞穷荒。\r\n英雄不伏蛮夷死，更筑高台望故乡。"
        },
        {
            "title": "咏史诗·汉宫",
            "content": "明妃远嫁泣西风，玉箸双垂出汉宫。\r\n何事将军封万户，却令红粉为和戎。"
        },
        {
            "title": "咏史诗·青冢",
            "content": "玉貌元期汉帝招，谁知西嫁怨天骄？\r\n至今青冢愁云起，疑是佳人恨未销。"
        },
        {
            "title": "咏史诗·檀溪",
            "content": "三月襄阳绿草齐，王孙相引到檀溪。\r\n的卢何处埋龙骨，流水依前绕大堤。"
        },
        {
            "title": "咏史诗·成都",
            "content": "杜宇曾为蜀帝王，化禽飞去旧城荒。\r\n年年来叫桃花月，似向春风诉国亡。"
        },
        {
            "title": "咏史诗·华亭",
            "content": "陆机西没洛阳城，吴国春风草又青。\r\n惆怅月中千岁鹤，夜来犹为唳华亭。"
        },
        {
            "title": "咏史诗·故宜城",
            "content": "武安南伐勒秦兵，疏凿功将夏禹并。\r\n谁谓长渠千载后，水流犹入故宜城。"
        },
        {
            "title": "咏史诗·郴县",
            "content": "义帝南迁路入郴，国亡身死乱山深。\r\n不知埋恨穷泉后，几度西陵片月沉。"
        },
        {
            "title": "咏史诗·垓下",
            "content": "拔山力尽霸图隳，倚剑空歌不逝骓。\r\n明月满营天似水，那堪回首别虞姬。"
        },
        {
            "title": "咏史诗·武关",
            "content": "战国相持竟不休，武关才掩楚王忧。\r\n出门若取灵均语，岂作咸阳一死囚。"
        },
        {
            "title": "咏史诗·函谷关",
            "content": "寂寂函关锁未开，田文车马出秦来。\r\n朱门不养三千客，谁为鸡鸣得放回？"
        },
        {
            "title": "咏史诗·吴江",
            "content": "子胥今日委东流，吴国明朝亦古丘。\r\n大笑夫差诸将相，更无人解守苏州。"
        },
        {
            "title": "咏史诗·东晋",
            "content": "石头城下浪崔嵬，风起声疑出地雷。\r\n何事苻坚太相小，欲投鞭策过江来。"
        },
        {
            "title": "咏史诗·东海",
            "content": "东巡玉辇委泉台，徐福楼船尚未回。\r\n自是祖龙先下世，不关无路到蓬莱。"
        },
        {
            "title": "咏史诗·铜雀台",
            "content": "魏武龙舆逐逝波，高台空按望陵歌。\r\n遏云声绝悲风起，翻向樽前泣翠娥。"
        },
        {
            "title": "咏史诗·圯桥",
            "content": "庙算张良独有余，少年逃难下邳初。\r\n逡巡不进泥中履，争得先生一卷书。"
        },
        {
            "title": "咏史诗·长沙",
            "content": "江上南风起白蘋，长沙城郭异咸秦。\r\n故乡犹自嫌卑湿，何况当时赋鵩人。"
        },
        {
            "title": "咏史诗·西园",
            "content": "月满西园夜未央，金风不动邺天凉。\r\n高情公子多秋兴，更领诗人入醉乡。"
        },
        {
            "title": "咏史诗·长平",
            "content": "长平瓦震武安初，赵卒俄成戏鼎鱼。\r\n四十万人俱下世，元戎何用读兵书。"
        },
        {
            "title": "咏史诗·五湖",
            "content": "东上高山望五湖，雪涛烟浪起天隅。\r\n不知范蠡乘舟后，更有功臣继踵无。"
        },
        {
            "title": "咏史诗·渭滨",
            "content": "岸草青青渭水流，子牙曾此独垂钓。\r\n当时未入非熊兆，几向斜阳叹白头！"
        },
        {
            "title": "咏史诗·即墨",
            "content": "即墨门开纵火牛，燕师营里血波流。\r\n固存不得田单术，齐国寻成一土丘。"
        },
        {
            "title": "咏史诗·易水",
            "content": "一旦秦皇马角生，燕丹归北送荆卿。\r\n行人欲识无穷恨，听取东流易水声。"
        },
        {
            "title": "咏史诗·南阳",
            "content": "世乱英雄百战余，孔明方此乐耕锄。\r\n蜀王不自垂三顾，争得先生出旧庐？"
        },
        {
            "title": "咏史诗·汉江",
            "content": "汉江一带碧流长，两岸春风起绿杨。\r\n借问胶船何处没，欲停兰棹祀昭王。"
        },
        {
            "title": "咏史诗·夷陵",
            "content": "夷陵城阙倚朝云，战败秦师纵火焚。\r\n何事三千珠履客，不能西御武安君。"
        },
        {
            "title": "咏史诗·夷门",
            "content": "六龙冉冉骤朝昏，魏国贤才杳不存。\r\n唯有侯嬴在时月，夜来空自照夷门。"
        },
        {
            "title": "咏史诗·陈宫",
            "content": "陈国机权未可涯，如何后主恣娇奢。\r\n不知即入宫中井，犹自听吹玉树花。"
        },
        {
            "title": "咏史诗·金谷园",
            "content": "一自佳人坠玉楼，繁华东逐洛河流。\r\n唯余金谷园中树，残日蝉声送客愁。"
        },
        {
            "title": "咏史诗·沛宫",
            "content": "汉高辛苦事干戈，帝业兴隆俊杰多。\r\n犹恨四方无壮士，还乡悲唱大风歌。"
        },
        {
            "title": "咏史诗·居延",
            "content": "漠漠平沙际碧天，问人云此是居延。\r\n停骖一顾犹魂断，苏武争禁十九年。"
        },
        {
            "title": "咏史诗·阳台",
            "content": "楚国城池飒已空，阳台云雨过无踪。\r\n何人更有襄王梦，寂寂巫山十二重。"
        },
        {
            "title": "咏史诗·黄金台",
            "content": "北乘羸马到燕然，此地何人复礼贤。\r\n若问昭王无处所，黄金台上草连天。"
        },
        {
            "title": "咏史诗·石城",
            "content": "古郢云开白雪楼，汉江还绕石城流。\r\n何人知道寥天月，曾向朱门送莫愁。"
        },
        {
            "title": "咏史诗·湘川",
            "content": "虞舜南捐万乘君，灵妃挥涕竹成纹。\r\n不知精魄游何处，落日潇湘空白云。"
        },
        {
            "title": "咏史诗·沙苑",
            "content": "冯翊南边宿雾开，行人一步一裴回。\r\n谁知此地凋残柳，尽是高欢败后栽。"
        },
        {
            "title": "咏史诗·细腰宫",
            "content": "楚王辛苦战无功，国破城荒霸业空。\r\n唯有青春花上露，至今犹泣细腰宫。"
        },
        {
            "title": "咏史诗·乌江",
            "content": "争帝图王势已倾，八千兵散楚歌声。\r\n乌江不是无船渡，耻向东吴再起兵。"
        },
        {
            "title": "自岭下泛鹢到清远峡作",
            "content": "乘船浮鹢下韶水，绝境方知在岭南。薜荔雨余山自黛，\r\n蒹葭烟尽岛如蓝。旦游萧帝新松寺，夜宿嫦娥桂影潭。\r\n不为箧中书未献，便来兹地结茅庵。"
        },
        {
            "title": "赠渔者",
            "content": "不愧人间万户侯，子孙相继老扁舟。往来南越谙鲛室，\r\n生长东吴识蜃楼。自为钓竿能遣闷，不因萱草解销忧。\r\n羡君独得逃名趣，身外无机任白头。"
        },
        {
            "title": "早发潜水驿谒郎中员外",
            "content": "半床秋月一声鸡，万里行人费马蹄。青野雾销凝晋洞，\r\n碧山烟散避秦溪。楼台稍辨乌城外，更漏微闻鹤柱西。\r\n已是大仙怜后进，不应来向武陵迷。"
        },
        {
            "title": "题周瑜将军庙",
            "content": "共说生前国步难，山川龙战血漫漫。交锋魏帝旌旂退，\r\n委任君王社稷安。庭际雨余春草长，庙前风起晚光残。\r\n功勋碑碣今何在，不得当时一字看。"
        },
        {
            "title": "交河塞下曲",
            "content": "交河冰薄日迟迟，汉将思家感别离。塞北草生苏武泣，\r\n陇西云起李陵悲。晓侵雉堞乌先觉，春入关山雁独知。\r\n何处疲兵心最苦，夕阳楼上笛声时。"
        },
        {
            "title": "寒食都门作",
            "content": "二年寒食住京华，寓目春风万万家。金络马衔原上草，\r\n玉颜人折路傍花。轩车竞出红尘合，冠盖争回白日斜。\r\n谁念都门两行泪，故园寥落在长沙。"
        },
        {
            "title": "草檄答南蛮有咏",
            "content": "辞天出塞阵云空，雾卷霞开万里通。亲受虎符安宇宙，\r\n誓将龙剑定英雄。残霜敢冒高悬日，秋叶争禁大段风。\r\n为报南蛮须屏迹，不同蜀将武侯功。"
        },
        {
            "title": "杂曲歌辞·车遥遥",
            "content": "自从车马出门朝，便入空房守寂寥。玉枕夜残鱼信绝，\r\n金钿秋尽雁书遥。脸边楚雨临风落，头上春云向日销。\r\n芳草又衰还不至，碧天霜冷转无漻。"
        },
        {
            "title": "杂曲歌辞·妾薄命",
            "content": "阿娇初失汉皇恩，旧赐罗衣亦罢熏。欹枕夜悲金屋雨，\r\n卷帘朝泣玉楼云。宫前叶落鸳鸯瓦，架上尘生翡翠裙。\r\n龙骑不巡时渐久，长门长掩绿苔文。"
        },
        {
            "title": "咏史诗·苍梧",
            "content": "有虞龙驾不西还，空委箫韶洞壑间。\r\n无计得知陵寝处，愁云长满九疑山。"
        },
        {
            "title": "咏史诗·章华台",
            "content": "茫茫衰草没章华，因笑灵王昔好奢。\r\n台土未干箫管绝，可怜身死野人家。"
        },
        {
            "title": "杂曲歌辞·独不见",
            "content": "玉关一自有氛埃，年少从军竟未回。门外尘凝张乐榭，\r\n水边香灭按歌台。窗残夜月人何处，帘卷春风燕复来。\r\n万里寂寥音信绝，寸心争忍不成灰。"
        }
    ]
}