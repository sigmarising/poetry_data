{
    "dynasty": "唐",
    "author": "鲍溶",
    "intro": "鲍溶，字德源，元和进士第，与韩愈、李正封、孟效友善。集五卷，今编诗三卷。",
    "items": [
        {
            "title": "淮南卧病闻李相夷简移军山阳，以靖东寇，感",
            "content": "太白星前龙虎符，元臣出将顺天诛。教闻清净萧丞相，\r计立安危范大夫。玉帐黄昏大刁斗，月营寒晓小单于。\r鲁连未必蹈沧海，应见麒麟新画图。"
        },
        {
            "title": "窃览都官李郎中和李舍人益酬张舍人弘静，夏",
            "content": "朝草天子奏，夜语思忧琴。因声含香气，其韵流水音。\r仙乐朱凤意，灵芝紫鸾心。翻然远求友，岂独双归林。\r松吹暑中冷，星花池上深。倘俾有声乐，请以丝和金。"
        },
        {
            "title": "范真传侍御累有寄，因奉酬十首",
            "content": "昨日新花红满眼，今朝美酒绿留人。\r更宜明月含芳露，凭杖萧郎夜赏春。\r白雪翦花朱蜡蒂，折花传笑惜春人。\r请君白日留明日，一醉春光莫厌频。\r云髻凤文细，对君歌少年。万金酬一顾，可惜十千钱。\r玉管倾杯乐，春园斗草情。野花无限意，处处逐人行。\r闻道中山酒，一杯千日醒。黄莺似传语，劝酒太叮咛。\r红袂歌声起，因君始得闻。黄昏小垂手，与我驻浮云。\r相劝醉年华，莫醒春日斜。春风宛陵道，万里晋阳花。\r碧绿草萦堤，红蓝花满溪。愿君常践蹋，莫使暗萋萋。\r萋萋巫峡云，楚客莫留恩。岁久晋阳道，谁能向太原。\r岁酒劝屠苏，楚声山鹧鸪。春风入君意，千日不须臾。"
        },
        {
            "title": "宣城北楼，昔从顺阳公会于此",
            "content": "诗楼郡城北，窗牖敬亭山。几步尘埃隔，终朝世界闲。\r凭师看粉壁，名姓在其间。"
        },
        {
            "title": "送薛补阙入朝",
            "content": "平原门下十余人，独受恩多未杀身。每叹陆家兄弟少，\r\n更怜杨氏子孙贫。柴门已断施行马，鲁酒那能醉近臣。\r\n赖有军中遗令在，犹将谈笑对风尘。"
        },
        {
            "title": "荐冰",
            "content": "西陆宜先启，春寒寝庙清。历官分气候，天子荐精诚。\r\n已辨瑶池色，如和玉珮鸣。礼馀神转肃，曙后月残明。\r\n雅合霜容洁，非同雪体轻。空怜一掬水，珍重此时情。"
        },
        {
            "title": "见袁德师侍御说江南有仙檀花，因以戏赠",
            "content": "闻说天坛花耐凉，笑风含露对秋光。\r欲求御史更分别，何似衣花岁岁香。"
        },
        {
            "title": "汉宫词二首",
            "content": "柏梁宸居清窈窕，东方先生夜待诏。\r\n夜久月当承露盘，内人吹笙舞凤鸾。\r\n月映东窗似玉轮，未央前殿绝声尘。\r\n宫槐花落西风起，鹦鹉惊寒夜唤人。"
        },
        {
            "title": "寄李都护",
            "content": "去年河上送行人，万里弓旌一武臣。\r\n闻道玉关烽火灭，犬戎知有外家亲。"
        },
        {
            "title": "采葛行",
            "content": "春溪几回葛花黄，黄麝引子山山香。蛮女不惜手足损，\r\n钩刀一一牵柔长。葛丝茸茸春雪体，深涧择泉清处洗。\r\n殷勤十指蚕吐丝，当窗袅袅声高机。织成一尺无一两，\r\n供进天子五月衣。水精夏殿开凉户，冰山绕座犹难御。\r\n衣亲玉体又何如，杳然独对秋风曙。镜湖女儿嫁鲛人，\r\n鲛绡逼肖也不分。吴中角簟泛清水，摇曳胜被三素云。\r\n自兹贡荐无人惜，那敢更争龙手迹。蛮女将来海市头，\r\n卖与岭南贫估客。"
        },
        {
            "title": "南塘二首",
            "content": "南塘旅舍秋浅清，夜深绿蘋风不生。\r\n莲花受露重如睡，斜月起动鸳鸯声。\r\n塘东白日驻红雾，早鱼翻光落碧浔。\r\n画舟兰棹欲破浪，恐畏惊动莲花心。"
        },
        {
            "title": "采珠行",
            "content": "东方暮空海面平，骊龙弄珠烧月明。海人惊窥水底火，\r\n百宝错落随龙行。浮心一夜生奸见，月质龙躯看几遍。\r\n擘波下去忘此身，迢迢谓海无灵神。海宫正当龙睡重，\r\n昨夜孤光今得弄。河伯空忧水府贫，天吴不敢相惊动。\r\n一团冰容掌上清，四面人入光中行。腾华乍摇白日影，\r\n铜镜万古羞为灵。海边老翁怨狂子，抱珠哭向无底水。\r\n一富何须龙颔前，千金几葬鱼腹里。鳞虫变化为阴阳，\r\n填海破山无景光。拊心仿佛失珠意，此土为尔离农桑。\r\n饮风衣日亦饱暖，老翁掷却荆鸡卵。"
        },
        {
            "title": "织妇词",
            "content": "百日织彩丝，一朝停杼机。机中有双凤，化作天边衣。\r\n使人马如风，诚不阻音徽。影响随羽翼，双双绕君飞。\r\n行人岂愿行，不怨不知归。所怨天尽处，何人见光辉。"
        },
        {
            "title": "长安旅舍怀旧山",
            "content": "昨夜清凉梦本山，眠云唤鹤有惭颜。\r\n青莲道士长堪羡，身外无名至老闲。"
        },
        {
            "title": "塞上行",
            "content": "西风应时筋角坚，承露牧马水草冷。\r\n可怜黄河九曲尽，毡馆牢落胡无影。"
        },
        {
            "title": "隋家井",
            "content": "玉钩栏下寒泉水，金辘轳边影照人。\r\n此水今为九泉路，数枝花照数堆尘。"
        },
        {
            "title": "吴中夜别",
            "content": "楚客秋思著黄叶，吴姬夜歌停碧云。\r\n声尽灯前各流泪，水天凉冷雁离群。"
        },
        {
            "title": "怀惠明禅师",
            "content": "秋天欲霜夜无风，我意不在天地中。雪山世界此凉夜，\r\n宝月独照琉璃宫。解空长老莲花手，曾以佛书亲指授。\r\n雪岭无人又问来，十年夏腊平安否。"
        },
        {
            "title": "送萧世秀才",
            "content": "心交别我西京去，愁满春魂不易醒。\r\n从此无人访穷病，马蹄车辙草青青。"
        },
        {
            "title": "和淮南李相公夷简喜平淄青回军之作",
            "content": "横笛临吹发晓军，元戎幢节拂寒云。搜山羽骑乘风引，\r\n下濑楼船背水分。天际兽旗摇火焰，日前鱼甲动金文。\r\n马毛不汗东方靖，行见萧何第一勋。"
        },
        {
            "title": "寄王璠侍御求蜀笺",
            "content": "蜀川笺纸彩云初，闻说王家最有馀。\r\n野客思将池上学，石楠红叶不堪书。"
        },
        {
            "title": "上阳宫月",
            "content": "水北宫城夜柝严，宫西新月影纤纤。受环花幌小开镜，\r\n移烛瑶房皆卷帘。学织机边娥影静，拜新衣上露华沾。\r\n合裁班扇思行幸，愿托凉风箧笥嫌。"
        },
        {
            "title": "闻国家将行封禅聊抒臣情",
            "content": "云雨由来随六龙，玉泥瑶检不乾封。山知槱柞新烟火，\r\n臣望箫韶旧鼓钟。清跸间过素王庙，翠华高映大夫松。\r\n旅中病客谙尧曲，身贱何由奏九重。"
        },
        {
            "title": "读李相心中乐",
            "content": "负海狂鲸纵巨鳞，四朝天子阻时巡。谁将侯玉乖南面，\r\n几使戎车殷左轮。久作妖星虚费日，终□天洞亦何人。\r\n果闻丞相心中乐，上赞陶唐一万春。"
        },
        {
            "title": "莺雏",
            "content": "双莺衔野蝶，枝上教雏飞。避日花阴语，愁风竹里啼。\r\n须防美人赏，为尔好毛衣。"
        },
        {
            "title": "夏日怀杜悰驸马",
            "content": "五月清凉萧史家，瑶池分水种菱花。回文地簟龙鳞浪，\r\n交锁天窗蝉翼纱。闲遣青琴飞小雪，自看碧玉破甘瓜。\r\n仍闻圣主知书癖，凤阁烧香对五车。"
        },
        {
            "title": "寄宋申锡评事时从李少师移军回归",
            "content": "君逐元侯静虏归，虎旗龙节驻春晖。欲求岱岳燔柴礼，\r\n已锡鲁人缝掖衣。长剑一时天外倚，五云多绕日边飞。\r\n心期共贺太平世，去去故乡亲食薇。"
        },
        {
            "title": "暮春戏赠樊宗宪",
            "content": "羌笛胡琴春调长，美人何处乐年芳。野船弄酒鸳鸯醉，\r\n官路攀花騕褭狂。应和朝云垂手语，肯嫌夜色断刀光。"
        },
        {
            "title": "淮南卧病闻李",
            "content": "太白星前龙虎符，元臣出将顺天诛。教闻清净萧丞相，\r\n计立安危范大夫。玉帐黄昏大刁斗，月营寒晓小单于。\r\n鲁连未必蹈沧海，应见麒麟新画图。"
        },
        {
            "title": "和王璠侍御酬友人赠白角冠",
            "content": "芙蓉寒艳镂冰姿，天朗灯深拔豸时。\r\n好见吹笙伊洛上，紫烟丹凤亦相随。"
        },
        {
            "title": "见袁德师",
            "content": "闻说天坛花耐凉，笑风含露对秋光。\r\n欲求御史更分别，何似衣花岁岁香。"
        },
        {
            "title": "得僧书",
            "content": "身归紫霄岭，书下白云来。翦笋发寒字，烧花芳夜雷。\r\n想随香驭至，不假定钟催。"
        },
        {
            "title": "东邻女",
            "content": "双飞鹧鸪春影斜，美人盘金衣上花。\r\n身为父母几时客，一生知向何人家。"
        },
        {
            "title": "望江中金山寺",
            "content": "一朵蓬莱在世间，梵王宫阙翠云间。\r\n近南溪水更清浅，闻道游人未忍还。"
        },
        {
            "title": "秋夜对月寄僧特",
            "content": "忆见特公赏秋处，凉溪看月清光寒。\r\n今夕深溪又相映，特公何处共团圆。"
        },
        {
            "title": "襄阳怀古",
            "content": "襄阳太守沈碑意，身后身前几年事。\r\n湘江千岁未为陵，水底鱼龙应识字。"
        },
        {
            "title": "湖上望月",
            "content": "湖上清凉月更好，天边旅人犹未归。\r\n几见金波满还破，草虫声畔露沾衣。"
        },
        {
            "title": "望麻姑山",
            "content": "幽人往往怀麻姑，浮世悠悠仙景殊。\r\n自从青鸟不堪使，更得蓬莱消息无。"
        },
        {
            "title": "句",
            "content": "万里岐路多，一身天地窄。"
        },
        {
            "title": "读淮南李相行营至楚州诗",
            "content": "阃外建牙威不宾，古来戡难忆忠臣。已分舟楫归元老，\r\n更使熊罴属丈人。玄象合教沧海晏，青龙喜应太山春。\r\n来年二月登封礼，去望台星扈日轮。"
        },
        {
            "title": "山居",
            "content": "窈窕垂涧萝，蒙茸黄葛花。鸳鸯怜碧水，照影舞金沙。"
        },
        {
            "title": "过薛舍人旧隐",
            "content": "寝门来哭夜，此月小祥初。风意犹忆瑟，萤光乍近书。\r\n墙蒿藏宿鸟，池月上钩鱼。徒引相思泪，涓涓东逝余。"
        },
        {
            "title": "送僧择栖游天台二首",
            "content": "身非居士常多病，心爱空王稍觉闲。\r\n师问寄禅何处所，浙东青翠沃洲山。\r\n金岭雪晴僧独归，水文霞彩衲禅衣。\r\n可怜石室烧香夜，江月对心无是非。"
        },
        {
            "title": "经旧游",
            "content": "游鱼怀故池，倦鸟怀故窠。故山系归念，行坐青巍峨。\r\n羸马经旧途，此乡喜重过。居人无故老，倍感别日多。\r\n但见野中坟，累累如青螺。凉风日摇落，桑下松婆娑。\r\n叹息追古人，临风伤逝波。古人无不死，叹息欲如何。\r\n朅来遂远心，默默存天和。"
        },
        {
            "title": "寄海陵韩长官",
            "content": "吏散重门印不开，玉琴招鹤舞裴回。\r\n野人为此多东望，云雨仍从海上来。"
        },
        {
            "title": "题禅定寺集公竹院",
            "content": "公门得休静，禅寺少逢迎。任客看花醉，随僧入竹行。\r\n归时常犯夜，云里有经声。"
        },
        {
            "title": "酬王侍御",
            "content": "惭非青玉制，故以赠仙郎。希冀留书閤，提携在笔床。\r\n讵能辉绣服，安得似芸香。所报何珍重，清明胜夜光。"
        },
        {
            "title": "寄峨嵋山杨炼师",
            "content": "道士夜诵蕊珠经，白鹤下绕香烟听。\r\n夜移经尽人上鹤，仙风吹入秋冥冥。"
        },
        {
            "title": "宿水亭",
            "content": "雕楹彩槛压通波，鱼鳞碧幕衔曲玉。\r\n夜深星月伴芙蓉，如在广寒宫里宿。"
        },
        {
            "title": "风筝",
            "content": "何响与天通，瑶筝挂望中。彩弦非触指，锦瑟忽闻风。\r\n雁柱虚连势，鸾歌且坠空。夜和霜击磬，晴引凤归桐。\r\n幽咽谁生怨，清泠自匪躬。秦姬收宝匣，搔首不成功。"
        },
        {
            "title": "暮秋与裴居晦宴因见采菊花之作",
            "content": "菊花低色过重阳，似忆王孙白玉觞。\r\n今日王孙好收采，高天已下两回霜。"
        },
        {
            "title": "秋夜怀紫阁峰僧",
            "content": "满山雨色应难见，隔涧经声又不闻。\r\n紫阁夜深多入定，石台谁为扫秋云。"
        },
        {
            "title": "赠僧戒休",
            "content": "风行露宿不知贫，明月为心又是身。\r\n欲问月中无我法，无人无我问何人。"
        },
        {
            "title": "赠真公影堂",
            "content": "旧房西壁画支公，昨暮今晨色不同。\r\n远客闲心无处所，独添香火望虚空。"
        },
        {
            "title": "怀王直秀才",
            "content": "乡无竹圃为三径，贫寄邻家已二年。\r\n惟有素风身未坠，世间开口不言钱。"
        },
        {
            "title": "杨真人箓中像",
            "content": "画中留得清虚质，人世难逢白鹤身。\r\n应见茅盈哀老弟，为持金箓救生人。"
        },
        {
            "title": "寄薛膺昆季",
            "content": "楚山清洛两无期，梦里春风玉树枝。\r\n何况芙蓉楼上客，海门江月亦相思。"
        },
        {
            "title": "淮南卧病感路群侍御访别",
            "content": "西台御史重难言，落木疏篱绕病魂。\r\n一望青云感骢马，款行黄草出柴门。"
        },
        {
            "title": "秋暮送裴垍员外刺婺州",
            "content": "婺女星边气不秋，金华山水似瀛州。\r\n含香太守心清净，去与神仙日日游。"
        },
        {
            "title": "晚山蝉",
            "content": "山蝉秋晚妨人语，客子惊心马亦嘶。能阅几时新碧树，\r\n不知何日寂金闺。若逢海月明千里，莫忘何郎寄一题。"
        },
        {
            "title": "期尽",
            "content": "鱼锁生衣门不开，玉筐金月共尘埃。\r\n青山石妇千年望，雷雨曾知来不来。"
        },
        {
            "title": "送罗侍御归西台",
            "content": "归台新柱史，辞府旧英髦。劝酒莲幕贵，望尘骢马高。\r\n诗情分绣段，剑彩拂霜毫。此举关风化，谁云别恨劳。"
        },
        {
            "title": "忆郊天",
            "content": "忆向郊坛望武皇，九军旗帐下南方。六龙日驭天行健，\r\n神母呈图地道光。浓暖气中生历草，是非烟里爱瑶浆。\r\n至今满耳箫韶曲，徒羡瑶池舞凤凰。"
        },
        {
            "title": "旧镜",
            "content": "团团铜镜似潭水，心爱玉颜私自亲。\r\n一经离别少年改，难与清光相见新。"
        },
        {
            "title": "寄卢给事汀吴员外丹",
            "content": "姓丁黄鹤辽东去，客倩仙翁海上人。\r\n闻道姓名多改变，只今偕是圣朝臣。"
        },
        {
            "title": "送王炼师",
            "content": "圣母祠堂药树香，邑君承命荐椒浆。风云大感精神地，\r\n雷雨频过父母乡。尽日一川侵草绿，回车二麦绕山黄。\r\n野人久会神仙事，敢奏歌钟庆万箱。"
        },
        {
            "title": "酬江公见寄",
            "content": "曾答雁门偈，为怜同社人。多惭惠休句，偕得此阳春。"
        },
        {
            "title": "赠李黯将军",
            "content": "细柳连营石堑牢，平安狼火赤星高。岩云入角雕龙爽，\r\n寒日摇旗画兽豪。搜伏雄儿欺魍魉，射声游骑怯分毫。\r\n圣人唯有河湟恨，寰海无虞在一劳。"
        },
        {
            "title": "岐路",
            "content": "北风送微寒，徒侣勤远征。忧人席不暖，残月马上明。\r\n飘飘岐路间，长见日初生。重嶂晓色浅，疏猿寒啼清。\r\n人间多岐路，常恐终身行。回见四方人，车轮无留声。\r\n空谷亦堪隐，下田非懒耕。古人有遗训，饱食非亲荣。\r\n我生礼义乡，少小见太平。圣贤犹羁旅，况复非其名。"
        },
        {
            "title": "采莲曲二首",
            "content": "弄舟朅来南塘水，荷叶映身摘莲子。暑衣清净鸳鸯喜，\r\n作浪舞花惊不起。殷勤护惜纤纤指，水菱初熟多新刺。\r\n采莲朅来水无风，莲潭如鉴松如龙。夏衫短袖交斜红，\r\n艳歌笑斗新芙蓉，戏鱼往听莲叶东。"
        },
        {
            "title": "寄张十七校书李仁行秀才",
            "content": "去年八月此佳辰，池上闲闲四五人。久行月影愁迷梦，\r\n误入华光笑认春。一与清风上芸阁，再期秋雨过龙津。\r\n今年此日何由见，蓬户萧条对病身。"
        },
        {
            "title": "得储道士书",
            "content": "婵娟春尽暮心秋，邻里同年半白头。\r\n为问蓬莱近消息，海波平静好东游。"
        },
        {
            "title": "沙上月",
            "content": "黄昏潮落南沙明，月光涵沙秋雪清。\r\n水文不上烟不荡，平平玉田冷空旷。"
        },
        {
            "title": "思琴高",
            "content": "琴仙人，得仙去。万古钓龙空有处，我持曲钩思白鱼。\r\n仙溪绿尽含空虚，天钧踪迹无遗馀。烧香寄影在岩树，\r\n东礼海日鸡鸣初。"
        },
        {
            "title": "送王损之秀才赴举",
            "content": "青门珮兰客，淮水誓风流。名在乡书贡，心期月殿游。\r\n平沙大河急，细雨二陵秋。感此添离恨，年光不少留。"
        },
        {
            "title": "怀幽期",
            "content": "清砧击霜天外发，楚僧期到石上月。寒峰深虚独绕尽，\r\n夜水浅急不可越。窅机冥智难思量，无尽性月如空王。\r\n眼界行处不著我，天花下来惟有香，我今胡为寄他乡。"
        },
        {
            "title": "玉山谣奉送王隐者",
            "content": "凤凰城南玉山高，石脚耸立争雄豪。攒峰胎玉气色润，\r\n百泉透云流不尽。万古分明对眼开，五烟窈窕呈祥近。\r\n有客师事金身仙，用金买得山中田。闲开玉水灌芝草，\r\n静醉天酒松间眠。心期南溟万里外，出山几遇光阴改。\r\n水玉丁东不可闻，冰华皎洁应如待。秋风引吾歌去来，\r\n玉山彩翠遥相催。殷勤千树玉山顶，碧洞寥寥寒锦苔。"
        },
        {
            "title": "闻蝉",
            "content": "高蝉旦夕唳，景物浮凉气。木叶渐惊年，锦字因络纬。\r\n稍断当窗梦，更凄临水意。清香笋蒂风，晓露莲花泪。\r\n馀引未全歇，凝悲寻迥至。星井欲望河，月扇看藏笥。\r\n谁念因声感，放歌写人事。"
        },
        {
            "title": "悲湘灵",
            "content": "山上凉云收，日斜川风止。娥皇五十弦，秋深汉江水。\r\n初因无象外，牵感百忧里。霜露结瑶华，烟波劳玉指。\r\n将随落叶去，又绕疏蘋起。哀响云合来，清馀桐半死。\r\n女颜万岁后，岂复婵娟子。不道神无悲，那能久如此。\r\n魂魄无不之，九山徒相似。没没竟不从，唯伤远人耳。\r\n斑斑泪篁下，恐有学瑟鬼。"
        },
        {
            "title": "古鉴",
            "content": "古鉴含灵气象和，蛟龙盘鼻护金波。隐山道士未曾识，\r\n负局先生不敢磨。曾向春窗分绰约，误回秋水照蹉跎。\r\n世间纵有应难比，十斛明珠酬未多。"
        },
        {
            "title": "归雁",
            "content": "南国春早暖，渚蒲正月生。东风吹雁心，上下和乐声。\r\n绕水半空去，拂云偕相迎。如防失群怨，预有侵夜惊。\r\n渺邈天外影，支离塞中莺。自顾摧颓羽，偏感南北情。\r\n乍甘烟雾劳，不顾龙沙荣。虽乐未归意，终不能自鸣。\r\n喜去春月满，归来秋风清。啼余碧窗梦，望断阴山行。\r\n不及瑶台燕，寄身金宫楹。"
        },
        {
            "title": "长安言怀",
            "content": "殷殷生念厚，戚戚劳者多。二时昼夜等，百岁讵几何。\r\n日下文翰苑，侧身识经过。千虑恐一失，翔阳已蹉跎。\r\n临觞翦众忧，静寄丝桐歌。思归绕十指，五声不相和。\r\n暮天还巢翼，明日陨叶柯。高谢岩谷人，鹿衣带女萝。\r\n生不去亲爱，浮名若风波。谁令不及此，亲爱隔山河。"
        },
        {
            "title": "窃",
            "content": "朝草天子奏，夜语思忧琴。因声含香气，其韵流水音。\r\n仙乐朱凤意，灵芝紫鸾心。翻然远求友，岂独双归林。\r\n松吹暑中冷，星花池上深。倘俾有声乐，请以丝和金。"
        },
        {
            "title": "云溪竹园翁",
            "content": "硠硠云溪里，翠竹和云生。古泉积涧深，竦竦如刻成。\r\n楚客卧云老，世间无姓名。因兹千亩业，以代双牛耕。\r\n乱林不可留，寸茎不可轻。风暖斗出地，仰齐故年茎。\r\n幽室结白茅，密叶罗众清。照水寒澹荡，对山绿峥嵘。\r\n苍松含古貌，秋桂俨白英。相看受天风，深夜戛击声。"
        },
        {
            "title": "题吴征君岩居",
            "content": "尧泽润天下，许由心不知。真风存绵绵，常与达者期。\r\n有道吾不仕，有生吾不欺。澹然灵府中，独见太古时。\r\n地脉发醴泉，岩根生灵芝。天文若通会，星影应离离。\r\n亭亭傅氏岩，何独万古思。"
        },
        {
            "title": "春日言怀",
            "content": "湛湛琴前酒，期自赏青春。胡为缄笑语，深念不思身。\r\n寂寂花舞多，嘤嘤鸟言频。心悲兄弟远，愿见相似人。\r\n江界田土卑，竞来东作勤。岁寒虚尽力，家外无强亲。\r\n杳窅青云望，无途同苦辛。"
        },
        {
            "title": "夏日华山别韩博士愈",
            "content": "别地泰华阴，孤亭潼关口。夏日可畏时，望山易迟久。\r\n暂因车马倦，一逐云先后。碧霞气争寒，黄鸟语相诱。\r\n三峰多异态，迥举仙人手。天晴捧日轮，月夕弄星斗。\r\n幽疑白帝近，明见黄河走。远心不期来，真境非吾有。\r\n鸟鸣草木下，日息天地右。踯躅因风松，青冥谢仙叟。\r\n不知无声泪，中感一颜厚。青霄上何阶，别剑空朗扣。\r\n故乡此关外，身与名相守。迹比断根蓬，忧如长饮酒。\r\n生离抱多恨，方寸安可受。咫尺岐路分，苍烟蔽回首。"
        },
        {
            "title": "沛中怀古",
            "content": "烟芜歌风台，此是赤帝乡。赤帝今已矣，大风邈凄凉。\r\n惟昔仗孤剑，十年朝八荒。人言生处乐，万乘巡东方。\r\n高台何巍巍，行殿起中央。兴言万代事，四坐沾衣裳。\r\n我为异代臣，酌水祀先王。抚事复怀昔，临风独彷徨。"
        },
        {
            "title": "宿吴兴道中苕村",
            "content": "浮客倦长道，秋深夜如年。久行惜日月，常起鸡鸣前。\r\n夕计今日程，息车在苕川。霜中水南寺，金磬泠泠然。\r\n畴昔此林下，归心巢顶禅。身依寤昏寐，智月生虚圆。\r\n羁旅违我程，去留难双全。观身话往事，如梦游青天。\r\n明发止宾从，寄声琴上弦。聊书越人意，此曲名思仙。"
        },
        {
            "title": "冬夜答客",
            "content": "冬日诚可爱，不如夜漏多。幸君霜露里，车马犯寒过。\r\n学耕不逢年，稂莠败黍禾。岂唯亲宾散，鸟鼠移巢窠。\r\n独见青松心，凌霜庇柔萝。壮日贱若此，留恩意如何。\r\n因忆古丈夫，一言重山河。临风弹楚剑，为子奏燕歌。"
        },
        {
            "title": "读史",
            "content": "鬼书报秦亡，天地亦云闭。赤龙吟大野，老母哭白帝。\r\n苍苍无白日，项氏徒先济。六合已姓刘，鸿门事难制。\r\n坑降嬴政在，衣锦人望替。宿昔见汉兵，龙蛇满旌棨。\r\n始矜山可拔，终叹骓不逝。区区亚父心，未究天人际。\r\n萧张马无汗，盛业垂千世。"
        },
        {
            "title": "山中冬思二首",
            "content": "山深先冬寒，败叶与林齐。门巷非世路，何人念穷栖。\r\n哀风破山起，夕雪误鸣鸡。巢鸟侵旦出，饥猿无声啼。\r\n晨兴动烟火，开云伐冰溪。老木寒更瘦，阴云晴亦低。\r\n我贫自求力，颜色常低迷。时思灵台下，游子正凄凄。\r\n雪壮冰亦坚，冻涧如平地。幽人毛褐暖，笑就糟床醉。\r\n唤人空谷应，开火寒猿至。拾薪煮秋栗，看鼎书古字。\r\n忽忆南涧游，衣巾多云气。露脚寻逸僧，谘量意中事。"
        },
        {
            "title": "古意",
            "content": "重锦化为泥，翦刀误人事。夜裁远道书，翦破相思字。\r\n妾心不自信，远道终难寄。客心固多疑，肯信非人意。\r\n万里不言远，归书长相次。可即由此书，空房□忌讳。"
        },
        {
            "title": "代楚老酬主人",
            "content": "流水为我乡，扁舟为我宅。二毛去天远，几日人间客。\r\n曈曈衔山景，渺渺翔云迹。从时无定心，病处不暖席。\r\n烦君问岐路，为我生凄戚。百年衣食身，未死皆有役。\r\n曾伤无遗嗣，纵有复何益。终古北邙山，樵人卖松柏。"
        },
        {
            "title": "送僧文江",
            "content": "吴王剑池上，禅子石房深。久慕白云性，忽劳青玉音。\r\n孤高知胜鹤，清雅似闻琴。此韵书珍重，烦师出定吟。"
        },
        {
            "title": "隋宫",
            "content": "柳塘烟起日西斜，竹浦风回雁弄沙。\r\n炀帝春游古城在，坏宫芳草满人家。"
        },
        {
            "title": "答客",
            "content": "竹间深路马惊嘶，独入蓬门半似迷。\r\n劳问圃人终岁事，桔槔声里雨春畦。"
        },
        {
            "title": "玉清坛",
            "content": "上阳宫里女，玉色楚人多。西信无因得，东游奈乐何。"
        },
        {
            "title": "赠杨炼师",
            "content": "柴烟衣上绣春云，清隐山书小篆文。\r\n明月在天将凤管，夜深吹向玉晨君。"
        },
        {
            "title": "九日与友人登高",
            "content": "云木疏黄秋满川，茱萸风里一尊前。几回为客逢佳节，\r\n曾见何人再少年。霜报征衣冷针指，雁惊幽梦泪婵娟。\r\n古来醉乐皆难得，留取穷通付上天。"
        },
        {
            "title": "赠远",
            "content": "辛苦关西车骑官，几年旌节客河兰。金泥舞虎精神暗，\r\n银缕交龙气色寒。欲和古诗成窦锦，倍悲秋扇损齐纨。\r\n莫劳雁足传书信，愿向凌烟阁上看。"
        },
        {
            "title": "寄归",
            "content": "塞草黄来见雁稀，陇云白后少人归。新丝强入未衰鬓，\r\n别泪应沾独宿衣。几夕精诚拜初月，每秋河汉对空机。\r\n更看出猎相思苦，不射秋田朝雉飞。"
        },
        {
            "title": "温泉宫",
            "content": "忆昔开元天地平，武皇十月幸华清。山蒸阴火云三素，\r\n日落温泉鸡一鸣。彩羽鸟仙歌不死，翠霓童妾舞长生。\r\n仍闻老叟垂黄发，犹说龙髯缥缈情。"
        },
        {
            "title": "郊天回",
            "content": "日动萧烟上泰坛，帝从黄道整和銮。风前貔武回雕仗，\r\n云里神龙起画竿。金鸟赦书鸣九夜，玉山寿酒舞千官。\r\n始知报本终朝礼，旧典时巡只自难。"
        },
        {
            "title": "巫山怀古",
            "content": "十二峰峦斗翠微，石烟花雾犯容辉。青春楚女妒云老，\r\n白日神人入梦稀。银箭暗凋歌夜烛，珠泉频点舞时衣。\r\n谁伤宋玉千年后，留得青山辨是非。"
        },
        {
            "title": "始见二毛",
            "content": "玄发迎忧光色阑，衰华因镜强相看。百川赴海返潮易，\r\n一叶报秋归树难。初弄藕丝牵欲断，又惊机素翦仍残。\r\n颜生岂是光阴晚，余亦何人不自宽。"
        },
        {
            "title": "洛阳春望",
            "content": "五凤楼南望洛阳，龙门回合抱苍苍。受朝前殿云霞暖，\r\n封岳行宫草木香。四海为家知德盛，二京有宅卜年长。\r\n东人犹忆时巡礼，愿觐元和日月光。"
        },
        {
            "title": "隋帝陵下",
            "content": "白露沾衣隋主宫，云亭月馆楚淮东。盘龙楼舰浮冤水，\r\n雕锦帆幢使乱风。长夜应怜桀何罪，告成合笑禹无功。\r\n伤心近似骊山路，陵树无根秋草中。"
        },
        {
            "title": "客途逢乡人旋别",
            "content": "惊鸿一断行，天远会无因。无因忽相会，感叹若有神。\r\n我乡路三千，百里一主人。一宿独何恋，何况旧乡邻。\r\n牢落岁华晏，相怜客中贫。迎霜君衣暖，与我同一身。\r\n谁在天日下，此生能不勤。青萍寄流水，安得长相亲。\r\n明发更远道，山河重苦辛。"
        },
        {
            "title": "感兴",
            "content": "幽人无近迹，别易会则稀。黄鹤亦姓丁，寥寥何处飞。\r\n时见海上山，绕云心依依。谅无驭风术，中路愁虚归。\r\n童发慕道心，壮年堕尘机。白日不饶我，如今事皆非。\r\n群羊化石尽，双凫与我违。□岳黄金富，轩辕晓霞衣。\r\n谁令日在眼，容色烟云微。"
        },
        {
            "title": "宿悟空寺赠僧",
            "content": "劳者谣烛蛾，致身何营营。雪山本师在，心地如镜清。\r\n往与本师别，人间买浮名。朝光畏不久，内火烧人情。\r\n迷路喜未远，宿留化人城。前心宛如此，了了随静生。\r\n维持薝卜花，却与前心行。"
        },
        {
            "title": "旧镜",
            "content": "婵娟本家镜，与妾归君子。每忆并照时，相逢明月里。\r\n春风忽分影，白日难依倚。珠粉不结花，玉珰宁辉耳。\r\n心期不可见，不保长如此。华发一欺人，青铜化为鬼。\r\n良人有归日，肯学妖桃李。瑶匣若浮云，冥冥藏玉水。\r\n侍儿不遣照，恐学孤鸾死。"
        },
        {
            "title": "途中旅思二首",
            "content": "喔喔鸡鸣晓，萧萧马辞枥。草草名利区，居人少于客。\r\n生期三万日，童耄半虚掷。修短命半中，忧欢复相敌。\r\n朝提黄金爵，暮造青松宅。来往日相悲，北邙田土窄。\r\n峨峨西天岳，锦绣明翠壁。中有不死乡，千年无人迹。\r\n心期周太子，下马拜虚碧。鹤驾如可从，他年执烟策。\r\n星出方问宿，睡眼始朦胧。天光见地色，上路车幢幢。\r\n时物既老大，众山何枯空。青冥见古柏，寥朗闻疏鸿。\r\n独步天地间，无因为君忠。白毛寻人忧，生此头发中。\r\n跃马非壮岁，报恩无高功。斯言化为火，日夜焚深衷。"
        },
        {
            "title": "山行经樵翁",
            "content": "我心劳我身，远道谁与论。心如木中火，忧至常自燔。\r\n披访结恩地，世人轻报恩。女无良媒识，知入何人门。\r\n寒日行深山，路由谷中村。田翁樵采熟，男女讴吟喧。\r\n借问身命谋，上言愧乾坤。时清公赋薄，力勤地利繁。\r\n下念草木年，坐家见重孙。举案馈宾客，糟浆盈陶尊。\r\n醉闲鹿裘暖，白发舞轩轩。仰羡太古人，余将破行辕。\r\n遑遑问身事，师友难为言。离歌又行去，落日低寒泉。"
        },
        {
            "title": "弄玉词二首",
            "content": "素女结念飞天行，白玉参差凤凰声，天仙借女双翅猛。\r\n五灯绕身生，入烟去无影。\r\n三清弄玉秦公女，嫁得天上人。琼箫碧月唤朱雀，\r\n携手上谒玉晨君。夫妻同寿，万万青春。"
        },
        {
            "title": "越女词",
            "content": "越女芙蓉妆，浣纱清浅水。忽惊春心晓，不敢思君子。\r\n君子纵我思，宁来浣溪里。"
        },
        {
            "title": "范真传侍御",
            "content": "昨日新花红满眼，今朝美酒绿留人。\r\n更宜明月含芳露，凭杖萧郎夜赏春。\r\n白雪翦花朱蜡蒂，折花传笑惜春人。\r\n请君白日留明日，一醉春光莫厌频。\r\n云髻凤文细，对君歌少年。万金酬一顾，可惜十千钱。\r\n玉管倾杯乐，春园斗草情。野花无限意，处处逐人行。\r\n闻道中山酒，一杯千日醒。黄莺似传语，劝酒太叮咛。\r\n红袂歌声起，因君始得闻。黄昏小垂手，与我驻浮云。\r\n相劝醉年华，莫醒春日斜。春风宛陵道，万里晋阳花。\r\n碧绿草萦堤，红蓝花满溪。愿君常践蹋，莫使暗萋萋。\r\n萋萋巫峡云，楚客莫留恩。岁久晋阳道，谁能向太原。\r\n岁酒劝屠苏，楚声山鹧鸪。春风入君意，千日不须臾。"
        },
        {
            "title": "禅定寺经院",
            "content": "莲华不朽寺，雕刻满山根。石汗知天雨，金泥落圣言。\r\n思量施金客，千古独消魂。"
        },
        {
            "title": "东高峰",
            "content": "东亭最高峙，春树绕山腰。画里青鸾客，云中碧玉箫。\r\n秋风若西望，为我一长谣。"
        },
        {
            "title": "宣城北楼",
            "content": "诗楼郡城北，窗牖敬亭山。几步尘埃隔，终朝世界闲。\r\n凭师看粉壁，名姓在其间。"
        },
        {
            "title": "送僧之宣城",
            "content": "昔从谢太守，宾客宛陵城。有日持斋戒，高僧识姓名。\r\n秋风送客去，安得尽忘情。"
        },
        {
            "title": "秋思",
            "content": "楚客秋更悲，皇皇无声地。时无无事人，我命与身异。\r\n良时如飞鸟，回掌成故事。蹉跎秋定还，凝冽坚冰至。\r\n人生不期老，华发谁能避。感此惜壮年，壮年少为贵。\r\n我生虽努力，荣途难自致。徒为击角歌，且惭雕剑字。\r\n吾师罕言命，感激潜伤思。"
        },
        {
            "title": "送僧东游",
            "content": "风流东晋后，外学入僧家。独唱郢中雪，还游天际霞。\r\n云村共香饭，水月喻秋花。景物添新致，前程讵可涯。"
        },
        {
            "title": "寄天台准公",
            "content": "赤城桥东见月夜，佛垄寺边行月僧。\r\n闲蹋莓苔绕琪树，海光清净对心灯。"
        },
        {
            "title": "悼豆卢策先辈",
            "content": "丧车出东门，生时马无力。何处入黄泉，嵩高山西北。\r\n室人万里外，久望君官职。今与牵衣儿，翻号死消息。\r\n平生江海上，我不空相识。远客迷畏途，孤鸿伤一翼。\r\n行将鸡黍祭，已是乌鸢食。劝酒执御郎，行人有哀色。\r\n先悲三尺土，经岁哭不得。眼前双双流，故袂安可拭。\r\n一拜隔千里，生人意何极。唯有阳春曲，永播清玉德。"
        },
        {
            "title": "秋暮山中怀李端公益",
            "content": "旧事与日远，秋花仍旧香。前年绣衣客，此节过此堂。\r\n侍臣不自高，笑脱绣衣裳。眠云有馀态，入鸟不乱行。\r\n我恐云岚色，损君鞍马光。君言此何言，且共覆前觞。\r\n古人重一笑，买日轻金装。日尽秉烛游，千年不能忘。\r\n君言此何言，明日皆异乡。明日非今日，山下道路长。\r\n一从山下来，天地再炎凉。此中会难得，梦君马玄黄。"
        },
        {
            "title": "经隐叟",
            "content": "行蹋门外泉，坐披床上云。谁将许由事，万古留与君。\r\n虚洞闭金锁，蠹简藏鸟文。萝景深的的，蕙风闲薰薰。\r\n余有世上心，此来未及群。殷勤讳名姓，莫遣樵客闻。"
        },
        {
            "title": "白露",
            "content": "清蝉暂休响，丰露还移色。金飙爽晨华，玉壶增夜刻。\r\n已低疏萤焰，稍减哀蝉力。迎社促燕心，助风劳雁翼。\r\n一悲纨扇情，再想清浅忆。高高拜月归，轧轧挑灯织。\r\n盈盈玉盘泪，何处无消息。"
        },
        {
            "title": "忆旧游",
            "content": "忆求无何乡，了在赤谷村。仙人居其中，将往问所存。\r\n日入濛汜宿，石烟抱山门。明月久不下，半峰照啼猿。\r\n堂上白鹤翁，神清心无烦。斋心侍席前，跪请长生恩。\r\n云昔崆峒老，何词受轩辕。从星使变化，任日张乾坤。\r\n若到旧乡里，宛如曾讨论。风移岩花气，珠贯金经言。\r\n凉夜惜易尽，青烟谢晨喧。自唯腥膻体，难久留其藩。\r\n几世身在梦，百年云无根。悠悠竟何事，愚智相忧冤。\r\n叹息几晚寤，蒙师招其魂。至今瑶华心，每想清水源。"
        },
        {
            "title": "子规",
            "content": "中林子规啼，云是古蜀帝。蜀帝胡为鸟，惊急如罪戾。\r\n一啼艳阳节，春色亦可替。再啼孟夏林，密叶堪委翳。\r\n三啼凉秋晓，百卉无生意。四啼玄冥冬，云物惨不霁。\r\n芸黄壮士发，沾洒妖姬袂。悲深寒乌雏，哀掩病鹤翅。\r\n胡为托幽命，庇质无完毳。戚戚含至冤，卑卑忌群势。\r\n吾闻凤凰长，羽族皆受制。盍分翡翠毛，使学鹦鹉慧。\r\n敌怨不在弦，一哀尚能继。那令不知休，泣血经世世。\r\n古风失中和，衰代因郑卫。三叹尚淫哀，向渴嘻流涕。\r\n如因异声感，乐与中肠契。至教一昏芜，生人遂危脆。\r\n古意叹通近，如上青天际。荼蓼久已甘，空劳堇葵惠。\r\n谁闻子规苦，思与正声计。"
        },
        {
            "title": "苦哉远征人",
            "content": "征人歌古曲，携手上河梁。李陵死别处，窅杳玄冥乡。\r\n忆昔从此路，连年征鬼方。久行迷汉历，三死毡衣裳。\r\n百战身且在，微功信难忘。远承云台议，非势孰敢当。\r\n落日吊李广，白首过河阳。闲弓失月影，劳剑无龙光。\r\n去日始束发，今来发成霜。虚名乃闲事，生见父母乡。\r\n掩抑大风歌，裴回少年场。诚哉古人言，鸟尽良弓藏。"
        },
        {
            "title": "送僧南游",
            "content": "且攀隋宫柳，莫忆江南春。师有怀乡志，未为无事人。"
        },
        {
            "title": "述德上太原严尚书绶",
            "content": "帝命河岳神，降灵翼轩辕。天王委管籥，开闭秦北门。\r\n顶戴日月光，口宣雨露言。甲马不及汗，天骄自亡魂。\r\n清冢入内地，黄河穷本源。风云寝气象，鸟兽翔旗幡。\r\n军人歌无胡，长剑倚昆仑。终古鞭血地，到今耕稼繁。\r\n樵客天一畔，何由拜旌轩。愿请执御臣，为公动朱轓。\r\n岂令群荒外，尚有辜帝恩。愿陈田舍歌，暂息四座喧。\r\n条桑去附枝，薙草绝本根。可惜汉公主，哀哀嫁乌孙。"
        },
        {
            "title": "与峨眉山道士期尽日不至",
            "content": "倾景安再中，人生有何常。胡为少君别，风驭峨眉阳。\r\n结我千日期，青山故人堂。期尽师不至，望云空烧香。\r\n顾惭有限身，易老白日光。怀君屡惊叹，支体安能强。\r\n往闻清修箓，未究服食方。瑶田有灵芝，眼见不得尝。\r\n玉壶贮天地，岁月亦已长。若用壶中景，东溟又堪伤。\r\n寄言赤玉箫，夜夜吹清商。"
        },
        {
            "title": "庐山石镜",
            "content": "东岩采薇人，岩际朝见月。怪堕幽萝间，非时更澄彻。\r\n绿萝就玉兔，再与高鸟歇。清光照掌中，始悟石上发。\r\n谁传阴阳火，铸此天地物。深影藏半山，虚轮带凝雪。\r\n早回谢公赏，今遇樵夫说。白日乘彩霞，翩翩对容发。\r\n我图辨鬼魅，信美留烟阙。形神乍相逢，竟夕难取别。\r\n如其终身照，可化黄金骨。"
        },
        {
            "title": "山中怀刘修",
            "content": "松老秋意孤，夜凉吟风水。山人在远道，相忆中夜起。\r\n春光如不至，幽兰含香死。响象离鹤情，念来一相似。\r\n月斜掩扉卧，又在梦魂里。"
        },
        {
            "title": "秋怀五首",
            "content": "促促生有涯，营营意无限。无限意未申，有涯生已晚。\r\n恩荣不可恃，天道归寸管。老如影随人，时若车下坂。\r\n行者归期尽，居人心更远。凉风日萧条，亲戚长在眼。\r\n多忧知无奈，圣贤莫能免。客鸟投本枝，生生复深浅。\r\n秋晓客迢迢，月清风楚楚。草虫夜侵我，唧唧床下语。\r\n流年白日驰，微愿不我与。心如缫丝纶，展转多头绪。\r\n凭觞散烦襟，援瑟清夜拊。回感帝子心，空堂有烟雨。\r\n丝减悲不减，器新声更古。一弦有馀哀，何况二十五。\r\n九月夜如年，幽房劳别梦。不知别日远，夜夜犹相送。\r\n玉床暗虫响，锦席寒泪冻。明镜失旧人，空林误归凤。\r\n新年堪爱惜，锦字亦珍重。一念皎皎时，幽襟非所用。\r\n金气白日来，疏黄满河关。平居乏愉悦，况复身险艰。\r\n一忆故乡居，一望客人还。两心四海中，谁不伤朱颜。\r\n双燕不巢树，浮萍不出山。性命君由天，安得易其间。\r\n休悲砌虫苦，此日无人闲。\r\n龙荒变露色，燕雁南为客。游子声影中，涕零念离析。\r\n四时如车马，转此今与昔。往叹在空中，存事委幽迹。\r\n翩翩日敛照，朗朗月系夕。物生春不留，年壮老还迫。\r\n天机杳何为，长寿与松柏。"
        },
        {
            "title": "姑苏宫行",
            "content": "姑苏宫，九层金台半虚空。雕楹璇题斗皎洁，\r\n中有妖姬似明月。西见洞庭秋镜开，水华百里盘宫来。\r\n越王采女能水戏，仙舟如龙旌曳翠。羽盖晴翻橘柚香，\r\n玉笙夜送芙蓉醉。归帆平静君无劳，还从下下上高高。"
        },
        {
            "title": "巢乌行",
            "content": "乌生几子林萧条，雄乌求食雌守巢。夜愁风雨巢倾覆，\r\n常见一乌巢下宿。日长雏饥雄未回，雌乌下巢去哀哀。\r\n野田春尽少遗谷，寻食不得饥飞来。黄雀亦引数青雀，\r\n雀飞未远乌惊落。既分青雀啖尔雏，尔雏虽长心何如。\r\n将飞不飞犹未忍，古瑟写哀哀不尽。杀生养生复养生，\r\n呜呜啧啧何时平。"
        },
        {
            "title": "首夏",
            "content": "昨日青春去，晚峰尚含妍。虽留有馀态，脉脉防忧煎。\r\n幽人惜时节，对此感流年。"
        },
        {
            "title": "辞辇行",
            "content": "汉家代久淳风薄，帝重微行极荒乐。青娥三千奉一人，\r\n班女不以色事君。朝停玉辇诏同载，三十六宫皆眄睐。\r\n不惊六马缓天仪，从容鸣环前致辞。君恩如海深难竭，\r\n妾命如丝轻易绝。愿陪阿母同小星，敢使太阳齐万物。\r\n周末幽王不可宗，妾闻上圣遗休风。五更三老侍白日，\r\n八十一女居深宫。愿将辇内有馀席，回赐忠臣妾恩泽。\r\n一时节义动贤君，千年名姓香氛氲，渐台水死何伤闻。"
        },
        {
            "title": "倚瑟行",
            "content": "金舆传惊灞浐水，龙旗参天行殿巍。左文皇帝右慎姬，\r\n北面侍臣张释之。因高知处邯郸道，寿陵已见生秋草。\r\n万世何人不此归，一言出口堪生老。高歌倚瑟流清悲，\r\n徐乐哀生知为谁。臣惊欢叹不可放，愿赐一言释名妄。\r\n明珠为日红亭亭，水银为河玉为星。泉宫一闭秦国丧，\r\n牧童弄火骊山上。与世无情在速贫，弃尸于野由斯葬。\r\n生死茫茫不可知，视不一姓君莫悲。始皇有训二世哲，\r\n君独何人至于斯。灞陵一代无发毁，俭风本是张廷尉。"
        },
        {
            "title": "寄福州从事殷尧藩",
            "content": "越岭寒轻物象殊，海城台阁似蓬壶。几回入市鲛绡女，\r\n终岁啼花山鹧鸪。雷令剑龙知去未，虎夷云鹤亦来无。\r\n就中静事冥宵话，何惜双轮访病夫。"
        },
        {
            "title": "秋夜闻郑山人弹楚妃怨",
            "content": "明月摇落夜，深堂清净弦。中间楚妃奏，十指哀婵娟。\r\n寥寥夜含风，荡荡意如泉。寂寞物无象，依稀语空烟。\r\n旅人多西望，客雁难南前。由来感神事，岂为无情传。\r\n容华能几时，不再来者年。此夕河汉上，双星含凄然。"
        },
        {
            "title": "长城",
            "content": "蒙公虏生人，北筑秦氏冤。祸兴萧墙内，万里防祸根。\r\n城成六国亡，宫阙启千门。生人半为土，何用空中原。\r\n奈何家天下，骨肉尚无恩。投沙拥海水，安得久不翻。\r\n乘高惨人魂，寒日易黄昏。枯骨贯朽铁，砂中如有言。\r\n万古骊山下，徒悲野火燔。"
        },
        {
            "title": "留辞杜员外式方",
            "content": "东风吹旅怀，乡梦无夜无。惭见君子堂，贫思上归途。\r\n海岳泛念深，涓尘复何须。婆娑不在本，屈曲无弦弧。\r\n恻恻奉离尊，承欢独向隅。时当凤来日，孰用鸡鸣夫。\r\n回首九仙门，皇家在玉壶。惭非海人别，泪下不成珠。"
        },
        {
            "title": "将归旧山留别孟郊",
            "content": "择木无利刃，羡鱼无巧纶。如何不量力，自取中路贫。\r\n前者不厌耕，一日不离亲。今来千里外，我心不在身。\r\n悠悠慈母心，惟愿才如人。蚕桑能几许，衣服常著新。\r\n一饭吐尺丝，谁见此殷勤。别君归耕去，持火烧车轮。"
        },
        {
            "title": "感怀",
            "content": "宿心不觉远，事去劳追忆。旷古川上怀，东流几时息。\r\n门前青山路，眼见归不得。晓梦云月光，过秋兰蕙色。"
        },
        {
            "title": "秋晚铜山道中宿隐者",
            "content": "我乡山川遥，秋晚空景促。天明共云散，日落依鸟宿。\r\n主人逃名子，鹤发卧空谷。野言得真风，山貌宜古服。\r\n喜于无声地，暂傲羲皇俗。秋窗照疏萤，寒犬吠落木。\r\n朝隐留此处，一点天边宿。今忆见此时，添悲览止足。\r\n迟迟清夜昼，幽路出深竹。笑谢万户侯，余将耻干禄。"
        },
        {
            "title": "章华宫行",
            "content": "烟渚南鸿呼晓群，章华宫娥怨行云。十二巫峰仰天绿，\r\n金车何处邀云宿。小腰婑堕三千人，宫衣水碧颜青春。\r\n岂无一人似神女，忍使黛蛾常不伸。黛蛾不伸犹自可，\r\n春朝诸处门常锁。"
        },
        {
            "title": "怀尹真人",
            "content": "万里叠嶂翠，一心浮云闲。羽人杏花发，倚树红琼颜。\r\n流水杳冥外，女萝阴荫间。却思人间世，多恐不可还。\r\n青鸟飞难远，春云晴不闲。但恐五灵车，山上复有山。"
        },
        {
            "title": "怀远人",
            "content": "远道在天际，客行如浮云。浮云不知归，似我长望君。\r\n秋至汉水高，南音何时闻。瑶草难远寄，西风气氤氲。\r\n常恐山岳游，不反鸾凤群。无厌坐迟人，风雨惊斯文。"
        },
        {
            "title": "塞下",
            "content": "北风号蓟门，杀气日夜兴。咸阳三千里，驿马如饥鹰。\r\n行子久去乡，逢山不敢登。寒日惨大野，虏云若飞鹏。\r\n西北防秋军，麾幢宿层层。匈奴天未丧，战鼓长登登。\r\n汉卒马上老，繁缨空丝绳。诚知天所骄，欲罢又不能。"
        },
        {
            "title": "怀仙二首",
            "content": "昆仑九层台，台上宫城峻。西母持地图，东来献虞舜。\r\n虞宫礼成后，回驾仙风顺。十二楼上人，笙歌沸天引。\r\n裴回扶桑路，白日生离恨。青鸟更不来，麻姑断书信。\r\n乃知东海水，清浅谁能问。\r\n阆峰绮阁几千丈，瑶水西流十二城。\r\n曾见周灵王太子，碧桃花下自吹笙。"
        },
        {
            "title": "隋宫",
            "content": "御街多行客，行客悲春风。楚老几代人，种田炀帝宫。\r\n零落池台势，高低禾黍中。"
        },
        {
            "title": "游山",
            "content": "白道行深云，云高路弥细。时时天上客，遗路人间世。\r\n烟花最深处，井臼得空刺。天寒鹤巢林，石长泉脉闭。\r\n神化万灵集，心期一朝契。不见金板书，谁知阮家裔。\r\n终期太古人，问取松柏岁。"
        },
        {
            "title": "寓兴",
            "content": "念来若望神，追往如话梦。梦神不无迹，谁使烦心用。\r\n鲁圣虚泣麟，楚狂浪歌凤。那言阮家子，更作穷途恸。"
        },
        {
            "title": "经秦皇墓",
            "content": "左岗青虬盘，右坂白虎踞。谁识此中陵，祖龙藏身处。\r\n别为一天地，下入三泉路。珠华翔青鸟，玉影耀白兔。\r\n山河一易姓，万事随人去。白昼盗开陵，玄冬火焚树。\r\n哀哉送死厚，乃为弃身具。死者不复知，回看汉文墓。"
        },
        {
            "title": "李夫人歌",
            "content": "璿闺羽帐华烛陈，方士夜降夫人神。葳蕤半露芙蓉色，\r\n窈窕将期环珮身。丽如三五月，可望难亲近。\r\n嚬黛含犀竟不言，春思秋怨谁能问。欲求巧笑如生时，\r\n歌尘在空瑟衔丝。神来未及梦相见，帝比初亡心更悲。\r\n爱之欲其生又死，东流万代无回水。宫漏丁丁夜向晨，\r\n烟消雾散愁方士。"
        },
        {
            "title": "会仙歌",
            "content": "轻轻濛濛，龙言凤语何从容，耳有响兮目无踪。杳杳默默，\r\n花张锦织，王母初自昆仑来，茅盈王方平在侧。\r\n青毛仙鸟衔锦符，谨上阿环起居王母书。始知仙事亦多故，\r\n一隔绛河千岁馀。详玉字，多喜气，瑶台明月来堕地。\r\n冠剑低昂蹈舞频，礼容尽若君臣事。愿言小仙艺，\r\n姓名许飞琼，洞阴玉磬敲天声。乐王母，一送玉杯长命酒。\r\n碧花醉，灵扬扬，笑赐二子长生方。二子未及伸拜谢，\r\n苍苍上兮皇皇下。"
        },
        {
            "title": "霓裳羽衣歌",
            "content": "玉烟生窗午轻凝，晨华左耀鲜相凌。人言天孙机上亲手迹，\r\n有时怨别无所惜。遂令武帝厌云韶，金针天丝缀飘飘。\r\n五声写出心中见，拊石喧金柏梁殿。此衣春日赐何人，\r\n秦女腰肢轻若燕。香风间旋众彩随，联联珍珠贯长丝。\r\n眼前意是三清客，星宿离离绕身白。鸾凤有声不见身，\r\n出宫入徵随伶人。神仙如月只可望，瑶华池头几惆怅。\r\n乔山一闭曲未终，鼎湖秋惊白头浪。"
        },
        {
            "title": "秋夜对月怀李正封",
            "content": "援琴怅独立，高月对秋堂。美人远于月，徒望空景光。\r\n坐忆执手时，七弦起凄凉。平生知音少，君子安可忘。\r\n客意如梦寐，路岐遍四方。日远迷所之，满天心暗伤。\r\n主奉二鲤鱼，中含五文章。惜无千金答，愁思盈中肠。\r\n此夕临风叹，零露沾衣裳。"
        },
        {
            "title": "萧史图歌",
            "content": "霜绡数幅八月天，彩龙引凤堂堂然。小载萧仙穆公女，\r\n随仙上归玉京去。仙路迢遥烟几重，女衣清净云三素。\r\n胡髯毵珊云髻光，翠蕤皎洁琼华凉。露痕烟迹渍红貌，\r\n疑别秦宫初断肠。此天每在西北上，紫霄洞客晓烟望。"
        },
        {
            "title": "杂歌谣辞·李夫人歌",
            "content": "璇闺羽帐华烛陈，方士夜降夫人神。葳蕤半露芙蓉色，\r\n窈窕将期环佩身。丽如三五月，可望难亲近。\r\n颦黛含犀竟不言，春思秋怨谁能问。欲求巧笑如生时，\r\n歌尘在空瑟衔丝。神来未及梦相见，帝比初亡心更悲。\r\n爱之欲其生又死，东流万代无回水。宫漏丁丁夜向晨，\r\n烟销雾散愁方士。"
        },
        {
            "title": "杂曲歌辞·夜寒吟",
            "content": "九衢金吾夜行行，上宫玉漏遥分明。霜飙乘阴扫地起，\r\n旅鸿迷雪绕枕声，远人归梦既不成。留家惜夜欢心发，\r\n罗幕画堂深皎洁。兰烟对酒客几人，兽火扬光二三月。\r\n细腰楚姬丝竹间，白苎长袖歌闲闲，岂识苦寒损朱颜。"
        },
        {
            "title": "蔡平喜遇河阳马判官宽话别",
            "content": "从事东军正四年，相逢且喜偃兵前。看寻狡兔翻三窟，\r\n见射妖星落九天。江上柳营回鼓角，河阳花府望神仙。\r\n秋风萧飒醉中别，白马嘶霜雁叫烟。"
        },
        {
            "title": "古意",
            "content": "女萝寄青松，绿蔓花绵绵。三五定君婚，结发早移天。\r\n肃肃羔雁礼，泠泠琴瑟篇。恭承采蘩祀，敢效同车贤。\r\n皎日不留景，良辰如逝川。愁心忽移爱，花貌无归妍。\r\n翠袖皓珠粉，碧阶封绿钱。新人易如玉，废瑟难为弦。\r\n寄谢蕣华木，荣君香阁前。岂无摇落苦，贵与根蒂连。\r\n希君旧光景，照妾薄暮年。"
        },
        {
            "title": "杂曲歌辞·行路难",
            "content": "玉堂向夕如无人，丝竹俨然宫商死。细人何言入君耳，\r\n尘生金尊酒如水。君今不念岁蹉跎，雁天明明凉露多。\r\n华灯青凝久照夜，彩童窈窕虚垂罗。入宫见妒君不察，\r\n莫入此地出风波。此时不乐早休息，女颜易老君如何。"
        },
        {
            "title": "杂曲歌辞·鸣雁行",
            "content": "七月朔方雁心苦，联影翻空落南土。八月江南阴复晴，\r\n浮云绕天难夜行。羽翼劳痛心虚惊，一声相呼百处鸣。\r\n楚童夜宿烟波侧，沙上布罗连草色。月暗风悲欲下天，\r\n不知何处容栖息。楚童胡为伤我神，尔不曾作远行人。\r\n江南羽族本不少，宁得网罗此客鸟。"
        },
        {
            "title": "杂曲歌辞·壮士行",
            "content": "西方太白高，壮士羞病死。心知报恩处，对酒歌易水。\r\n砂鸿嗥天末，横剑别妻子。苏武执节归，班超束书起。\r\n山河不足重，重在遇知己。"
        },
        {
            "title": "杂曲歌辞·羽林行",
            "content": "朝出羽林宫，入参云台议。独请万里行，不奏和亲事。\r\n君王重年少，深纳开边利。宝马雕玉鞍，一朝从万骑。\r\n煌煌都门外，祖帐光七贵。歌钟乐行军，云物惨别地。\r\n箫笳整部曲，幢盖动郊次。临风亲戚怀，满袖儿女泪。\r\n行行复何赠，长剑报恩字。"
        },
        {
            "title": "杂曲歌辞·悲哉行",
            "content": "促促晨复昏，死生同一源。贵年不惧老，贱老伤久存。\r\n朗朗哭前歌，绛旌引幽魂。来为千金子，去卧百草根。\r\n黄土塞生路，悲风送回辕。金鞍旧良马，四顾不出门。\r\n生结千岁念，荣及百代孙。黄金买性命，白刃仇一言。\r\n宁知北山上，松柏侵田园。"
        },
        {
            "title": "琴曲歌辞·蔡氏五弄·秋思二首",
            "content": "胡风吹雁翼，远别无人乡。君近雁来处，几回断君肠。\r\n昔奉千日书，抚心怨星霜。无书又千日，世路重茫茫。\r\n燕国有佳丽，蛾眉富春光。自然君归晚，花落君空堂。\r\n君其若不然，岁晚双鸳鸯。顾兔蚀残月，幽光不如星。\r\n女儿晚事夫，颜色同秋萤。秋日边马思，武夫不遑宁。\r\n燕歌易水怨，剑舞蛟龙腥。风折连枝树，水翻无蒂萍。\r\n立身多户门，何必燕山铭。生世不如鸟，双双比翼翎。\r\n季秋天地间，万物生意足。我忧长于生，安得及草木。\r\n试从古人愿，致酒歌秉烛。燕赵皆世人，讵能长似玉。\r\n俯怜老期近，仰视日车速。萧飒御风君，魂梦愿相逐。\r\n百年夜销半，端为垂缨束。"
        },
        {
            "title": "琴曲歌辞·湘妃列女操",
            "content": "有虞夫人哭虞后，淑女何事又伤离。竹上泪迹生不尽，\r\n寄哀云和五十丝。云和经奏钧天曲，乍听宝琴遥嗣续。\r\n三湘测测流急绿，秋夜露寒蜀帝飞。枫林月斜楚臣宿，\r\n更疑川宫日黄昏。暗携女手殷勤言，环佩玲珑有无间。\r\n终疑既远双悄悄，苍梧旧云岂难召，老猿心寒不可啸。\r\n目眄眄兮意蹉跎，魂腾腾兮惊秋波。曲一尽兮忆再奏，\r\n众弦不声且如何。"
        },
        {
            "title": "相和歌辞·采莲曲二首",
            "content": "弄舟去曷来南塘水，荷叶映身摘莲子。暑衣清净鸳鸯喜，\r\n作浪舞花惊不起。殷勤护惜纤纤指，水菱初熟多新刺。\r\n采莲去曷来水无风，莲潭如镜松如龙。夏衫短袖交斜红，\r\n艳歌笑斗新芙蓉，戏鱼住听莲花东。"
        },
        {
            "title": "相和歌辞·怨诗",
            "content": "女萝寄松柏，绿蔓花绵绵。三五定君婚，结发早移天。\r\n肃肃羊雁礼，泠泠琴瑟篇。恭承采蘩祀，敢效同居贤。\r\n皎日不留景，良时如逝川。秋心还遗爱，春貌无归妍。\r\n翠袖洗朱粉，碧阶对绮钱。新人易如玉，废瑟难为弦。\r\n寄羡蕣华木，荣名香阁前。岂无摇落苦，贵与根蒂连。\r\n希君旧光景，照妾薄暮年。"
        },
        {
            "title": "横吹曲辞·陇头水",
            "content": "陇头水，千古不堪闻。生归苏属国，死别李将军。\r\n细响风凋草，清哀雁落云。"
        },
        {
            "title": "水殿采菱歌",
            "content": "宫鸦叫赤光，潮声入宫宫影凉。火华啼露卷横塘，\r\n金堤四合宛柔扬。美人荷裙芙蓉妆，柔荑萦雾棹龙航。\r\n采莲一声歌态长，青丝结眼捕鸳鸯。"
        }
    ]
}