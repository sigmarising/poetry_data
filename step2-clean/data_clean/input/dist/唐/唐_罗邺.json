{
    "dynasty": "唐",
    "author": "罗邺",
    "intro": "罗邺：唐朝诗人。",
    "items": [
        {
            "title": "行次",
            "content": "终日长程复短程，一山行尽一山青。\r\n路傍君子莫相笑，天上由来有客星。"
        },
        {
            "title": "共友人看花",
            "content": "愁将万里身，来伴看花人。何事独惆怅，故园还又春。"
        },
        {
            "title": "赠僧",
            "content": "繁华举世皆如梦，今古何人肯暂闲。\r\n唯有东林学禅客，白头闲坐对青山。"
        },
        {
            "title": "秋别",
            "content": "别路垂杨柳，秋风凄管弦。青楼君去后，明月为谁圆。"
        },
        {
            "title": "秋蝶二首",
            "content": "秦楼花发时，秦女笑相随。及到秋风日，飞来欲问谁。\r\n似厌栖寒菊，翩翩占晚阳。愁人如见此，应下泪千行。"
        },
        {
            "title": "冬日庙中书事呈栖白上人",
            "content": "日高荒庙掩双扉，杉径无人鸟雀悲。昨日江潮起归思，\r\n满窗风雨觉来时。何堪身计长如此，闲尽炉灰却是疑。\r\n赖有碧云吟句客，禅馀相访说新诗。"
        },
        {
            "title": "夏日题远公北阁",
            "content": "危阁压山冈，晴空疑鸟行。胜搜花界尽，响益梵音长。\r\n有月堪先到，无风亦自凉。人烟纷绕绕，诸树共苍苍。\r\n榻恋高楼语，瓯怜昼茗香。此身闲未得，驱马入残阳。"
        },
        {
            "title": "凤州北楼",
            "content": "城上层楼北望时，闲云远水自相宜。\r\n人人尽道堪图画，枉遣山翁醉习池。"
        },
        {
            "title": "夏日宿灵岩寺宗公院",
            "content": "寺入千岩石路长，孤吟一宿远公房。卧听半夜杉坛雨，\r\n转觉中峰枕簟凉。花界已无悲喜念，尘襟自足是非妨。\r\n他年纵使重来此，息得心猿鬓已霜。"
        },
        {
            "title": "秋日留别义初上人",
            "content": "塞寺穷秋别远师，西风一雁倍伤悲。每嗟尘世长多事，\r\n重到禅斋是几时。霜岭自添红叶恨，月溪休和碧云词。\r\n关河回首便千里，飞锡南归讵可知。"
        },
        {
            "title": "吴门再逢方干处士",
            "content": "天上高名世上身，垂纶何不驾蒲轮。一朝卿相俱前席，\r\n千古篇章冠后人。稽岭不归空挂梦，吴宫相值欲沾巾。\r\n吾王若致升平化，可独成周只渭滨。"
        },
        {
            "title": "春日过寿安山馆",
            "content": "旧国多将泉石亲，西游爱此拂行尘。帘开山色离亭午，\r\n步入松香别岛春。谁肯暂安耕钓地，相逢谩叹路岐身。\r\n归期不及桃花水，江上何曾鲙雪鳞。"
        },
        {
            "title": "伤侯第",
            "content": "世间荣辱半相和，昨日权门今雀罗。万古明君方纳谏，\r\n九江迁客更应多。碧池草熟人偷钓，画戟春闲莺乱过。\r\n几许乐僮无主后，不离邻巷教笙歌。"
        },
        {
            "title": "途中寄友人",
            "content": "秋庭怅望别君初，折柳分襟十载馀。相见或因中夜梦，\r\n寄来多是隔年书。携樽座外花空老，垂钓江头柳渐疏。\r\n裁得诗凭千里雁，吟来宁不忆吾庐。"
        },
        {
            "title": "夏晚望嵩亭有怀",
            "content": "正怜云水与心违，湖上亭高对翠微。尽日不妨凭槛望，\r\n终年未必有家归。青蝉渐傍幽丛噪，白鸟时穿返照飞。\r\n此地又愁无计住，一竿何处是因依。"
        },
        {
            "title": "偶题离亭",
            "content": "万般名利不关身，况待山平海变尘。五月波涛争下峡，\r\n满堂金玉为何人。谩夸浮世青云贵，未尽离杯白发新。\r\n谁似雨蓬蓬底客，渚花汀鸟自相亲。"
        },
        {
            "title": "河上逢友人",
            "content": "知君意不浅，立马问生涯。薄业无归地，他乡便是家。\r\n宵吟怜桂魄，朝起怯菱花。语尽黄河上，西风日又斜。"
        },
        {
            "title": "巴南旅泊",
            "content": "巴山惨别魂，巴水彻荆门。此地若重到，居人谁复存。\r\n落帆红叶渡，驻马白云村。却羡南飞雁，年年到故园。"
        },
        {
            "title": "蝉",
            "content": "才入新秋百感生，就中蝉噪最堪惊。能催时节凋双鬓，\r\n愁到江山听一声。不傍管弦拘醉态，偏依杨柳挠离情。\r\n故园闻处犹惆怅，况是经年万里行。"
        },
        {
            "title": "边将",
            "content": "马上乘秋欲建勋，飞狐夜斗出师频。若无紫塞烟尘事，\r\n谁识青楼歌舞人。战骨沙中金镞在，贺筵花畔玉盘新。\r\n由来边卒皆如此，只是君门合杀身。"
        },
        {
            "title": "竹",
            "content": "翠叶才分细细枝，清阴犹未上阶墀。蕙兰虽许相依日，\r\n桃李还应笑后时。抱节不为霜霰改，成林终与凤凰期。\r\n渭滨若更征贤相，好作渔竿系钓丝。"
        },
        {
            "title": "上东川顾尚书",
            "content": "轻财重义真公子，长策沈机继武侯。\r\n龙节坐持兵十万，可怜三蜀尽无忧。"
        },
        {
            "title": "灞上感别",
            "content": "灞水何人不别离，无家南北倚空悲。\r\n十年此路花时节，立马沾襟酒一卮。"
        },
        {
            "title": "春日偶题城南韦曲",
            "content": "韦曲城南锦绣堆，千金不惜买花栽。\r\n谁知豪贵多羁束，落尽春红不见来。"
        },
        {
            "title": "公子行",
            "content": "金鞍玉勒照花明，过后春风特地生。\r\n半醉五侯门里出，月高犹在禁街行。"
        },
        {
            "title": "南行",
            "content": "腊晴江暖鸊鹈飞，梅雪香黏越女衣。\r\n鱼市酒村相识遍，短船歌月醉方归。"
        },
        {
            "title": "镜",
            "content": "昔岁相知别有情，几回磨拭始将行。\r\n如今老去愁无限，抱向闲窗却怕明。"
        },
        {
            "title": "春日与友人话别",
            "content": "酌坐对芳草，东风吹旅衣。最嫌驱马倦，自未有山归。\r\n华发将时逼，青云计又非。离襟一沾洒，回首正残晖。"
        },
        {
            "title": "落第东归",
            "content": "年年春色独怀羞，强向东归懒举头。\r\n莫道还家便容易，人间多少事堪愁。"
        },
        {
            "title": "叹流水二首",
            "content": "人间莫谩惜花落，花落明年依旧开。\r\n却最堪悲是流水，便同人事去无回。\r\n龙跃虬蟠旋作潭，绕红溅绿下东南。\r\n春风散入侯家去，漱齿花前酒半酣。"
        },
        {
            "title": "春江恨别",
            "content": "望断长川一叶舟，可堪归路更沿流。\r\n重来别处无人见，芳草斜阳满渡头。"
        },
        {
            "title": "为人感赠",
            "content": "歌舞从来最得名，如今老寄洛阳城。\r\n当时醉送龙骧曲，留与谁家唱月明。"
        },
        {
            "title": "吴王古宫井二首",
            "content": "古宫荒井曾平后，见说耕人又凿开。\r\n拾得玉钗镌敕字，当时恩泽赐谁来。\r\n含青薜荔随金甃，碧砌磷磷生绿苔。\r\n莫言数尺无波水，曾与如花并照来。"
        },
        {
            "title": "驾蜀回",
            "content": "上皇西幸却归秦，花木依然满禁春。\r\n唯有贵妃歌舞地，月明空殿锁香尘。"
        },
        {
            "title": "长安春雨",
            "content": "兼风飒飒洒皇州，能滞轻寒阻胜游。\r\n半夜五侯池馆里，美人惊起为花愁。"
        },
        {
            "title": "叹平泉（一作伤平泉庄）",
            "content": "生前几到此亭台，寻叹投荒去不回。\r\n若遣春风会人意，花枝尽合向南开。"
        },
        {
            "title": "水帘",
            "content": "万点飞泉下白云，似帘悬处望疑真。\r\n若将此水为霖雨，更胜长垂隔路尘。"
        },
        {
            "title": "陈宫",
            "content": "白玉尊前紫桂香，迎春阁上燕双双。\r\n陈王半醉贵妃舞，不觉隋兵夜渡江。"
        },
        {
            "title": "蜡烛",
            "content": "暖香红焰一时燃，缇幕初垂月落天。\r\n堪恨兰堂别离夜，如珠似泪滴樽前。"
        },
        {
            "title": "过王濬墓",
            "content": "埋骨千年近路尘，路傍碑号晋将军。\r\n当时若使无功业，早个耕桑到此坟。"
        },
        {
            "title": "送春",
            "content": "欲别东风剩黯然，亦知春去有明年。\r\n世间争那人先老，更对残花一醉眠。"
        },
        {
            "title": "叹别",
            "content": "北来南去几时休，人在光阴似箭流。\r\n直待江山尽无路，始因抛得别离愁。"
        },
        {
            "title": "温泉",
            "content": "一条春水漱莓苔，几绕玄宗浴殿回。\r\n此水贵妃曾照影，不堪流入旧宫来。"
        },
        {
            "title": "黄河晓渡",
            "content": "大河平野正穷秋，羸马羸僮古渡头。\r\n昨夜莲花峰下月，隔帘相伴到明愁。"
        },
        {
            "title": "早行",
            "content": "雨洒江声风又吹，扁舟正与睡相宜。\r\n无端戍鼓催前去，别却青山向晓时。"
        },
        {
            "title": "嘉陵江",
            "content": "嘉陵南岸雨初收，江似秋岚不煞流。\r\n此地终朝有行客，无人一为棹扁舟。"
        },
        {
            "title": "大散岭",
            "content": "过往长逢日色稀，雪花如掌扑行衣。\r\n岭头却望人来处，特地身疑是鸟飞。"
        },
        {
            "title": "秋怨",
            "content": "梦断南窗啼晓乌，新霜昨夜下庭梧。\r\n不知帘外如珪月，还照边城到晓无。"
        },
        {
            "title": "题终南山僧堂",
            "content": "九衢终日见南山，名利何人肯掩关。\r\n唯有吾师达真理，坐看霜树老云间。"
        },
        {
            "title": "渡江有感",
            "content": "岸落残红锦雉飞，渡江船上夕阳微。\r\n一枝犹负平生意，归去何曾胜不归。"
        },
        {
            "title": "汴河",
            "content": "炀帝开河鬼亦悲，生民不独力空疲。\r\n至今呜咽东流水，似向清平怨昔时。"
        },
        {
            "title": "鸡冠花",
            "content": "一枝秾艳对秋光，露滴风摇倚砌傍。\r\n晓景乍看何处似，谢家新染紫罗裳。"
        },
        {
            "title": "梅花",
            "content": "繁如瑞雪压枝开，越岭吴溪免用栽。\r\n却是五侯家未识，春风不放过江来。"
        },
        {
            "title": "骊山",
            "content": "风摇岩桂露闻香，白鹿惊时出绕墙。\r\n不向骊山锁宫殿，可知仙去是明皇。"
        },
        {
            "title": "放鹧鸪",
            "content": "好傍青山与碧溪，刺桐毛竹待双栖。\r\n花时迁客伤离别，莫向相思树上啼。"
        },
        {
            "title": "望仙",
            "content": "千金垒土望三山，云鹤无踪羽卫还。\r\n若说神仙求便得，茂陵何事在人间。"
        },
        {
            "title": "闻子规",
            "content": "蜀魄千年尚怨谁，声声啼血向花枝。\r\n满山明月东风夜，正是愁人不寐时。"
        },
        {
            "title": "河湟",
            "content": "河湟何计绝烽烟，免使征人更戍边。\r\n尽放农桑无一事，遣教知有太平年。"
        },
        {
            "title": "宫中二首",
            "content": "芳草长含玉辇尘，君王游幸此中频。\r\n今朝别有承恩处，鹦鹉飞来说似人。\r\n虽然自小属梨园，不识先皇玉殿门。\r\n还是当时歌舞曲，今来何处最承恩。"
        },
        {
            "title": "出都门",
            "content": "青门春色一花开，长到花时把酒杯。\r\n自觉无家似潮水，不知归处去还来。"
        },
        {
            "title": "芳草",
            "content": "曲江岸上天街里，两地纵生车马多。\r\n不似萋萋南浦见，晚来烟雨半相和。"
        },
        {
            "title": "云",
            "content": "纷纷霭霭遍江湖，得路为霖岂合无。\r\n莫使悠飏只如此，帝乡还更暖苍梧。"
        },
        {
            "title": "柳絮",
            "content": "处处东风扑晚阳，轻轻醉粉落无香。\r\n就中堪恨隋堤上，曾惹龙舟舞凤凰。"
        },
        {
            "title": "看花",
            "content": "花开只恐看来迟，及到愁如未看时。\r\n家在楚乡身在蜀，一年春色负归期。"
        },
        {
            "title": "萤二首",
            "content": "水殿清风玉户开，飞光千点去还来。\r\n无风无月长门夜，偏到阶前点绿苔。\r\n裴回无烛冷无烟，秋径莎庭入夜天。\r\n休向书窗来照字，近来红蜡满歌筵。"
        },
        {
            "title": "雁二首",
            "content": "暮天新雁起汀洲，红蓼花开水国愁。\r\n想得故园今夜月，几人相忆在江楼。\r\n早背胡霜过戍楼，又随寒日下汀洲。\r\n江南江北多离别，忍报年年两地愁。"
        },
        {
            "title": "早发",
            "content": "一点灯残鲁酒醒，已携孤剑事离程。愁看飞雪闻鸡唱，\r\n独向长空背雁行。白草近关微有路，浊河连底冻无声。\r\n此中来往本迢递，况是驱羸客塞城。"
        },
        {
            "title": "秋日留题蒋亭",
            "content": "西风才起一蝉鸣，便算关河马上程。碧浪鹢舟从此别，\r\n丹霄鹄箭忍无成。二年芳思随云雨，几日离歌恋旆旌。\r\n回首横塘更东望，露荷烟菊倍伤情。"
        },
        {
            "title": "芳草",
            "content": "废苑墙南残雨中，似袍颜色正蒙茸。微香暗惹游人步，\r\n远绿才分斗雉踪。三楚渡头长恨见，五侯门外却难逢。\r\n年年纵有春风便，马迹车轮一万重。"
        },
        {
            "title": "仆射陂晚望",
            "content": "离人到此倍堪伤，陂水芦花似故乡。身事未知何日了，\r\n马蹄唯觉到秋忙。田园牢落东归晚，道路辛勤北去长。\r\n却羡无愁是沙鸟，双双相趁下斜阳。"
        },
        {
            "title": "登凌歊台",
            "content": "高台今日竟长闲，因想兴亡自惨颜。四海已归新雨露，\r\n六朝空认旧江山。槎翘独鸟沙汀畔，风递连墙雪浪间。\r\n好是轮蹄来往便，谁人不向此跻攀。"
        },
        {
            "title": "巴南旅舍言怀",
            "content": "万浪千岩首未回，无憀相倚上高台。家山如画不归去，\r\n客舍似仇谁遣来。红泪罢窥连晓烛，碧波休引向春杯。\r\n后时若有青云望，何事偏教羽翼摧。"
        },
        {
            "title": "入关",
            "content": "古道槐花满树开，入关时节一蝉催。出门唯恐不先到，\r\n当路有谁长待来。似箭年光还可惜，如蓬生计更堪哀。\r\n故园若有渔舟在，应挂云帆早个回。"
        },
        {
            "title": "东归",
            "content": "日日唯忧行役迟，东归可是有家归。都缘桂玉无门住，\r\n不算山川去路危。秦树梦愁黄鸟啭，吴江钓忆锦鳞肥。\r\n桃夭李艳清明近，惆怅当年意尽违。"
        },
        {
            "title": "闻友人入越幕因以诗赠",
            "content": "稽岭春生酒冻销，烟鬟红袖恃娇饶。岸边丛雪晴香老，\r\n波上长虹晚影遥。正哭阮途归未得，更闻江笔赴嘉招。\r\n人间荣瘁真堪恨，坐想征轩鬓欲凋。"
        },
        {
            "title": "钓翁（一作郑谷诗）",
            "content": "来往烟波非定居，生涯蓑褐外无馀。闲垂两鬓任如鹤，\r\n只系一竿时得鱼。月浦扣船歌皎洁，雨蓬隈岸卧萧疏。\r\n行人误话金张贵，笑指北邙丘与墟。"
        },
        {
            "title": "冬日寄献庾员外",
            "content": "曾谒仙宫最上仙，西风许醉桂花前。争欢酒蚁浮金爵，\r\n从听歌尘扑翠蝉。秋霁卷帘凝锦席，夜阑吹笛称江天。\r\n却思紫陌觥筹地，兔缺乌沈欲半年。"
        },
        {
            "title": "春风",
            "content": "每岁东来助发生，舞空悠飏遍寰瀛。暗添芳草池塘色，\r\n远递高楼箫管声。帘透骊宫偏带恨，花催上苑剩多情。\r\n如何一瑞车书日，吹取青云道路平。"
        },
        {
            "title": "献池州庾员外",
            "content": "曾降瑶缄荐姓名，攀云几合到蓬瀛。须存彭寿千年在，\r\n终见茅公九转成。鲲海已知劳鹤使，萤窗不那梦霓旌。\r\n琪花玉蔓应相笑，未得歌吟从酒行。"
        },
        {
            "title": "费拾遗书堂",
            "content": "满袖归来天桂香，紫泥重降旧书堂。自怜苇带同巢许，\r\n不驾蒲轮佐禹汤。怪石尽含千古秀，奇花多吐四时芳。\r\n何人更肯追高躅，唯有樵童戏藓床。"
        },
        {
            "title": "别夜",
            "content": "秋入江天河汉清，迢迢钟漏出孤城。金波千里别来夜，\r\n玉箸两行流到明。若在人间须有恨，除非禅伴始无情。\r\n人间谁有□□□，聚散自然惆怅生。"
        },
        {
            "title": "览陈丕卷",
            "content": "雪宫词客燕宫游，一轴烟花象外搜。谩把蜀纹当昼展，\r\n徒夸湘碧带春流。吟时致我寒侵骨，得处疑君白尽头。\r\n从北南归明月夜，岭猿滩鸟更悠悠。"
        },
        {
            "title": "溪上春望",
            "content": "无端溪上看兰桡，又是东风断柳条。双鬓多于愁里镊，\r\n四时须向酬中销。行人骏马嘶香陌，独我残阳倚野桥。\r\n吟水咏山心未已，可能终不胜渔樵。"
        },
        {
            "title": "春过白遥岭",
            "content": "鸟道穿云望峡遥，羸蹄经宿在岧峣。到来山下春将半，\r\n上得林端雪未消。返驾王尊何足叹，哭途阮籍谩无聊。\r\n未知遇此凄惶者，泣向东风鬓欲凋。"
        },
        {
            "title": "秋夕旅怀",
            "content": "阶前月色与蛩声，阶上愁人坐复行。秦谷入霜空有梦，\r\n越山无计可归耕。穷途若遣长堪恸，华发无因肯晚生。\r\n不似扁舟钓鱼者，免将心事算浮荣。"
        },
        {
            "title": "春山山馆旅怀",
            "content": "山馆吟馀山月斜，东风摇曳拂窗华。岂知驱马无闲日，\r\n长在他人后到家。孤剑向谁开壮节，流年催我自堪嗟。\r\n灯前结束又前去，晓出石林啼乱鸦。"
        },
        {
            "title": "春夜赤水驿旅怀",
            "content": "一星残烛照离堂，失计游心归渺茫。不自寻思无道路，\r\n为谁辛苦竞时光。九衢春色休回首，半夜溪声正梦乡。\r\n却羡去年买山侣，月斜渔艇倚潇湘。"
        },
        {
            "title": "春夕寄友人时有与歌者南北",
            "content": "芳径春归花半开，碧山波暖雁初回。满楼月色还依旧，\r\n昨夜歌声自不来。愁眼向谁零玉箸，征蹄何处驻红埃。\r\n中宵吟罢正惆怅，从此兰堂锁绿苔。"
        },
        {
            "title": "冬日旅怀",
            "content": "乌焰才沈桂魄生，霜阶拥褐暂吟行。闲思江市白醪满，\r\n静忆僧窗绿绮横。尘土自怜长失计，云帆尤觉有归情。\r\n几多怅望无穷事，空画炉灰坐到明。"
        },
        {
            "title": "惜春",
            "content": "燕归巢后即离群，吟倚东风恨日曛。一别一年方见我，\r\n游来游去不禁君。莺花御苑看将尽，丝竹侯家亦少闻。\r\n独坐南楼正惆怅，柳塘花絮更纷纷。"
        },
        {
            "title": "洛阳春望",
            "content": "洛阳春霁绝尘埃，嵩少烟岚画障开。草色花光惹襟袖，\r\n箫声歌响隔楼台。人心但觉闲多少，马足方知倦往来。\r\n愁上中桥桥上望，碧波东去夕阳催。"
        },
        {
            "title": "长安春夕旅怀",
            "content": "几年栖旅寄西秦，不识花枝醉过春。短艇闲思五湖浪，\r\n羸蹄愁傍九衢尘。关河风雨迷归梦，钟鼓朝昏老此身。\r\n忽向太平时节过，一竿持去老遗民。"
        },
        {
            "title": "秋晚",
            "content": "残星残月一声钟，谷际岩隈爽气浓。不向碧台惊醉梦，\r\n但来清镜促愁容。繁金露洁黄笼菊，独翠烟凝远涧松。\r\n闲步幽林与苔径，渐移栖鸟及鸣蛩。"
        },
        {
            "title": "下第",
            "content": "谩把青春酒一杯，愁襟未信酒能开。江边依旧空归去，\r\n帝里还如不到来。门掩残阳鸣鸟雀，花飞何处好池台。\r\n此时惆怅便堪老，何用人间岁月催。"
        },
        {
            "title": "题笙",
            "content": "筠管参差排凤翅，月堂凄切胜龙吟。最宜轻动纤纤玉，\r\n醉送当观滟滟金。缑岭独能征妙曲，嬴台相共吹清音。\r\n好将宫徵陪歌扇，莫遣新声郑卫侵。"
        },
        {
            "title": "秋日怀江上友人",
            "content": "行子岂知烟水劳，西风独自泛征艘。酒醒孤馆秋帘卷，\r\n月满寒江夜笛高。黄叶梦馀归朔塞，青山家在极波涛。\r\n去年今日逢君处，雁下芦花猿正号。"
        },
        {
            "title": "白角簟",
            "content": "叠玉骈珪巧思长，露华烟魄让清光。休摇雉尾当三伏，\r\n似展龙鳞在一床。高价不唯标越绝，冷纹疑似卧潇湘。\r\n杜陵他日重归去，偏称醉眠松桂堂。"
        },
        {
            "title": "题沧浪峡",
            "content": "门向红尘日日开，入门襟袖远尘埃。暗香惹步涧花发，\r\n晚景逼檐溪鸟回。不为市朝行路近，有谁车马看山来。\r\n可怜严子持竿处，云水终年锁绿苔。"
        },
        {
            "title": "鹦鹉咏",
            "content": "玉槛瑶轩任所依，东风休忆岭头归。金笼共惜好毛羽，\r\n红觜莫教多是非。便向郄堂夸饮啄，还应祢笔发光辉。\r\n乘时得路何须贵，燕雀鸾凰各有机。"
        },
        {
            "title": "落第书怀寄友人",
            "content": "清世谁能便陆沈，相逢休作忆山吟。若教仙桂在平地，\r\n更有何人肯苦心。去国汉妃还似玉，亡家石氏岂无金。\r\n且安怀抱莫惆怅，瑶瑟调高尊酒深。"
        },
        {
            "title": "趁职单于留别阙下知己",
            "content": "职忝翩翩逐建牙，笈随征骑入胡沙。定将千里书凭雁，\r\n应看三春雪当花。年长有心终报国，时清到处便营家。\r\n逢秋不拟同张翰，为忆鲈鱼却叹嗟。"
        },
        {
            "title": "闻杜鹃",
            "content": "花时一宿碧山前，明月东风叫杜鹃。孤馆觉来听夜半，\r\n羸僮相对亦无眠。汝身哀怨犹如此，我泪纵横岂偶然。\r\n争得苍苍知有恨，汝身成鹤我成仙。"
        },
        {
            "title": "洛水",
            "content": "一道潺湲溅暖莎，年年惆怅是春过。莫言行路听如此，\r\n流入深宫怅更多。桥畔月来清见底，柳边风紧绿生波。\r\n纵然满眼添归思，未把渔竿奈尔何。"
        },
        {
            "title": "留献彭门郭常侍",
            "content": "受得彭门拥信旗，一家将谓免羁离。到来门馆空归去，\r\n羞向交亲说受知。层构尚无容足地，尺波宁有跃鳞时。\r\n到头忍耻求名是，须向青云觅路岐。"
        },
        {
            "title": "钟陵崔大夫罢镇攀随再经匡庐寺宿",
            "content": "一抛文战学从公，两逐旌旗宿梵宫。酒醒月移窗影畔，\r\n夜凉身在水声中。侯门聚散真如梦，花界登临转悟空。\r\n明发不堪山下路，几程愁雨又愁风。"
        },
        {
            "title": "早梅",
            "content": "缀雪枝条似有情，凌寒澹注笑妆成。冻香飘处宜春早，\r\n素艳开时混月明。迁客岭头悲袅袅，美人帘下妒盈盈。\r\n满园桃李虽堪赏，要且东风晚始生。"
        },
        {
            "title": "谢友人遗华阳巾",
            "content": "剪露裁烟胜角冠，来从玉洞五云端。醉宜薤叶欹斜影，\r\n稳称菱花子细看。野客爱留笼鹤发，溪翁争乞配渔竿。\r\n真仙首饰劳相寄，尘土翻惭戴去难。"
        },
        {
            "title": "长安惜春",
            "content": "千门共惜放春回，半锁楼台半复开。公子不能留落日，\r\n南山遮莫倚高台。残红似怨皇州雨，细绿犹藏画蜡灰。\r\n毕竟思量何足叹，明年时节又还来。"
        },
        {
            "title": "山阳贻友人",
            "content": "性僻多将云水便，山阳酒病动经年。行迟暖陌花拦马，\r\n睡重春江雨打船。闲弄玉琴双鹤舞，静窥庭树一猱悬。\r\n结茅更莫期深隐，声价如今满日边。"
        },
        {
            "title": "芦花",
            "content": "如练如霜干复轻，西风处处拂江城。长垂钓叟看不足，\r\n暂泊王孙愁亦生。好傍翠楼装月色，枉随红叶舞秋声。\r\n最宜群鹭斜阳里，闲捕纤鳞傍尔行。"
        },
        {
            "title": "野花",
            "content": "拂露丛开血色殷，枉无名字对空山。时逢舞蝶寻香至，\r\n少有行人辍棹攀。若在侯门看不足，为生江岸见如闲。\r\n结根毕竟输桃李，长近都城紫陌间。"
        },
        {
            "title": "题水帘洞",
            "content": "乱泉飞下翠屏中，名共真珠巧缀同。一片长垂今与古，\r\n半山遥听水兼风。虽无舒卷随人意，自有潺湲济物功。\r\n每向暑天来往见，疑将仙子隔房栊。"
        },
        {
            "title": "赠东川梓桐县韦德孙长官",
            "content": "前代高门今宰邑，怀才重义古来无。笙歌厌听吟清句，\r\n京洛思归展画图。蜀酝天寒留客醉，陇禽山晓隔帘呼。\r\n何年期拜朱幡贵，马上论诗在九衢。"
        },
        {
            "title": "春闺",
            "content": "愁坐兰闺日过迟，卷帘巢燕羡双飞。管弦楼上春应在，\r\n杨柳桥边人未归。玉笛岂能留舞态，金河犹自浣戎衣。\r\n梨花满院东风急，惆怅无言倚锦机。"
        },
        {
            "title": "鸳鸯",
            "content": "红闲碧霁瑞烟开，锦翅双飞去又回。一种鸟怜名字好，\r\n尽缘人恨别离来。暖依牛渚汀莎媚，夕宿龙池禁漏催。\r\n相对若教春女见，便须携向凤凰台。"
        },
        {
            "title": "早发宜陵即事",
            "content": "霜白山村月落时，一声鸡后又登岐。居人犹自掩关在，\r\n行客已愁驱马迟。身事不堪空感激，鬓毛看著欲凋衰。\r\n青萍委匣休哮吼，未有恩仇拟报谁。"
        },
        {
            "title": "春望梁石头城",
            "content": "柳碧桑黄破国春，残阳微雨望归人。江山不改兴亡地，\r\n冠盖自为前后尘。帆势挂风轻若翅，浪声吹岸叠如鳞。\r\n六朝无限悲愁事，欲下荒城回首频。"
        },
        {
            "title": "春晚渡河有怀",
            "content": "烟收绿野远连空，戍垒依稀入望中。万里山河星拱北，\r\n百年人事水归东。扁舟晚济桃花浪，走马晴嘶柳絮风。\r\n乡思正多羁思苦，不须回首问渔翁。"
        },
        {
            "title": "送张逸人",
            "content": "自说归山人事赊，素琴丹灶是生涯。床头残药鼠偷尽，\r\n溪上破门风摆斜。石井晴垂青葛叶，竹篱荒映白茅花。\r\n遥知此去应稀出，独卧晴窗梦晓霞。"
        },
        {
            "title": "流水",
            "content": "漾漾悠悠几派分，中浮短艇与鸥群。天街带雨淹芳草，\r\n玉洞漂花下白云。静称一竿持处见，急宜孤馆觉来闻。\r\n隋家柳畔偏堪恨，东入长淮日又曛。"
        },
        {
            "title": "自遣",
            "content": "四十年来诗酒徒，一生缘兴滞江湖。不愁世上无人识，\r\n唯怕村中没酒沽。春巷摘桑喧姹女，江船吹笛舞蛮奴。\r\n焚鱼酌醴醉尧代，吟向席门聊自娱。"
        },
        {
            "title": "老将",
            "content": "百战辛勤归帝乡，南班班里最南行。弓欺猿臂秋无力，\r\n剑泣虬髯晓有霜。千古耻非书玉帛，一心犹自向河湟。\r\n年年宿卫天颜近，曾把功勋奏建章。"
        },
        {
            "title": "经故洛城",
            "content": "一片危墙势恐人，墙边日日走蹄轮。筑时驱尽千夫力，\r\n崩处空为数里尘。长恨往来经此地，每嗟兴废欲沾巾。\r\n那堪又向荒城过，锦雉惊飞麦陇春。"
        },
        {
            "title": "谒宁祠",
            "content": "春生溪岭雪初开，下马云亭酹一杯。好是精灵偏有感，\r\n能于乡里不为灾。九江贾客应遥祝，五夜神兵数此来。\r\n尽室唯求多降福，新年归去便风催。"
        },
        {
            "title": "帝里",
            "content": "喧喧蹄毂走红尘，南北东西暮与晨。谩道青云难得路，\r\n何曾紫陌有闲人。杯倾竹叶侯门月，马落桃花御水春。\r\n只合咏歌来大国，况逢文景化惟新。"
        },
        {
            "title": "旧侯家",
            "content": "台阁层层倚半空，绕轩澄碧御沟通。金钿座上歌春酒，\r\n画蜡尊前滴晓风。岁月不知成隙地。子孙谁更系殊功。\r\n人间若算无荣辱，却是扁舟一钓翁。"
        },
        {
            "title": "上阳宫",
            "content": "春半上阳花满楼，太平天子昔巡游。千门虽对嵩山在，\r\n一笑还随洛水流。深锁笙歌巢燕听，遥瞻金碧路人愁。\r\n翠华却自登仙去，肠断宫娥望不休。"
        },
        {
            "title": "宿武安山有怀",
            "content": "野店暮来山畔逢，寒芜漠漠露华浓。窗间灯在犬惊吠，\r\n溪上月沈人罢舂。远别只愁添雪鬓，此生何计隐云峰。\r\n离心却羡南飞翼，独过吴江更数重。"
        },
        {
            "title": "槐花",
            "content": "行宫门外陌铜驼，两畔分栽此最多。欲到清秋近时节，\r\n争开金蕊向关河。层楼寄恨飘珠箔，骏马怜香撼玉珂。\r\n愁杀江湖随计者，年年为尔剩奔波。"
        },
        {
            "title": "莺",
            "content": "暖辞云谷背残阳，飞下东风翅渐长。却笑金笼是羁绊，\r\n岂知瑶草正芬芳。晓逢溪雨投红树，晚啭宫楼泣旧妆。\r\n何事离人不堪听，灞桥斜日袅垂杨。"
        },
        {
            "title": "自蜀入关",
            "content": "文战连输未息机，束书携剑定前非。近来从听事难得，\r\n休去且无山可归。匹马出门还怅望，孤云何处是因依。\r\n斜阳驿路西风紧，遥指人烟宿翠微。"
        },
        {
            "title": "征人",
            "content": "青楼一别戍金微，力尽秋来破虏围。锦字莫辞连夜织，\r\n塞鸿长是到春归。正怜汉月当空照，不奈胡沙满眼飞。\r\n唯有梦魂南去日，故乡山水路依稀。"
        },
        {
            "title": "春日宿崇贤里",
            "content": "柳暗榆飞春日深，水边门巷独来寻。旧山共是经年别，\r\n新句相逢竟夕吟。枕近禁街闻晓鼓，月当高竹见栖禽。\r\n劳歌莫问秋风计，恐起江河垂钓心。"
        },
        {
            "title": "冬夕江上言事五首",
            "content": "叶落才悲草又生，看看少壮是衰形。关中秋雨书难到，\r\n江上春寒酒易醒。多少系心身未达，寻思举目泪堪零。\r\n几时抛得归山去，松下看云读道经。\r\n喔喔晨鸡满树霜，喧喧晓渡簇舟航。数星昨夜寒炉火，\r\n一阵谁家腊瓮香。久别羁孤成潦倒，回看书剑更苍黄。\r\n逢人举止皆言命，至竟谋闲可胜忙。\r\n野堂吟罢独行行，点水微微冻不鸣。十里溪山新雪后，\r\n千家襟袖晓寒生。只宜醉梦依华寝，可称羸蹄赴宿程。\r\n日苦几多心下见，那堪岁晏又无成。\r\n僻居多与懒相宜，吟拥寒炉过腊时。风柳欲生阳面叶，\r\n冻梅先绽岭头枝。山川自小抛耕钓，骨肉无因免别离。\r\n赖有陶情一尊酒，愁中相向展愁眉。\r\n一带长溪渌浸门，数声幽鸟啄云根。\r\n松亭尽日唯空坐，难得儒翁共讨论。"
        },
        {
            "title": "长城",
            "content": "当时无德御乾坤，广筑徒劳万古存。谩役生民防极塞，\r\n不知血刃起中原。珠玑旋见陪陵寝，社稷何曾保子孙。\r\n降虏至今犹自说，冤声夜夜傍城根。"
        },
        {
            "title": "牡丹",
            "content": "落尽春红始著花，花时比屋事豪奢。买栽池馆恐无地，\r\n看到子孙能几家。门倚长衢攒绣毂，幄笼轻日护香霞。\r\n歌钟满座争欢赏，肯信流年鬓有华。"
        },
        {
            "title": "岁仗",
            "content": "玉帛朝元万国来，鸡人晓唱五门开。春排北极迎仙驭，\r\n日捧南山入寿杯。歌舜薰风铿剑佩，祝尧嘉气霭楼台。\r\n可怜四海车书共，重见萧曹佐汉材。"
        },
        {
            "title": "曲江春望",
            "content": "故国东归泽国遥，曲江晴望忆渔樵。都缘北阙春先到，\r\n不是南山雪易消。瑞影玉楼开组绣，欢声丹禁奏云韶。\r\n虽然未得陪鸳鸯，亦酹金觞祝帝尧。"
        },
        {
            "title": "江帆",
            "content": "别离不独恨蹄轮，\r\n渡口风帆发理频。\r\n何处青楼方凭槛，\r\n半江斜日认归人。"
        },
        {
            "title": "芳草",
            "content": "芳草和烟暖更青。\r\n闲门要路一时连。\r\n年年点简人间事。\r\n唯有春负不世情。"
        },
        {
            "title": "新安城",
            "content": "若算防边久远名，新安岂更胜长城。谩兴他役悲荒垒，\r\n何似从今实取兵。圣德便应同险固，人心自不向忠贞。\r\n但将死节酬尧禹，版筑无劳寇已平。"
        },
        {
            "title": "秋夕寄友人",
            "content": "秋夕苍茫一雁过，西风白露满宫莎。昨来京洛逢归客，\r\n犹说轩车未渡河。莫把少年空倚赖，须知孤立易蹉跎。\r\n想君怀抱哀吟夜，铜雀台前皓月多。"
        }
    ]
}