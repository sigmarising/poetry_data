{
    "dynasty": "唐",
    "author": "赵湘",
    "intro": "",
    "items": [
        {
            "title": "别杨埙",
            "content": "此身偏似雁，南北但孤飞。\r\n久客难为别，穷秋况未归。\r\n去程寒雨细，留话夕阳微。\r\n试共江边立，疏砧又捣衣。"
        },
        {
            "title": "寄梁鼎殿丞",
            "content": "登门长失约，千里阻关河。\r\n每为秋风至，空令夜梦多。\r\n旧时曾见许，新诺复如何。\r\n想望临荒径，微微雨滴蓑。"
        },
        {
            "title": "九日幽居书怀",
            "content": "九月蝉稀九日催，年光如逐水声回。\r\n人思往事凄凉在，菊倚荒庭寂寞开。\r\n落叶偶从池上过，夕阳初傍酒边来。\r\n白衣去后无消息，雨湿东篱欲长苔。"
        },
        {
            "title": "皇帝阁春帖子",
            "content": "昼漏新添刻，春寒早放班。\r\n恩随宽大诏，一日遍人间。"
        },
        {
            "title": "送刘熙",
            "content": "落日照行衣，乡程隔翠微。\r\n听蝉临水别，闻雨抱琴归。\r\n鬓发各疑短，天涯相见稀。\r\n离歌一声断，江上有鸿飞。"
        },
        {
            "title": "宋颂",
            "content": "九区混茫，皇天锡皇。\r\n羲教农化，勋纪华彰。\r\n继华于禹，承禹于汤。\r\n比于文武，逮其成康。\r\n圣道攸传，富寿无疆。\r\n隋之弃仁，天命不常。\r\n歼厥侈毒，祚归巨唐。\r\n唐孙复昏，荡于四方。\r\n民瘼其咨，逾于怀襄。\r\n草创中间，崩析滋章。\r\n割山裂川，国为披猖。\r\n氓不堪命，神恫其殃。\r\n俾宋有图，横驰竖张。\r\n日月五辰，齐其启光。\r\n实维太祖，肇基建邦。\r\n有若有苗，逆命弗祥。\r\n爰整其师，赫怒斯扬。\r\n荆舒既贡，南海趋跄。\r\n庸蜀微卢，虽险无当。\r\n惟尔曰夏，毒靡有流，\r\n民始克昌。屡饥而馔，\r\n久渴面浆。冰极授衣，\r\n暑烦降凉。洎我圣君，\r\n传叶振芳。圣神仁明，\r\n浩浩汪汪。吴人来王，\r\n并汾慑降。服不以戎，\r\n彭罔其镗。风雨攸暨，\r\n如禽集翔。淳复天人，\r\n礼修夏商。前正后直，\r\n左贤右良。忠正并驱，\r\n回邪跼藏。鳏恤寡矜，\r\n寇屏宄亡。药蒸石黎，\r\n法衡度量。乃宅孝悌，\r\n乃谨序庠。衣帛食肉，\r\n罔有攸伤。关讥匪艰，\r\n什一靡庞。虽有罟网，\r\n不罗汙潢。虽有山林，\r\n不乱斧{左爿右斤}。虽有权衡，\r\n民不以强。虽有郛郭，\r\n民不以防。宗庙既清，\r\n郊社甚庄。品物争瑞，\r\n史载交相。未诰俗化，\r\n将时合苍。盈耳四海，\r\n但闻洋洋。其雍其熙，\r\n无施无为。乾坤法之，\r\n治于垂衣。蒙彼蚩蚩，\r\n不觉不知。天下一致，\r\n夫何虑思。清之净之，\r\n平之泰之。倏变于道，\r\n殊途同归。伟焉厥图，\r\n本蕃益枝。百世之后，\r\n实流其奇。史官既良，\r\n康哉具书。古有吉甫，\r\n为宣王诗。是故臣湘，\r\n作夫颂辞。圣德形容，\r\n神明告兹。狂斐恐慴，\r\n少颂史遗。"
        },
        {
            "title": "寄梁鼎殿丞十二韵",
            "content": "忆昔初投刺，秋风八咏边。\r\n偶参知好日，一见自多年。\r\n吏散公堂雨，帘垂馆树烟。\r\n共吟曾试茗，同坐或闻蝉。\r\n渡水寻支遁，登山学地仙。\r\n献酬多奥妙，谈笑屢迁延。\r\n夜月侵诗卷，寒灯落酒船。\r\n醉容舝带去，卧许石床连。\r\n池馆今何远，汀洲思倍牵。\r\n庾楼知有约，颜巷奈多缘。\r\n病眼随蓬断，愁心逐旆悬。\r\n高台聊一望，芳草夕阳天。"
        },
        {
            "title": "送周湜秀才之武川谒黄员外",
            "content": "特地照青铜，行行谒谢公。\r\n山窗新入梦，池馆旧闻鸿。\r\n岐路云边去，炎蒸雨后空。\r\n郡斋如伴话，满座是清风。"
        },
        {
            "title": "剡中唐郎中所居",
            "content": "古柳垂溪水，当门系雪舟。\r\n开樽延白鸟，扫树带清秋。\r\n阁上看华顶，窗中见沃洲。\r\n寻常投刺少，来即是诗流。"
        },
        {
            "title": "秋日过韩原隐居",
            "content": "霜落门前石齿清，静中曾听咽泉声。\r\n分题会客多无说，抱疾迎僧忽强行。\r\n窗外叶随蝉影过，井边苔趁雨痕生。\r\n纱巾任侧衣从破，二十年来不到城。"
        },
        {
            "title": "送沈天锡赴始兴司户",
            "content": "落叶上青衫，携家赴岭南。\r\n欲行犹买药，侵早即冲岚。\r\n久贱惟知事，长贫不解惭。\r\n山城骑病马，吟句去庭参。"
        },
        {
            "title": "太皇太后合春帖子",
            "content": "彩仗朝来散玉京，绮窗新网结初晴。\r\n静呼宫女教调曲，閒引皇孙看学行。"
        },
        {
            "title": "别耶溪诸叔",
            "content": "又散耶溪会，斜阳在古原。\r\n出门逢落叶，去路有啼猿。\r\n短发不堪照，新诗谁与论。\r\n如何为远别，风雪宿孤村。"
        },
        {
            "title": "忆别",
            "content": "何处篱筵酒欲空，夜凉横玉自吹风。\r\n人当木落关山外，秋在月明池馆中。\r\n隔水不堪惊远梦，入云犹擬触孤鸿。\r\n凭栏寂寂还多感，谁会无言忆马融。"
        },
        {
            "title": "天台香柏峰会思上人",
            "content": "孤峰连鸟道，幽会兴难忘。\r\n对坐无人到，空林尽日香。\r\n断崖逢积雪，高木露微阳。\r\n静话看晴晓，联联过晚冈。"
        },
        {
            "title": "秋日宿楚江西寺",
            "content": "沧浪生计任西东，人向萧园寄断蓬。\r\n灯影半轩无梦寐，雨声长夜在梧桐。\r\n閒僧正笑吟髭白，故国那堪水树红。\r\n志业未知谁念我，明朝江上苇花风。"
        },
        {
            "title": "送春",
            "content": "留客强歌还强醉，送春多雨又多风。\r\n五更池馆孤灯尽，三月江城一夜空。\r\n青鉴照髭疑有白，子规啼树已无红。\r\n相逢赖得明年约，应向花前慰断蓬。"
        },
        {
            "title": "太皇太后阁春帖子",
            "content": "位历三朝重，风行四海深。\r\n坐将仁厚意，潜助发生心。"
        },
        {
            "title": "秋晚舟泊桐江",
            "content": "严子陵边水自流，夕阳无语倚松舟。\r\n乍逢风月羞为客，及到溪山识尽秋。\r\n移树断蝉初过雨，立沙孤雁偶随鸥。\r\n乡心旅思何人会，芦草萧萧一笛幽。"
        },
        {
            "title": "山行",
            "content": "翠满衣裳远径分，渐供幽兴入诗门。\r\n临泉自爱窥筇影，过藓何妨驻屐痕。\r\n因惹断云还倚石，偶看残照学呼猿。\r\n行行却喜无人到，曾为秋来挂梦魂。"
        },
        {
            "title": "柘湖",
            "content": "盐邑沦此地，柘山岿其濒。\r\n复惊秦时女，化作湖上神。\r\n世事喜反覆，孰能识涯津。\r\n物变虽万殊，不惑固有人。"
        },
        {
            "title": "题国清寺",
            "content": "物外千年寺，人间四绝名。\r\n两廊诸岳色，九里乱松声。\r\n海气飘僧院，秋钟徹悬城。\r\n夜来疏磬断，月影遍楼清。"
        },
        {
            "title": "送韩屿秀才南游",
            "content": "杨柳一蝉清，关河九日行。\r\n却来时未熟，此去雨初晴。\r\n仆懶嫌书重，驴幽喜骨轻。\r\n还因得新句，山寺遍题名。"
        },
        {
            "title": "戊子岁东归书事呈庞先辈",
            "content": "上国有春榜，远人无试期。\r\n携琴出关早，闻雨到家迟。\r\n卧病邻皆笑，嫌贫仆转痴。\r\n高堂倚门久，此去尚多岐。"
        },
        {
            "title": "宿成秀才水阁",
            "content": "卷箔无应永夜虚，凭栏还似钓鱼师。\r\n床头雨细飘芦苇，池上灯寒照鹭鸶。\r\n孤枕听泉随断梦，好风吹竹隔残棋。\r\n主人不寐客魂爽，晓色欲来犹赋诗。"
        },
        {
            "title": "秦淮晚泊",
            "content": "晚泊秦淮上，无人独倚樯。\r\n遥峰平积水。别浦露残阳。\r\n往事随天望，新蝉聒树黄。\r\n渔翁有深意，不语自鸣榔。"
        },
        {
            "title": "题张处士山庭落叶",
            "content": "摇落拂残棋，萧骚傍菊篱。\r\n砚浮窗外影，人拾树中诗。\r\n扫绿粘苔冷，烧红煮茗迟。\r\n巢乌还有意，犹在月明枝。"
        },
        {
            "title": "春日宿信安张明府厅",
            "content": "夕景含钟露欲零，幽人醉宿长官厅。\r\n床头藓色虽连月，池底花阴更杂星。\r\n梧叶乍题无物汙，蜀琴微响有风经。\r\n陶公伴客不思睡，门外数峰山晓青。"
        },
        {
            "title": "登扬州孝先寺佛阁",
            "content": "胜寺登危阁。凭栏即近雕。\r\n无云生北固，看日下南朝。\r\n木落吴山迥，天晴楚水遥。\r\n从容万虑息，目喜赴僧招。"
        },
        {
            "title": "题石桥寺山井",
            "content": "何年凿藓纹，寒气触僧魂。\r\n穴在青松底，泉通白石根。\r\n汲因尝茗客，窥有断肠猿。\r\n偶向秋来照，吟髭雪露痕。"
        },
        {
            "title": "别王穆明府",
            "content": "又作残秋役，陶公为断魂。\r\n此行知入梦，欲去更登门。\r\n落叶堆霜径，微阳隔雨村。\r\n预愁山馆宿，相忆独闻猿。"
        },
        {
            "title": "招阮山人宿",
            "content": "初晴石路新，溪户别无邻。\r\n自夏评诗遍，经秋扫叶频。\r\n拂琴堂有月，餐药病离身。\r\n欲话因来宿，西轩只两人。"
        },
        {
            "title": "太皇太后合春帖子",
            "content": "九奏清新称玉斝，八珍和旨奉兰羞。\r\n须知天子娱亲意，不为乘春事燕游。"
        },
        {
            "title": "金山寺",
            "content": "众木皆穿石，名香自合焚。\r\n两廊吴分月，一阁楚天云。\r\n雨过新灯露，潮平晚磬分。\r\n僧吟贝多偈，夜静钓人闻。"
        },
        {
            "title": "游烂柯山",
            "content": "仙人与王质，相会偶多时。\r\n落日千年事，空山一局棋。\r\n树高明月在，风动白云移。\r\n未得酬身计，閒来学采芝。"
        },
        {
            "title": "送僧归终南",
            "content": "夏满辞京寺，终南路有松。\r\n月高缘白阁，叶尽到中峰，\r\n漱齿泉飘锡，冥心露滴钟。\r\n长安如不去，期与鹿相逢。"
        },
        {
            "title": "望云岩",
            "content": "不见寒山子，寒岩日欲曛。\r\n无人到深处，众木隐孤云。\r\n水照秋痕尽，霞明晚翠分。\r\n孤猿啼亦在，谁向此中闻。"
        },
        {
            "title": "送杜少府赴华阴",
            "content": "行路华山前，之官发黑年。\r\n移家擬拔宅，作尉已呼仙。\r\n近县云随鹤，当门树著蝉。\r\n吟诗因夜坐，毛女落秋天。"
        },
        {
            "title": "雨中寄所思",
            "content": "寒气萧萧瘦骨惊，自知分得四愁平。\r\n秋堂病起莓苔色，池阁梦回芦苇声。\r\n幽滴冷痕连树影，暗驱浮气入诗情。\r\n衡门独掩还无语，一日相思万缕并。"
        },
        {
            "title": "会平上人夜话",
            "content": "秋灯照岳客，深夜坐前轩。\r\n白发新闻雨，青山旧听猿。\r\n病多添药债，吟苦避虫喧。\r\n不寐还相对，高梧叶自翻。"
        },
        {
            "title": "留连李寺丞吟诗阁",
            "content": "静阁采诗人罕到，栖栖树石尽当簷。\r\n长因夜月全开户，独为南山不下帘。\r\n得句砚中秋月减，觅题池上晚花添。\r\n炎天几度相留宿。曾值风凉雨气兼。"
        },
        {
            "title": "圣号雅二篇",
            "content": "赫赫君道，皇其崇之。\r\n遹彼不教，皇实基之。\r\n维基伊何，实以无为。\r\n海隅苍生，被服熙熙。"
        },
        {
            "title": "圣号雅二篇",
            "content": "皇振厥猷，法天以宁。\r\n我法我度，我经我营。\r\n或风或雨，或雷或霆。\r\n日月昭然，奋皇之明。\r\n霜肃以平，露泽以清。\r\n左右百辟，烂兮敷星。"
        },
        {
            "title": "秋日江亭",
            "content": "远岸鸣蝉未擬休，蝉边风叶动飕飗。\r\n平沙露白聊宜鹤，孤岛分青独映秋。\r\n野色半侵凉气湿，水光低引夕阳流。\r\n题诗尽日无人伴，空忆潇湘有钓舟。"
        },
        {
            "title": "夫人阁春帖子",
            "content": "臘雪馀香径，朝晖上绮甍。\r\n翠生阑蕙色，和入管弦声。"
        },
        {
            "title": "太皇太后合春帖子",
            "content": "镂成宝字题宫户，剪出名花趁御筵。\r\n人世不知春色早，忽惊歌吹下中天。"
        },
        {
            "title": "书松门寺壁",
            "content": "物外纤尘绝，堪闻乐道歌。\r\n好山光不尽，幽鸟语无多。\r\n树影秋云杂，泉声昼磬和。\r\n高僧自禅定，时有野人过。"
        },
        {
            "title": "野步",
            "content": "原野宜秋步，支筇日欲斜。\r\n断桥时立鸟，疏草露行蛇。\r\n细雨沾梨叶，微风过稻花。\r\n坡西又吹笛，烟火两三家。"
        },
        {
            "title": "寄兰江鞠评事",
            "content": "东望堪思捧刺时，姓名相齿有人知。\r\n公堂伴语山光入，秋阁尝茶树影移。\r\n石上琴尊从赏月，水边台榭许题诗。\r\n重因送客留连甚，长记还家不敢辞。"
        },
        {
            "title": "太后阁春帖子",
            "content": "玉律生阳早，金铺上日迟。\r\n枝间双鹊语，应是报春祺。"
        },
        {
            "title": "送驾部刘侯赴厥诗",
            "content": "帝有天命，四方是宣。\r\n祥有时数，元极则传。\r\n爱物在皇，恶盈在天。\r\n惟彼庐墟，安宁有年。\r\n土沃无蠹，民骄且专。\r\n穷侈勿度，宄猾相肩。\r\n彼孽既盈，厥兆斯绵。\r\n天子眷之，丞相竦然。\r\n佥曰畴当，刘侯其贤。\r\n帝命钦哉，布教甚玄。\r\n俭以示之，信以布之。\r\n侈焉猾焉，禁之制之。\r\n惟公拳拳，是民咨咨。\r\n惟民未知，其恶去迟。\r\n公恐公惧，吾知天时。\r\n将及弗度，明年果饥。\r\n雨师不顾，其岁莫支。\r\n回禄仍怒，公豫其知。\r\n虽凶虽燄，弗祷弗祈。\r\n厥民既羸，爰求其私。\r\n始恻天变，相议而辞。\r\n公始俭我，我莫肯随。\r\n公始廉我，谓公启威。\r\n公实爱我，而莫之知。\r\n洎禀公教，里闾相师。\r\n易侈以俭，猾庸悔追。\r\n逮夫次岁，百物咸宜。\r\n雨奋于毕，火藏于离。\r\n民歌且谣，四郊怡怡。\r\n教民肃祗，功德流滋。\r\n史臣弗遗，后世是资。\r\n孝绩未彰，徵于帝畿。\r\n腹心贤肠，帝将布其。\r\n民之怀仁，亦孔之微。\r\n公不我留，齎咨涕洟。\r\n来既云暮，去惟是思。"
        },
        {
            "title": "圣号雅二篇",
            "content": "天监王德，莫如宋赫。\r\n宋道平平，莫如法天。\r\n皇法昊天，覆罔攸私。\r\n达乎鬼方，化被孔时。\r\n维戬维禄，维生维育。\r\n被彼虫鱼，及尔草木。\r\n惟命克遂，于其有俶。"
        },
        {
            "title": "送周洞之蜀",
            "content": "剑阁冲秋去，迢迢动郁陶。\r\n千山非故国，九日莫登高。\r\n峡树参天碧，巴猿向夕号。\r\n当垆人不在，何以慰离骚。"
        },
        {
            "title": "圣号雅二篇",
            "content": "皇道磨徹，载昭载晰。\r\n克彼有截，万国是悦。\r\n皇矣圣朝，绵尔瓜瓞。\r\n是崇是洁，万世贻厥。"
        },
        {
            "title": "照上人山房庭树",
            "content": "惹云非手植，自与薜萝交。\r\n雨过苔侵影，秋来月照巢。\r\n锡寒枝上挂，偈好叶中抄。\r\n谁见僧行绕，烟凉夜磬敲。"
        },
        {
            "title": "郊居言事",
            "content": "断径危桥积藓痕，闭关终与俗尘分。\r\n深秋鹤影临池见，静夜棋声隔水闻。\r\n山榻病来谁寄药，石床僧去独看云。\r\n閒吟閒醉慵开眼，门外寒虫叫日曛。"
        },
        {
            "title": "皇帝阁春帖子",
            "content": "醇酬浮金斝，柔蔬飣玉盘。\r\n尝新兼介寿，齐奉两宫欢。"
        },
        {
            "title": "上谷川尹殿丞",
            "content": "琐闼题诗送赴官，郡斋潇洒谢公閒。\r\n树边棋阁开秋锁，池上吟窗见昼山。\r\n吏散独行红叶外，酒醒地望白云间。\r\n郊原渐有新烟火，知是逋民鸟道还。"
        },
        {
            "title": "閒居书事寄逸人平上人",
            "content": "雨驱寒藓入衡门，颜子箪瓢近水濆。\r\n静话忽容幽鸟听，好诗长忌俗人闻。\r\n半帘松影和秋卷，一槛棋声与竹分。\r\n野客有情僧有意，相思时望过溪云。"
        },
        {
            "title": "赠水墨峦上人",
            "content": "讲余精小笔，深院竹脩脩。\r\n试墨因磨雨，思山忽写秋。\r\n静曾穷鹤趣，高亦近诗流。\r\n更擬缘清思，秋云状沃洲。"
        },
        {
            "title": "天台思古",
            "content": "游人行尽天台路，仙家杳杳知何处。\r\n惟有山前一派溪，落花依旧流春暮。"
        },
        {
            "title": "送到逢吉",
            "content": "独去谁相待，全家寄旧林。\r\n雨声乡外尽，秋色水边深。\r\n别酒香和菊，新诗束傍琴。\r\n将行还共立，江上起孤砧。"
        },
        {
            "title": "圣号雅二篇",
            "content": "皇宅斯道，汗汗浩浩。\r\n贤俊茀茀，钟鼓考考。\r\n爰煦尔赤，爰妥其老。\r\n乐只万国，宁德攸宝。"
        },
        {
            "title": "莫冬新定郡楼閒望",
            "content": "江城逢岁莫，独自倚楼台。\r\n积雪明孤岛，微阳在早梅。\r\n水摇冰欲泮，春近雁思回。\r\n故国还如此，归心但暗催。"
        },
        {
            "title": "夏夜山中喜雨",
            "content": "何峰云共出，一夜洒山檐。\r\n爽气连灯湿，凉声得树兼。\r\n醉吟还有意，卧听似无厌。\r\n已约凌晨起，泉声自捲帘。"
        },
        {
            "title": "早秋言事",
            "content": "苔染衡门绿有钱，不堪风月渐凄然。\r\n蛩声乍出斜阳外，山色初来落木边。\r\n扫叶偶窥栽菊地，卷帘因作捣衣篇。\r\n故人南北新髭长，昨夜高怀雨滴蝉。"
        },
        {
            "title": "太皇太后合春帖子",
            "content": "金花镂胜随春燕，彩仗萦丝逐土牛。\r\n迎得韶华入中禁，和风次第遍神州。"
        },
        {
            "title": "秋夕旅馆言事",
            "content": "一点孤灯万城身，离肠曾搅九回频。\r\n梧桐自管秋来雨，蟋蟀谁妨夜后人。\r\n枕上梦将衣共短，卷中诗与发同新。\r\n江边但厌携琴去，明月西风满路尘。"
        },
        {
            "title": "自题",
            "content": "独居颜子巷，还自种忘忧。\r\n偶病閒辜月，因吟瘦过秋。\r\n泣多曾忆阮，贫极尚师丘。\r\n散拙兼成癖，如何称俗流。"
        },
        {
            "title": "兰江仁智亭",
            "content": "兰江江上亭，仁智称为名。\r\n山色晓争出，水光秋更清。\r\n微风飘复断，好鸟过还鸣。\r\n曾伴陶公醉，叠闻渔唱声。"
        },
        {
            "title": "九日松林寺登高",
            "content": "九日松林寺，登高过石桥。\r\n野僧怜不醉，山菊笑无戮。\r\n屐齿凭泉漱，云衣近树飘。\r\n自知清静意，应免俗人招。"
        },
        {
            "title": "赠省安上人",
            "content": "闭门栖古寺，尘路杳无踪。\r\n夜讲香飘月，晨斋磬入松。\r\n石屏泉气冷，山屐藓痕浓。\r\n自说秋来兴，时时梦远峰。"
        },
        {
            "title": "游石桥寺",
            "content": "陶令寻山胜境开，偶陪清赏忆天台。\r\n秋云尽放诸峰出，野水时闻独鸟来。\r\n岩畔坐宜窥蟋蟀，树边行亦避莓苔。\r\n斜阳石上题诗去，更向松阴绕一回。"
        },
        {
            "title": "别所知",
            "content": "知音不可得，此去但消魂。\r\n别夜俱闻雨，残秋自出门。\r\n水横芳草渡，烟蔽夕阳村。\r\n应念千山外，明朝独听猿。"
        },
        {
            "title": "登天竺灵隐寺上方",
            "content": "寺高傅绝顶，一到即忘机。\r\n夜月逢僧早，秋云出树微。\r\n磬边岩狖过，窗外海雕飞。\r\n欲下莓苔磴，题名却惜归。"
        },
        {
            "title": "皇后阁春帖子",
            "content": "春色平明到，微风弄彩幡。\r\n稍回宫柳弱，更助壁椒温。"
        },
        {
            "title": "旅中示所知",
            "content": "无戮作客时，况逼入关期。\r\n听雨醒如醉，闻蝉坐欲移。\r\n病催新发长，贫有故人知。\r\n应念将行计，出门多路岐。"
        },
        {
            "title": "送罗权",
            "content": "相逢从冷澹，此别复凄凉。\r\n去路迎秋色，行衣拂夕阳。\r\n酒浓心易感，诗好意难忘。\r\n莫作关山役，吟髭况渐长。"
        },
        {
            "title": "送韩起",
            "content": "门外雨初晴，春深送客行。\r\n离筵近流水，芳草向空城。\r\n远鸟啼仍乱，残花坠欲并。\r\n会须频饮酒，莫遣白髭生。"
        },
        {
            "title": "桐江晚望",
            "content": "叠浪浸天青，离愁望处生。\r\n雨余孤岛螟，花落一船横。\r\n岸远红兰湿，鱼狂白鸟惊。\r\n无人问行客，山寺莫钟声。"
        },
        {
            "title": "皇后合春帖子",
            "content": "紫兰红蓼簇香盘，晓逐金壶下太官。\r\n朝罢三宫归已晚，日华明丽雪消残。"
        },
        {
            "title": "太皇太后阁春帖子",
            "content": "铜霤消残冻，朱楼拂早霞。\r\n传声回步辇，来赏小桃花。"
        },
        {
            "title": "赠何明府",
            "content": "陶家宜寂寞，多醉复多才。\r\n锁印秋山入，移琴夜雨来。\r\n试茶还扫叶，买树亦和苔。\r\n妙句邻僧乞，仍闻得药回。"
        },
        {
            "title": "华顶峰",
            "content": "连天含积翠，石路接危藤。\r\n日近栖雕树，云迎望海僧。\r\n狖傅幽谷响，泉落断崖冰。\r\n中有仙人宅，知居第几层。"
        },
        {
            "title": "翻经台",
            "content": "胜事如飞去不还，无人更立白云间。\r\n西风落尽贝多叶，明月自来天竺山。\r\n岩桂影寒泉暗滴，玉炉香减藓空斑。\r\n孤猿亦有斜阳恨，莫道三声是等闲。"
        },
        {
            "title": "寄东阳王明府",
            "content": "经炎虽得信，旦夕梦兼思。\r\n多暇知无事，新秋合有诗。\r\n树凉看雨过，吏散见蝉移。\r\n谁共清宵坐，西轩月满池。"
        },
        {
            "title": "皇帝阁春帖子",
            "content": "和气生金殿，微风转画旗。\r\n年年好春色，先是帝先知。"
        },
        {
            "title": "皇帝阁春帖子",
            "content": "迎气来归祚，宜春祝降祥。\r\n皇心勤治切，应喜寸阴长。"
        },
        {
            "title": "登高",
            "content": "天晴九月九，秋思搅腾腾。\r\n大醉无人会，高山独自登。\r\n看鸿时背水，采菊阻寻僧。\r\n往事还堪忆，狂吟罢未能。"
        },
        {
            "title": "夫人阁春帖子",
            "content": "重锦褰妆幕，轻罗换舞衣。\r\n钗头双燕子，先向社前飞。"
        },
        {
            "title": "寄新安梁殿丞",
            "content": "郡孤诗句许秋供，见说多閒却似慵。\r\n移树好禽来独院，上楼高雪在诸峰。\r\n泉当月际摇吟影，藓自云边得屣踪。\r\n此兴未寻频挂梦，阮公池馆旧相容。"
        },
        {
            "title": "书韩隐人壁",
            "content": "雨黑径垂莎，全家在薜萝。\r\n树高穿井出，门掩烧痕过。\r\n写易澌生砚，悬壶月上柯。\r\n近来山屐老，枯齿旅无多。"
        },
        {
            "title": "泳山屐",
            "content": "鸟道人分去，同行只有筇。\r\n过桥泉照齿，穿竹藓留踪。\r\n夜阁吟登月，秋山醉挂松。\r\n自窥还忆谢，会著在诸峰。"
        },
        {
            "title": "秋夜舟中作",
            "content": "酒醒身计正悠悠，泽国如萍信水流。\r\n独夜听鸿深浦宿，坏篷连雨一灯秋。\r\n年来自觉新诗澹，江上谁怜旧业优。\r\n肠断山家数声笛，不知孤客在孤舟。"
        },
        {
            "title": "皇帝合春帖子",
            "content": "晴日渐消宫瓦雪，和风微散御炉烟。\r\n千宫拜舞皇恩罢，彩胜金幡下九天。"
        },
        {
            "title": "秋夕宿杨明府厅",
            "content": "主人无俗缘，留客菊花边。\r\n雨气寒并竹，秋声夜杂蝉。\r\n爽知于酒称，閒觉爱棋偏。\r\n不欲欹孤枕，更深却潄泉。"
        },
        {
            "title": "春夕偶作",
            "content": "一夕衡门独自开，雨阴深巷少尘埃。\r\n酒醒风傍池边起，坐久月从花上来。\r\n何处夜歌初欲断，四邻春梦未知回。\r\n因思此兴无人共，时复孤呤步绿苔。"
        },
        {
            "title": "送李先辈罢官之四明",
            "content": "官满鹤衣轻，全家在四明。\r\n上船秋月白，到岸海山青。\r\n药妙初痊病，诗高旧振名。\r\n遥思落帆处，太守出郊迎。"
        },
        {
            "title": "寄霅川刁殿丞十二韵",
            "content": "柳浑曾吟郡，中间遇牧之。\r\n留连皆往日，寂寞偶多时。\r\n物象应无改，轩车自有期。\r\n忆山辞阙早，采药上官迟。\r\n泽国閒堪赏，公堂静好窥。\r\n扫苔红叶过，临水白蘋移。\r\n树石秋供画，汀洲晓入诗。\r\n讴谣渔父得，孤洁鹭鷥知。\r\n笛外风含酒，楼中月照棋。\r\n野田耕带雨，寒井汲和澌。\r\n城郭烟霞近，人家橘柚垂。\r\n会须寻此景，况与二公宜。"
        },
        {
            "title": "辇下送沈天锡",
            "content": "未第逢花尽，残阳照渡头。\r\n入关频值雨，归棹独随鸥。\r\n树暗藏鸣鸟，山空接漫流。\r\n琴书不同去，犹在酒家楼。"
        },
        {
            "title": "寄杨坦明府",
            "content": "不语仍孤立，何人知此情。\r\n春禽鸣别树，夜雨入空城。\r\n望远魂堪断，思閒梦亦清。\r\n曾陪游岳寺，绕竹共题名。"
        },
        {
            "title": "新定旅馆中作",
            "content": "岁月乡关外，溪山螟色中。\r\n孤城秋闭雨，独客夜闻鸿。\r\n病使新髭出，贫令旧业空。\r\n思归不得梦，欹枕近梧桐。"
        },
        {
            "title": "答圣俞设脍示客",
            "content": "梅侯三年江上居，盘羞惯饱鮆与鲈。\r\n客居京城厌粗糲，买鱼斫脍邀朋徒。\r\n孰亲刀匕擅精巧，闺中丽人家本吴。\r\n缕裁长丝叶剪藿，餖飣自与寻常殊。\r\n霜橙捣虀饭香稻，一饱岂顾家有无。\r\n我虽日病兴不浅，坐想落纸霏红腴。\r\n雕盘隽味傥可再，赠子佳酒随长鱼。"
        },
        {
            "title": "萧山李宰君北亭即事",
            "content": "扫洒仍闻属意劳，绕池生藓不生蒿。\r\n敲花雨过琴弦润，吹竹风来鹤语高。\r\n窗里树光清著枕，砚中山色冷趋毫。\r\n何人可作题诗伴，试茗应思谢法曹。"
        },
        {
            "title": "题包山人拄杖",
            "content": "倚云生处绝尘埃，见说蒿高客寄来。\r\n扶醉未闻和屐到，伴吟曾是探山回。\r\n寻僧过竹青敲月，看鹤沿池冷卓苔。\r\n知渡寒溪偏得力，夕阳风紧打冰开。"
        },
        {
            "title": "太皇太后合春帖子",
            "content": "长乐钟残宝殿开，鸣梢移仗问安来。\r\n欲知纯孝通天地，和气氤氲绕御杯。"
        },
        {
            "title": "登程主簿南亭",
            "content": "南溪亭蔽月，主簿好看云。\r\n暇日曾移树，炎风尽带薰。\r\n四窗山曲入，一径草微分。\r\n买石清流底，名贤待赠君。"
        },
        {
            "title": "送李著作赴四明",
            "content": "暂辞芸阁伴，欲上海边城。\r\n地近瀛州见，山连越水迎。\r\n驻帆寒草动，移旆晓霞明。\r\n到日新题出，登高待雪晴。"
        },
        {
            "title": "圣号雅二篇",
            "content": "天下既平，狄人既庭。\r\n其棘匪劳，神圣以宁。\r\n无乱斯聪，无惑斯明。\r\n衣裳自垂，冕旒是凝。"
        },
        {
            "title": "皇后合春帖子",
            "content": "宫娃拂晓已催班，拜谢春幡列御前。\r\n不待春风报花信，红酥彩缕斗芳奸。"
        },
        {
            "title": "送丁鹗下第客游",
            "content": "尊有泣复歌，清泪酒相和。\r\n别岸春风静，孤舟夜雨多。\r\n鸟鸣烟草露，花逐夕阳波。\r\n我亦无戮者，东西欲奈何。"
        },
        {
            "title": "暮春郊园雨霁",
            "content": "郊园春已暮，霁色射疏篱。\r\n地静苔过竹，沙清树入池。\r\n野人来尽日，山鸟话多时。\r\n偶傍松窗立，微风动七丝。"
        },
        {
            "title": "官舍偶书",
            "content": "病枕方行药，公门似隐居。\r\n孤烟寄庭木，微雨长秋蔬，\r\n宦薄惭骑马，山高梦结庐。\r\n期僧仍未至，慵写与人书。"
        },
        {
            "title": "及第东归泗上遇孙穆之话别",
            "content": "偶负同年约，知君先出京。\r\n相逢得酒病，欲别值蝉声。\r\n共立山当眼，分题雨过城。\r\n东归几人问。为子耻诗名。"
        },
        {
            "title": "山居引泉",
            "content": "自引灵泉胜取冰，入云穷穴始因僧。\r\n閒疏咽处秋无际，静听时来月有层。\r\n乍觉疏林多爽气，渐疑幽石减寒棱。\r\n雨余终夜西风起，流过吟窗溅著灯。"
        },
        {
            "title": "圣号雅二篇",
            "content": "烝哉皇极，道靡有息。\r\n勤勤以谟，罔视其迹。\r\n鑿饮自鼓，耕食自绩。\r\n维相以歌，勿荷后辟。"
        },
        {
            "title": "夫人合春帖子",
            "content": "渐暖正当挑菜日，轻阴新变养花天。\r\n君王勤政稀游幸，院院相过理管弦。"
        },
        {
            "title": "太皇太后合春帖子",
            "content": "残冰未放沟声滑，小雨频催柳色新。\r\n昼漏渐长无一字，坐披黄老味天真。"
        },
        {
            "title": "皇后合春帖子",
            "content": "葭灰已逐阳和动，绣镂初随日景加。\r\n欲助君王修俭德，不将宫样织新花。"
        },
        {
            "title": "黄莺",
            "content": "黄金类羽翰，飞出雪晴山。\r\n语晓他禽默，啼花别树閒。\r\n微阳疑独照，急管偶相关。\r\n红杏园林阔，经时得往还。"
        },
        {
            "title": "皇帝合春帖子",
            "content": "早莺啼滑知寒薄，午马休迟觉昼长。\r\n四海欢康几务暇，箫韶时奉万年觞。"
        },
        {
            "title": "赠兰江鞠明府",
            "content": "笛里声飘柳色寒，县斋深在白云间。\r\n孤吟夜倚琴边月，半醉秋登宅后山。\r\n烟径树清苔藓长，雨塘人散鹭鸶还。\r\n兰舟有客题诗望，溪上家家晚唱阑。"
        },
        {
            "title": "兰汀晚泊",
            "content": "孤舟愁晚泊，葭苇暂相邻。\r\n旅雁初栖雨，江花偶向人。\r\n强吟还自爱，忽语有谁亲。\r\n倚棹烟将暝，秋风起白苹。"
        },
        {
            "title": "寄杨埙",
            "content": "闭门苔自长，春恨极天涯。\r\n落日山横水，空城雨过花。\r\n断狂曾避蝶，多病更闻蛙。\r\n江上无消息，风吹渡柳斜。"
        },
        {
            "title": "赠张处士",
            "content": "应问秋云学得閒，飘然如不在人间。\r\n青滕夹里诗多怪，紫栗枝边药更瘢。\r\n江客对棋曾赌鹤，野僧分屐借登山。\r\n仍闻昨日来城市，又抱孤琴踏月还。"
        },
        {
            "title": "赠潜溪李明府",
            "content": "县幽多水石，栽竹亦成畦。\r\n听雨公田近，开窗月岳齐。\r\n宿禽无别语，病马立閒蹄。\r\n夜坐闻清唱，何人钓月溪。"
        },
        {
            "title": "闻蝉因寄东阳王穆明府",
            "content": "孤蝉鸣水湄，独立少人知。\r\n急恐移他树，清还似旧时。\r\n曾同秋馆听，并起雨堂思。\r\n南望临风久，经年不得诗。"
        },
        {
            "title": "皇后阁春帖子",
            "content": "暖日晖晕动，清渠泱泱流。\r\n六宫修岁事，拂拭采桑钩。"
        },
        {
            "title": "书韩山人壁",
            "content": "山木争高叶尽深，山人半醉在庭阴。\r\n常时具馔多餐药，偶夜听松不弄琴。\r\n雨后看苔连井口，秋来见月到池心。\r\n近闻墙外诸峰卖，只向茶铛便煮金。"
        },
        {
            "title": "自乐",
            "content": "自乐原西趣，疏林入户清。\r\n洗池秋得月，移菊夜栖萤。\r\n古意怜琴淡，新题喜病醒。\r\n时闻岳僧至，閒讲煮茶经。"
        },
        {
            "title": "僧院苔",
            "content": "香销人寂寂，铺碧断尘埃。\r\n积雨声初尽，高僧定未开。\r\n冷痕穿竹去，秋阵隔泉回。\r\n此处应长在，閒人况不来。"
        },
        {
            "title": "寄湖州刁殿丞",
            "content": "白苹溪湛五亭寒，物象全宜谢守閒。\r\n秋尽棋声过竹寺，雨余诗思落茶山。\r\n鸟依高树和烟宿，人钓清流带月还。\r\n池馆有情多入梦，近来谁在笛声间。"
        },
        {
            "title": "圣号雅二篇",
            "content": "皇实法之，配道无作。\r\n始则以宽，终靡庸度。\r\n呜呼下民，亦孔之莫。\r\n皇鑑下土，将安将乐。\r\n皇视四方，匪丑匪恶。\r\n法尔天永，民祷斯恪。"
        },
        {
            "title": "送张用砺殿丞赴阙",
            "content": "诏书徵入阙，数日醉离筵。\r\n野老衣多泪，山溪雨送船。\r\n郡斋閒月色，江鸟得诗篇。\r\n省阁人相待，供吟几树烟。"
        },
        {
            "title": "太后阁春帖子",
            "content": "正阃成王化，开宫奉母仪。\r\n身当四海养，寿祝万年期。"
        },
        {
            "title": "观楚上人陈处士夜棋",
            "content": "对局清宵解客醺，坐窥玄妙杳难群。\r\n势侵孤烛和秋冷，声隔高梧带雨分。\r\n关外散飞星出汉，水边斜起雁穿云。\r\n无人得见争先意，时被西林宿鸟闻。"
        },
        {
            "title": "秋日过吴侃幽居",
            "content": "掩门多径草，凉气动疏林。\r\n细雨经烟尽，微阳到菊深。\r\n话诗无鸟过，试茗有僧寻。\r\n欲去还留宿，窗边月照琴。"
        },
        {
            "title": "答徐本",
            "content": "天远草离离，秋霖寄信迟。\r\n相思逢叶尽，独坐听蝉悲。\r\n岳色寒前见，松心雪后知。\r\n频招犹未至，时复检清辞。"
        },
        {
            "title": "方广寺石桥",
            "content": "白石峰犹在，桥横一径微。\r\n多年无客过，落日有云归。\r\n水净苔生发，山寒树著枝。\r\n如何方广寺，千古去人稀。"
        },
        {
            "title": "秋夜集李式西斋",
            "content": "泽国秋光淡，诗家夜会清。\r\n雨余逢月色，风静得琴声。\r\n小径幽虫绝，寒阶落叶并。\r\n尝茶不擬睡，自起绕池行。"
        },
        {
            "title": "江秀才新居",
            "content": "营居知避俗，领鹤过秋郊。\r\n泉照书初架，窗移树未巢。\r\n留题新墨湿，掩户旧邻敲。\r\n数本当帘竹，茶烟渐欲交。"
        },
        {
            "title": "皇后阁春帖子",
            "content": "后德侔姬国，嫔风协舜家。\r\n进贤阳为长，修教月增华。"
        },
        {
            "title": "太皇太后阁春帖子",
            "content": "视膳回天仗，含饴乐圣辰。\r\n定应彤管笔，书美系王春。"
        },
        {
            "title": "太后阁春帖子",
            "content": "平晓开朱户，轻寒御练衣。\r\n宫童移钿扇，庆寿早期归。"
        },
        {
            "title": "饮茶",
            "content": "昼梦回窗下，秋声碾树边。\r\n僧敲石里火，瓶汲竹根泉。\r\n影照吟髭碧，香医酒病痊。\r\n坐余重有味，犹见半墙烟。"
        },
        {
            "title": "题天台石桥",
            "content": "白石峰犹在，横桥一径微。多年无客过，落日有云归。\r\n水净苔生发，山寒树著衣。如何方广寺，千古去人稀。"
        },
        {
            "title": "闻晓角",
            "content": "一声初起晓光浮，吟笛啼猿亦暗羞。\r\n清动月华犹满树，冷呼山色欲归楼。\r\n时萦别馆侵灯过，偶带凉飔入梦流。\r\n谁会酒醒倾耳听，近来沙塞不吹秋。"
        },
        {
            "title": "登杭州冷泉亭",
            "content": "天竺峰西月几层，亭孤应忌俗人登。\r\n山光晓射闻猿客，泉影秋摇倚树僧。\r\n微雨洒台青有点。片云生石冷多稜。\r\n斜阳更起题诗兴，还喜重来或未能。"
        }
    ]
}