{
    "dynasty": "唐",
    "author": "唐彦谦",
    "intro": "唐彦谦，字茂业，并州人。咸通时，举进士十馀年不第。乾符末，携家避地汉南。中和中，王重荣镇河中，辟为从事。光启末，贬汉中掾曹。杨守亮镇兴元，署为判官，累官至副使，阆、壁、绛三州刺史。彦谦博学多艺，文词壮丽，至于书画音乐，无不出于辈流，号鹿门先生。集三卷，今编诗二卷。",
    "items": [
        {
            "title": "奉使岐下闻唐弘夫行军为贼所擒，伤而有作",
            "content": "报国捐躯实壮夫，楚囚垂欲复神都。云台画像皆何者，\r青史书名或不孤。散卒半随袁校尉，寡妻休问辟司徒。\r闻君败绩无归计，气激星辰坐向隅。"
        },
        {
            "title": "菊",
            "content": "雪菊金英两断肠，蝶翎蜂鼻带清香。寒村宿雾临幽径，\r\n废苑斜晖傍短墙。近取松筠为伴侣，远将桃李作参商。\r\n年来病肺疏杯酒，每忆龙山似故乡。"
        },
        {
            "title": "蒙穀山",
            "content": "蒙穀山低碧海枯，仲君闲坐说麻姑。遥天鹤语知虚实，\r\n长夜神光竟有无。秘祝斋心开九转，侍臣回首听三呼。\r\n交朋漫信文成术，短烛瑶坛漏满壶。"
        },
        {
            "title": "望中条",
            "content": "虞乡县西郭，改观揖中条。第蓄终南小，交□□□遥。\r\n崦深应有寺，峰近恐通桥。为语前村叟，他时寄采樵。"
        },
        {
            "title": "紫薇花",
            "content": "素秋寒露重，芳事固应稀。小槛临清昭，高丛见紫薇。\r\n温磨终有思，暗淡岂无辉。见欲迷交甫，谁能状宓妃。\r\n妆新犹倚镜，步缓不胜衣。恍似新相得，伥如久未归。\r\n又疑神女过，犹佩七香帏。还似星娥织，初临五彩机。\r\n庆云今已集，威凤莫惊飞。绮笔题难尽，烦君白玉徽。"
        },
        {
            "title": "垂柳",
            "content": "垂柳碧髯茸，楼昏带雨容。思量成昼梦，来去发春慵。\r\n梳洗凭张敞，乘骑笑稚恭。碧虚从转笠，红烛近高舂。\r\n怨脸明秋水，愁眉淡远峰。小园花尽蝶，静院酒醒蛩。\r\n旧作琴台凤，今为药店龙。宝奁抛掷久，一任景阳钟。"
        },
        {
            "title": "柳",
            "content": "春风向杨柳，能事尽风流。有意疑张绪，无情见莫愁。\r\n依然金谷在，宁免武昌偷。前路难回首，何须苦映楼。"
        },
        {
            "title": "片石",
            "content": "小斋庐阜石，寄自沃洲僧。山客劳携笈，幽人自得朋。\r\n瘦云低作段，野浪冻成云。便可同清话，何须有物凭。"
        },
        {
            "title": "望岳时贼据华夏",
            "content": "长路风埃隔楚氛，忽惊神岳映朝曛。削成绝壁五千仞，\r\n高揖泥金七十君。祝史秘辞今莫睹，从臣嘉颂久无闻。\r\n幽人闲望封中地，好为吾皇起白云。"
        },
        {
            "title": "玉蕊",
            "content": "玉蕊两高树，相辉松桂旁。向来尘不杂，此夜月仍光。\r\n秀掩丛兰色，艳吞秾李芳。世人嫌具美，何必更清香。"
        },
        {
            "title": "句",
            "content": "独来成怅望，不去泥栏干。"
        },
        {
            "title": "汉代",
            "content": "汉代金为屋，吴宫绮作寮。艳词传静婉，新曲定妖娆。\r\n箭响犹残梦，签声报早朝。鲜明临晓日，回转度春宵。\r\n半袖笼清镜，前丝压翠翘。静多如有待，闲极似无憀。\r\n梓泽花犹满，灵和柳未凋。障昏巫峡雨，屏掩浙江潮。\r\n未信潘名岳，应疑史姓萧。漏因歌暂断，灯为雨频挑。\r\n饮酒阑三雅，投壶赛百娇。钿蝉新翅重，金鸭旧香焦。\r\n水净疑澄练，霞孤欲建标。别随秦柱促，愁为蜀弦么。\r\n玄晏难瘳痹，临邛但发痟。联诗徵弱絮，思友咏甘蕉。\r\n王氏怜诸谢，周郎定小乔。黼帏翘彩雉，波扇画文鳐。\r\n荇密妨垂钓，荷欹欲度桥。不因衣带水，谁觉路迢迢。"
        },
        {
            "title": "莲",
            "content": "新莲映多浦，迢递绿塘东。静影摇波日，寒香映水风。\r\n金尘飘落蕊，玉露洗残红。看著余芳少，无人问的中。"
        },
        {
            "title": "春深独行马上有作",
            "content": "日烈风高野草香，百花狼藉柳披猖。连天瑞霭千门远，\r\n夹道新阴九陌长。众饮不欢逃席酒，独行无味放游缰。\r\n年来与问闲游者，若个伤春向路旁。"
        },
        {
            "title": "春雨",
            "content": "绮陌夜来雨，春楼寒望迷。远容迎燕戏，乱响隔莺啼。\r\n有恨开兰室，无言对李蹊。花欹浑拂槛，柳重欲垂堤。\r\n灯檠昏鱼目，薰炉咽麝脐。别轻天北鹤，梦怯汝南鸡。\r\n入户侵罗幌，捎檐润绣题。新丰树已失，长信草初齐。\r\n乱蝶寒犹舞，惊乌暝不栖。庾郎盘马地，却怕有春泥。"
        },
        {
            "title": "木兰",
            "content": "众花摇落正无憀，脉脉芳丛契后凋。舒卷绿苞临小槛，\r\n剪裁檀的缀长条。独当春尽情何限，尚有秋期别未遥。\r\n桃叶近来消息绝，见君长忆渡江桡。"
        },
        {
            "title": "柳",
            "content": "春思春愁一万枝，远村遥岸寄相思。西园有雨和苔长，\r\n南内无人拂槛垂。游客寂寥缄远恨，暮莺啼叫惜芳时。\r\n晚来飞絮如霜鬓，恐为多情管别离。"
        },
        {
            "title": "离鸾",
            "content": "闻道离鸾思故乡，也知情愿嫁王昌。尘埃一别杨朱路，\r\n风月三年宋玉墙。下疾不成双点泪，断多难到九回肠。\r\n庭前佳树名栀子，试结同心寄谢娘。"
        },
        {
            "title": "秋晚高楼",
            "content": "松拂疏窗竹映阑，素琴幽怨不成弹。清宵霁极云离岫，\r\n紫禁风高露满盘。晚蝶飘零惊宿雨，暮鸦凌乱报秋寒。\r\n高楼瞪目归鸿远，如信嵇康欲画难。"
        },
        {
            "title": "牡丹",
            "content": "青帝于君事分偏，秾堆浮艳倚朱门。\r\n虽然占得笙歌地，将甚酬他雨露恩？"
        },
        {
            "title": "牡丹",
            "content": "真宰多情巧思新，固将能事送残春。为云为雨徒虚语，\r\n倾国倾城不在人。开日绮霞应失色，落时青帝合伤神。\r\n嫦娥婺女曾相送，留下鸦黄作蕊尘。"
        },
        {
            "title": "玫瑰",
            "content": "麝炷腾清燎，鲛纱覆绿蒙。宫妆临晓日，锦段落东风。\r\n无力春烟里，多愁暮雨中。不知何事意，深浅两般红。"
        },
        {
            "title": "春残",
            "content": "景为春时短，愁随别夜长。暂棋宁号隐，轻醉不成乡。\r\n风雨曾通夕，莓苔有众芳。落花如便去，楼上即河梁。"
        },
        {
            "title": "八月十六日夜月",
            "content": "断肠佳赏固难期，昨夜销魂更不疑。丹桂影空蟾有露，\r\n绿槐阴在鹊无枝。赖将吟咏聊惆怅，早是疏顽耐别离。\r\n堪恨贾生曾恸哭，不缘清景为忧时。"
        },
        {
            "title": "春阴",
            "content": "一寸回肠百虑侵，旅愁危涕两争禁。天涯已有销魂别，\r\n楼上宁无拥鼻吟。感事不关河里笛，伤心应倍雍门琴。\r\n春云更觉愁于我，闲盖低村作暝阴。"
        },
        {
            "title": "中秋夜玩月",
            "content": "一夜高楼万景奇，碧天无际水无涯。只留皎月当层汉，\r\n并送浮云出四维。雾静不容玄豹隐，冰生惟恐夏虫疑。\r\n坐来离思忧将晓，争得嫦娥仔细知。"
        },
        {
            "title": "七夕",
            "content": "露白风清夜向晨，小星垂佩月埋轮。绛河浪浅休相隔，\r\n沧海波深尚作尘。天外凤凰何寂寞，世间乌鹊漫辛勤。\r\n倚阑殿北斜楼上，多少通宵不寐人。"
        },
        {
            "title": "夜蝉",
            "content": "翠竹高梧夹后溪，劲风危露雨凄凄。那知北牖残灯暗，\r\n又送西楼片月低。清夜更长应未已，远烟寻断莫频嘶。\r\n羁人此夕如三岁，不整寒衾待曙鸡。"
        },
        {
            "title": "萤",
            "content": "日下芜城莽苍中，湿萤撩乱起衰丛。寒烟陈后长门闭，\r\n夜雨隋家旧苑空。星散欲陵前槛月，影低如试北窗风。\r\n羁人此夕方愁绪，心似寒灰首似蓬。"
        },
        {
            "title": "鸂鶒",
            "content": "一宿南塘烟雨时，好风摇动绿波微。惊离晓岸冲花去，\r\n暖下春汀照影飞。华屋撚弦弹鼓舞，绮窗含笔澹毛衣。\r\n画屏见后长回首，争得雕笼莫放归。"
        },
        {
            "title": "红叶",
            "content": "无处不飘扬，高楼临道旁。素娥前夕月，青女夜来霜。\r\n宿雨随时润，秋晴著物光。幽怀长若此，病眼更相妨。\r\n蜀纸裁深色，燕脂落靓妆。低丛侵小阁，倒影入回塘。\r\n谢脁留霞绮，甘宁弃锦张。何人休远道，是处有斜阳。\r\n薜荔垂书幌，梧桐坠井床。晚风生旅馆，寒籁近僧房。\r\n桂绿明淮甸，枫丹照楚乡。雁疏临鄠杜，蝉急傍潇湘。\r\n树异桓宣武，园非顾辟疆。茂陵愁卧客，不自保危肠。"
        },
        {
            "title": "西明寺威公盆池新稻",
            "content": "为笑江南种稻时，露蝉鸣后雨霏霏。莲盆积润分畦小，\r\n藻井垂阴擢秀稀。得地又生金象界，结根仍对水田衣。\r\n支公尚有三吴思，更使幽人忆钓矶。"
        },
        {
            "title": "移莎",
            "content": "移从杜城曲，置在小斋东。正是高秋里，仍兼细雨中。\r\n结根方迸竹，疏荫托高桐。苒苒齐芳草，飘飘笑断蓬。\r\n片时留静者，一夜响鸣蛩。野露通宵滴，溪烟尽日蒙。\r\n试才卑庾薤，求味笑周菘。只此霜栽好，他时赠伯翁。"
        },
        {
            "title": "送韦向之睦州谒使君",
            "content": "才子南游多远情，闲舟荡漾任春行。\r\n新安江上长如此，何似新安太守清。"
        },
        {
            "title": "东韦曲野思",
            "content": "淡雾轻云匝四垂，绿塘秋望独颦眉。野莲随水无人见，\r\n寒鹭窥鱼共影知。九陌要津劳目击，五湖闲梦诱心期。\r\n孤灯夜夜愁欹枕，一觉沧洲似昔时。"
        },
        {
            "title": "上巳（一作上巳日寄韩公）",
            "content": "上巳接寒食，莺花寥落晨。微微泼火雨，草草踏青人。\r\n凉似三秋景，清无九陌尘。与余同病者，对此合伤神。"
        },
        {
            "title": "咸通中始闻褚河南归葬阳翟是岁上平徐方…成",
            "content": "册府藏余烈，皇纲正本朝。不听还笏谏，几覆缀旒祧。\r\n咫尺言终直，怆惶道已消。泪心传位日，挥涕授遗朝。\r\n飞燕潜来赵，黄龙岂见谯。既迷秦帝鹿，难问贾生雕。\r\n穆卜缄縢秘，金根辙迹遥。北军那夺印，东海漫难桥。\r\n罗织黄门讼，笙簧白骨销。炎方无信息，丹旐竟沦漂。\r\n邂逅江鱼食，凄凉楚客招。文忠徒谥议，子卯但箫韶。\r\n未见公侯复，寻伤嗣续凋。流年随水逝，高谊薄层霄。\r\n柱石林公远，缣缃故国饶。奇踪天骥活，遗轴锦鸾翘。\r\n近者淮夷戮，前年归马调。始闻移北葬，兼议荫山苗。\r\n圣泽覃将溥，贞魂喜定飘。异时穷巷客，怀古漫成谣。"
        },
        {
            "title": "奉使岐下",
            "content": "报国捐躯实壮夫，楚囚垂欲复神都。云台画像皆何者，\r\n青史书名或不孤。散卒半随袁校尉，寡妻休问辟司徒。\r\n闻君败绩无归计，气激星辰坐向隅。"
        },
        {
            "title": "送樊琯司业归朝",
            "content": "近者苏司业，文雄道最光。夫君居太学，妙誉继中行。\r\n汲郡陵初发，汾阴箧久亡。寂寥方倚席，容易忽升堂。\r\n去日应悬榻，来时定裂裳。惬心频拾芥，应手屡穿杨。\r\n辩急如无敌，飞腾固自强。论心期舌在，问事畏头长。\r\n驷马终题柱，诸生悉面墙。啖螯讥尔雅，卖饼诉公羊。\r\n未见泥函谷，俄惊火建章。烟尘昏象魏，行在隔巴梁。\r\n红粟填郿坞，青袍过寿阳。翦茅行殿湿，伐柏旧陵香。\r\n黉室青衿尽，渠门火旆扬。云飞同去国，星散各殊方。\r\n贱子悲穷辙，当年亦擅场。齑辛寻幼妇，醴酒忆先王。\r\n圣域探姬孔，皇风乐禹汤。畏诛轻李喜，言命小臧仓。\r\n折树休盘槊，沈钩且钓璜。鸿都问词客，他日莫相忘。"
        },
        {
            "title": "寄怀",
            "content": "有客伤春复怨离，夕阳亭畔草青时。泪从红蜡无由制，\r\n肠比朱弦恐更危。梅向好风惟是笑，柳因微雨不胜垂。\r\n双溪未去饶归梦，夜夜孤眠枕独欹。"
        },
        {
            "title": "秋霁夜吟寄友人",
            "content": "槐柳萧疏溽暑收，金商频伏火西流。尘衣岁晚缘身贱，\r\n雨簟更深满背秋。前事悲凉何足道，远书慵懒未能修。\r\n惟思待月高梧下，更就东床访惠休。"
        },
        {
            "title": "乱后经表兄琼华观旧居",
            "content": "一去仙居似转蓬，再经花谢倚春丛。醉中篇什金声在，\r\n别后音书锦字空。长忆映碑逢若士，未曾携杖逐壶公。\r\n东风狼藉苔侵径，蕙草香销杏带红。"
        },
        {
            "title": "兴元沈氏庄",
            "content": "清浅萦纡一水间，竹冈藤树小跻攀。露沾荒草行人过，\r\n月上高林宿鸟还。江绕武侯筹笔地，雨昏张载勒铭山。\r\n异乡一笑因酣醉，忘却愁来鬓发斑。"
        },
        {
            "title": "野行",
            "content": "蝶恋晚花终不去，鸥逢春水固难飞。\r\n野人心地都无著，伴蝶随鸥亦不归。"
        },
        {
            "title": "黄子陂荷花",
            "content": "十顷狂风撼曲尘，缘堤照水露红新。\r\n世间花气皆愁绝，恰是莲香更恼人。"
        },
        {
            "title": "韦曲",
            "content": "欲写愁肠愧不才，多情练漉已低摧。\r\n穷郊二月初离别，独傍寒村嗅野梅。"
        },
        {
            "title": "寄蒋二十四",
            "content": "鸟啭蜂飞日渐长，旅人情味悔思量。禅门澹薄无心地，\r\n世事生疏欲面墙。二月云烟迷柳色，九衢风土带花香。\r\n大知高士禁愁寂，试倚阑干莫断肠。"
        },
        {
            "title": "骊山道中",
            "content": "月殿真妃下彩烟，渔阳追虏及汤泉。\r\n君王指点新丰树，几不亲留七宝鞭。"
        },
        {
            "title": "贺李昌时禁苑新命",
            "content": "玉简金文直上清，禁垣丹地闭严扃。黄扉议政参元化，\r\n紫殿称觞拂寿星。万户千门迷步武，非烟非雾隔仪形。\r\n尘中旧侣无音信，知道辽东鹤姓丁。"
        },
        {
            "title": "楚世家",
            "content": "偏信由来惑是非，一言邪佞脱危机。\r\n张仪重入怀王手，驷马安车却放归。"
        },
        {
            "title": "北齐",
            "content": "草草招提强据鞍，周师乘胜莫回看。\r\n背城肯战知虚实，争奈人前忍笑难。"
        },
        {
            "title": "严子陵",
            "content": "严陵情性是真狂，抵触三公傲帝王。\r\n不怕旧交嗔僭越，唤他侯霸作君房。"
        },
        {
            "title": "长溪秋望",
            "content": "柳短莎长溪水流，雨微烟暝立溪头。\r\n寒鸦闪闪前山去，杜曲黄昏独自愁。"
        },
        {
            "title": "竹风",
            "content": "竹映风窗数阵斜，旅人愁坐思无涯。\r\n夜来留得江湖梦，全为乾声似荻花。"
        },
        {
            "title": "试夜题省廊桂",
            "content": "麻衣穿穴两京尘，十见东堂绿桂春。\r\n今日竞飞杨叶箭，魏舒休作画筹人。"
        },
        {
            "title": "闻李渎司勋下世",
            "content": "异乡丹旐已飘扬，一顾深知实未亡。\r\n任被褚裒泉下笑，重将北面哭真长。"
        },
        {
            "title": "亲仁里闻猿",
            "content": "朱雀街东半夜惊，楚魂湘梦两徒清。\r\n五更撩乱趋朝火，满口尘埃亦数声。"
        },
        {
            "title": "楼上偶题",
            "content": "尘土无因狎隐沦，青山一望每伤神。\r\n可能前岭空乔木，应有怀才抱器人。"
        },
        {
            "title": "见炀帝宝帐",
            "content": "汉文穷相作前王，悭惜明珠不斗量。\r\n翡翠鲛鮹何所直，千裨万接上书囊。"
        },
        {
            "title": "题虔僧室",
            "content": "何缘春恨贮离忧，欲入空门万事休。\r\n水月定中何所谓，也嚬眉黛托腮愁。"
        },
        {
            "title": "克复后登安国寺阁",
            "content": "千门万户鞠蒿藜，断烬遗垣一望迷。\r\n惆怅建章鸳瓦尽，夜来空见玉绳低。"
        },
        {
            "title": "重经冯家旧里",
            "content": "冯家旧宅闭柴关，修竹犹存潏水湾。\r\n应系星辰天上去，不留英骨葬人间。"
        },
        {
            "title": "初秋到慈州冬首换绛牧",
            "content": "秋杪方攀玉树枝，隔年无计待春晖。\r\n自嫌暂作仙城守，不逐莺来共燕飞。"
        },
        {
            "title": "洛神",
            "content": "人世仙家本自殊，何须相见向中途？\r\n惊鸿瞥过游龙去，漫恼陈王一事无。"
        },
        {
            "title": "南梁戏题汉高庙",
            "content": "数载从军似武夫，今随戎捷气偏粗。\r\n汉皇若问何为者，免道高阳旧酒徒。"
        },
        {
            "title": "四老庙",
            "content": "西汉储宫定不倾，可能园绮胜良平。\r\n举朝公将无全策，借请闲人羽翼成。"
        },
        {
            "title": "汉嗣",
            "content": "汉嗣安危系数君，高皇决意势难分。\r\n张良口辨周昌吃，同建储宫第一勋。"
        },
        {
            "title": "仲山",
            "content": "千载遗踪寄薜萝，沛中乡里旧山河。\r\n长陵亦是闲丘陇，异日谁知与仲多？"
        },
        {
            "title": "春早落英",
            "content": "纷纷从此见花残，转觉长绳系日难。\r\n楼上有愁春不浅，小桃风雪凭阑干。"
        },
        {
            "title": "奏捷西蜀题沱江驿",
            "content": "野客乘轺非所宜，况将儒懦报戎机。\r\n锦江不识临邛酒，且免相如渴病归。"
        },
        {
            "title": "罗江驿",
            "content": "数枝高柳带鸣鸦，一树山榴自落花。\r\n已是向来多泪眼，短亭回首在天涯。"
        },
        {
            "title": "牡丹",
            "content": "颜色无因饶锦绣，馨香惟解掩兰荪。\r\n那堪更被烟蒙蔽，南国西施泣断魂。"
        },
        {
            "title": "贺李昌时禁苑新命",
            "content": "振鹭翔鸾集禁闱，玉堂珠树莹风仪。\r\n不知新到灵和殿，张绪何如柳一枝？"
        },
        {
            "title": "汉殿",
            "content": "鸟去云飞意不通，夜坛斜月转松风。\r\n君王寂虑无消息，却就闲人觅巨公。"
        },
        {
            "title": "曲江春望",
            "content": "杏艳桃光夺晚霞，乐游无庙有年华。\r\n汉朝冠盖皆陵墓，十里宜春汉苑花。"
        },
        {
            "title": "邓艾庙",
            "content": "昭烈遗黎死尚羞，挥刀斫石恨谯周。\r\n如何千载留遗庙，血食巴山伴武侯。"
        },
        {
            "title": "登兴元城观烽火",
            "content": "汉川城上角三呼，扈跸防边列万夫。\r\n褒姒冢前烽火起，不知泉下破颜无。"
        },
        {
            "title": "垂柳",
            "content": "绊惹春风别有情，世间谁敢斗轻盈？\r\n楚王江畔无端种，饿损纤腰学不成。"
        },
        {
            "title": "题宗人故帖",
            "content": "所忠无处访相如，风笈尘编迹尚余。\r\n惟有孝标情最厚，一编遗在茂陵书。"
        },
        {
            "title": "寄徐山人",
            "content": "一室清羸鹤体孤，气和神莹爽冰壶。\r\n吴中高士虽求死，不那稽山有谢敷。"
        },
        {
            "title": "楚天",
            "content": "楚天遥望每长嚬，宋玉襄王尽作尘。\r\n不会瑶姬朝与暮，更为云雨待何人？"
        },
        {
            "title": "穆天子传",
            "content": "王母清歌玉琯悲，瑶台应有再来期。\r\n穆王不得重相见，恐为无端哭盛姬。"
        },
        {
            "title": "赠窦尊师",
            "content": "我爱窦高士，弃官仍在家。为嫌句漏令，兼不要丹砂。"
        },
        {
            "title": "文惠宫人",
            "content": "认得前家令，宫人泪满裾。不知梁佐命，全是沈尚书。"
        },
        {
            "title": "春雪初霁杏花正芳月上夜吟",
            "content": "霁景明如练，繁英杏正芳。姮娥应有语，悔共雪争光。"
        },
        {
            "title": "小院",
            "content": "小院无人夜，烟斜月转明。清宵易惆怅，不必有离情。"
        },
        {
            "title": "绯桃",
            "content": "短墙荒圃四无邻，烈火绯桃照地春。坐久好风休掩袂，\r\n夜来微雨已沾巾。敢同俗态期青眼，似有微词动绛唇。\r\n尽日更无乡井念，此时何必见秦人？"
        },
        {
            "title": "叙别",
            "content": "谯楼夜促莲花漏，树阴摇月蛟螭走。蟠拏对月吸深杯，\r\n月府清虚玉兔吼。翠盘擘脯胭脂香，碧碗敲冰分蔗浆。\r\n十载番思旧时事，好怀不似当年狂。夜合花香开小院，\r\n坐爱凉风吹醉面。酒中弹剑发清歌，白发年来为愁变。"
        },
        {
            "title": "蟹",
            "content": "湖田十月清霜堕，晚稻初香蟹如虎。扳罾拖网取赛多，\r\n篾篓挑将水边货。纵横连爪一尺长，秀凝铁色含湖光。\r\n蟛蜞石蟹已曾食，使我一见惊非常。买之最厌黄髯老，\r\n偿价十钱尚嫌少。漫夸丰味过蝤蛑，尖脐犹胜团脐好。\r\n充盘煮熟堆琳琅，橙膏酱渫调堪尝。一斗擘开红玉满，\r\n双螯啰出琼酥香。岸头沽得泥封酒，细嚼频斟弗停手。\r\n西风张翰苦思鲈，如斯丰味能知否？物之可爱尤可憎，\r\n尝闻取刺于青蝇。无肠公子固称美，弗使当道禁横行。"
        },
        {
            "title": "咏葡萄",
            "content": "西园晚霁浮嫩凉，开尊漫摘葡萄尝。满架高撑紫络索，\r\n一枝斜亸金琅珰。天风飕飕叶栩栩，蝴蝶声干作晴雨。\r\n神蛟清夜蛰寒潭，万片湿云飞不起。石家美人金谷游，\r\n罗帏翠幕珊瑚钩。玉盘新荐入华屋，珠帐高悬夜不收。\r\n胜游记得当年景，清气逼人毛骨冷。笑呼明镜上遥天，\r\n醉倚银床弄秋影。"
        },
        {
            "title": "送许户曹",
            "content": "沙头小燕鸣春和，杨柳垂丝烟倒拖。将军楼船发浩歌，\r\n云樯高插天嵯峨。白虹走香倾翠壶，劝饮花前金叵罗。\r\n神鳌驾粟升天河，新承雨泽浮恩波。"
        },
        {
            "title": "采桑女",
            "content": "春风吹蚕细如蚁，桑芽才努青鸦嘴。侵晨探采谁家女，\r\n手挽长条泪如雨。去岁初眠当此时，今岁春寒叶放迟。\r\n愁听门外催里胥，官家二月收新丝。"
        },
        {
            "title": "索虾",
            "content": "姑孰多紫虾，独有湖阳优。出产在四时，极美宜于秋。\r\n双箝鼓繁须，当顶抽长矛。鞠躬见汤王，封作朱衣侯。\r\n所以供盘餐，罗列同珍羞。蒜友日相亲，瓜朋时与俦。\r\n既名钓诗钓，又作钩诗钩。于时同相访，数日承款留。\r\n厌饮多美味，独此心相投。别来岁云久，驰想空悠悠。\r\n衔杯动遐思，啰口涎空流。封缄托双鲤，于焉来远求。\r\n慷慨胡隐君，果肯分惠否？"
        },
        {
            "title": "游南明山",
            "content": "久闻南明山，共慕南明寺。几度欲登临，日逐扰人事。\r\n于焉偶闲暇，鸣辔忽相聚。乘兴乐遨游，聊此托佳趣。\r\n涉水渡溪南，迢遥翠微里。石磴千叠斜，峭壁半空起。\r\n白云锁峰腰，红叶暗溪嘴。长藤络虚岩，疏花映寒水。\r\n金银拱梵刹，丹青照廊宇。石梁卧秋溟，风铃作檐语。\r\n深洞结苔阴，岚气滴晴雨。羊肠转咫尺，鸟道转千里。\r\n屈曲到禅房，上人喜延伫。香分宿火薰，茶汲清泉煮。\r\n投闲息万机，三生有宿契。行厨出盘飧，担瓮倒芳醑。\r\n脱冠挂长松，白石藉凭倚。宦途劳营营，暂此涤尘虑。\r\n阄令促传觞，投壶更联句。兴来较胜负，醉后忘尔汝。\r\n忽闻吼蒲牢，落日下云屿。长啸出烟萝，扬鞭赋归去。"
        },
        {
            "title": "夏日访友",
            "content": "堤树生昼凉，浓阴扑空翠。孤舟唤野渡，村疃入幽邃。\r\n高轩俯清流，一犬隔花吠。童子立门墙，问我向何处？\r\n主人闻故旧，出迎时倒屣。惊迓叙间阔，屈指越寒暑。\r\n殷勤为延款，偶尔得良会。春盘擘紫虾，冰鲤斫银鲙。\r\n荷梗白玉香，荇菜青丝脆。腊酒击泥封，罗列总新味。\r\n移席临湖滨，对此有佳趣。流连送深杯，宾主共忘醉。\r\n清风岸乌纱，长揖谢君去。世事如浮云，东西渺烟水。"
        },
        {
            "title": "宿田家",
            "content": "落日下遥峰，荒村倦行履。停车息茅店，安寝正鼾睡。\r\n忽闻扣门急，云是下乡隶。公文捧花柙，鹰隼驾声势。\r\n良民惧官府，听之肝胆碎。阿母出搪塞，老脚走颠踬。\r\n小心事延款，□余粮复匮。东邻借种鸡，西舍觅芳醑。\r\n再饭不厌饱，一饮直呼醉。明朝怯见官，苦苦灯前跪。\r\n使我不成眠，为渠滴清泪。民膏日已瘠，民力日愈弊。\r\n空怀伊尹心，何补尧舜治？"
        },
        {
            "title": "九日游中溪",
            "content": "悠悠循涧行，磊磊据石坐。林垂短长云，山缀丹碧颗。\r\n蓼花最无数，照水娇婀娜。何知是节序，风日自清妥。\r\n群童竞时新，万果间蔬蓏。欣然为之醉，乌帽危不堕。\r\n此日山中怀，孟公不如我。"
        },
        {
            "title": "舟中望紫岩",
            "content": "近山如画墙，远山如帚长。我从云中来，回头白茫茫。\r\n惜去乃尔觉，常时自相忘。相忘岂不佳，遣此怀春伤。\r\n飘洒从何来，衣巾湿微凉。初疑风雨集，冉冉游尘黄。\r\n无归亦自可，信美非吾乡。登舟望东云，犹向帆端翔。"
        },
        {
            "title": "和陶渊明贫士诗七首",
            "content": "贫贱如故旧，少壮即相依。中心不敢厌，但觉少光辉。\r\n向来乘时士，亦有能奋飞。一朝权势歇，欲退无所归。\r\n不如行其素，辛苦奈寒饥。人生系天运，何用发深悲？\r\n我居在穷巷，来往无华轩。辛勤衣食物，出此二亩园。\r\n薤菘郁朝露，桑柘浮春烟。以兹乱心曲，智计无他奸。\r\n择胜不在奢，兴至发清言。相逢樵牧徒，混混谁愚贤？\r\n松风四山来，清宵响瑶琴。听之不能寐，中有怨叹音。\r\n旦起绕其树，磈砢不计寻。清阴可敷席，有酒谁与斟？\r\n由来大度士，不受流俗侵。浩歌相倡答，慰此霜雪心。\r\n中年涉事熟，欲学唾面娄。逡巡避少年，赴秽不敢酬。\r\n旁人吁已甚，自喜计虑周。微劳消厚疚，残辱胜深忧。\r\n从知为下安，处上反无俦。人生各有志，勇懦从所求。\r\n古人重畎亩，有禄不待干。德成禄自至，释耒列王官。\r\n不仕亦不贫，本自足饔餐。后世耻躬耕，号呼脱饥寒。\r\n我生千祀后，念此愧在颜。为农倘可饱，何用出柴关？\r\n村郊多父老，面垢头如蓬。我尝使之年，言语不待工。\r\n古来名节士，敢望彭城龚。有叟诮其后，更恨道不通。\r\n鄙哉譊譊者，为隘不为通。低头拜野老，负米吾愿从。\r\n去年秋事荒，贩籴仰邻州。健者道路间，什百成朋俦。\r\n今年渐向熟，庶几民不流。书生自无田，与众同喜忧。\r\n作诗劳邻曲，有倡谁与酬？亦无采诗者，此修何可修？"
        },
        {
            "title": "感物二首",
            "content": "騄骥初失群，亦自矜趫腾。俯仰岁时久，帖然困蚊蝇。\r\n豪鲸逸其穴，尺水成沧溟。岂无鱼鳖交，望望为所憎。\r\n物理有翕张，达人同废兴。幸无怵迫忧，聊复曲吾肱。\r\n鱼目出泥沙，空村百金珍。豫章值拥辏，细细供蒸薪。\r\n论材何必多，适用即能神。托交何必深，寡求永相亲。\r\n鲍叔拙羁鲁，张生穷厄陈。茫然扳援际，岂意出风尘。"
        },
        {
            "title": "春风四首",
            "content": "春风吹愁端，散漫不可收。不如古溪水，只望乡江流。\r\n新花红烁烁，旧花满山白。昔日金张门，狼藉余废宅。\r\n回头语春风，莫向新花丛。我见朱颜人，多金亦成翁。\r\n多金不足惜，丹砂亦何益。更种明年花，春风自相识。"
        },
        {
            "title": "樊登见寄四首",
            "content": "新辞翦秋水，洗我胸中尘。无由惬良会，极目空怀人。\r\n醉来拔剑歌，字字皆阳春。\r\n轻黄著柳条，新春喜更始。感时重搔首，怅望不能已。\r\n无由托深情，倾泻芳尊里。\r\n明月入我室，天风吹我袍。良夜最岑寂，旅况何萧条。\r\n驰情望海波，一鹤鸣九皋。\r\n悠悠括城北，眄眄岩泉西。宿草暝烟绿，苦竹含云低。\r\n幽怀不可托，鹧鸪空自啼。"
        },
        {
            "title": "早行遇雪",
            "content": "下马天未明，风高雪何急。须臾路欲迷，顷刻山尽白。\r\n鸡犬寂无声，曙光射寒色。荒村绝烟火，髯冻布袍湿。\r\n王事不可缓，行行动凄恻。"
        },
        {
            "title": "道中逢故人",
            "content": "兰陵市上忽相逢，叙别殷勤兴倍浓。良会若同鸡黍约，\r\n暂时不放酒杯空。愁牵白发三千丈，路入青山几万重。\r\n行色一鞭催去马，画桥嘶断落花风。"
        },
        {
            "title": "高平九日",
            "content": "云净南山紫翠浮，凭陵绝顶望悠悠。偶逢佳节牵诗兴，\r\n漫把芳尊遣客愁。霜染鸦枫迎日醉，寒冲泾水带冰流。\r\n乌纱频岸西风里，笑插黄花满鬓秋。"
        },
        {
            "title": "游清凉寺",
            "content": "白云红树路纡萦，古殿长廊次第行。南望水连桃叶渡，\r\n北来山枕石头城。一尘不到心源净，万有俱空眼界清。\r\n竹院逢僧旧曾识，旋披禅衲为相迎。"
        },
        {
            "title": "金陵怀古",
            "content": "碧树凉生宿雨收，荷花荷叶满汀洲。登高有酒浑忘醉，\r\n慨古无言独倚楼。宫殿六朝遗古迹，衣冠千古漫荒丘。\r\n太平时节殊风景，山自青青水自流。"
        },
        {
            "title": "金陵九日",
            "content": "野菊西风满路香，雨花台上集壶觞。九重天近瞻钟阜，\r\n五色云中望建章。绿酒莫辞今日醉，黄金难买少年狂。\r\n清歌惊起南飞雁，散作秋声送夕阳。"
        },
        {
            "title": "登庐山",
            "content": "五老峰巅望，天涯在目前。湘潭浮夜雨，巴蜀暝寒烟。\r\n泰华根同峙，嵩衡脉共联。凭虚有仙骨，日月看推迁。"
        },
        {
            "title": "夜泊东溪有怀",
            "content": "水昏天色晚，崖下泊行舟。独客伤归雁，孤眠叹野鸥。\r\n溪声牵别恨，乡梦惹离愁。酒醒推篷坐，凄凉望女牛。"
        },
        {
            "title": "过湖口",
            "content": "江湖分两路，此地是通津。云净山浮翠，风高浪泼银。\r\n人行俱是客，舟住即为邻。俯仰烟波内，蜉蝣寄此身。"
        },
        {
            "title": "望夫石",
            "content": "江上见危矶，人形立翠微。妾来终日望，夫去几时归。\r\n明月空悬镜，苍苔漫补衣。可怜双泪眼，千古断斜晖。"
        },
        {
            "title": "过三山寺",
            "content": "三山江上寺，宫殿望岧峣。石径侵高树，沙滩半种苗。\r\n一僧归晚日，群鹭宿寒潮。遥听风铃语，兴亡话六朝。"
        },
        {
            "title": "客中感怀",
            "content": "客路三千里，西风两鬓尘。贪名笑吴起，说国叹苏秦。\r\n托兴非耽酒，思家岂为莼。可怜今夜月，独照异乡人。"
        },
        {
            "title": "宿独留",
            "content": "日晚宿留城，人家半掩门。群鸦栖老树，一犬吠荒村。\r\n争买鱼添价，新篘酒带浑。船头对新月，谁与共清论？"
        },
        {
            "title": "留别",
            "content": "西入潼关路，何时更盍簪。年来人事改，老去鬓毛侵。\r\n花染离筵泪，葵倾报国心。龙潭千尺水，不似别情深。"
        },
        {
            "title": "六月十三日上陈微博士",
            "content": "骄云飞散雨，随风为有无。老农终岁心，望施在须臾。\r\n平生官田粟，长此礼义躯。置之且勿戚，一饱任妻孥。\r\n青青泽中蒲，九夏气凄寒。翾翾翠碧羽，照影苍溪间。\r\n巢由薄天下，俗士荣一官。小大各有适，自全良独难。\r\n穷居无公忧，私此长夏日。蚊蝇如俗子，正尔相妒嫉。\r\n麾驱非吾任，遁避亦无术。惟当俟其定，静坐万虑一。"
        },
        {
            "title": "长陵",
            "content": "长安高阙此安刘，祔葬累累尽列侯。丰上旧居无故里，\r\n沛中原庙对荒丘。耳闻明主提三尺，眼见愚民盗一坏。\r\n千载腐儒骑瘦马，渭城斜月重回头。"
        },
        {
            "title": "秋霁丰德寺与玄贞师咏月",
            "content": "露冷风轻霁魄圆，高楼更在碧山巅。四溟水合疑无地，\r\n八月槎通好上天。黯黯星辰环紫极，喧喧朝市匝青烟。\r\n夜深独与岩僧语，群动消声举世眠。"
        },
        {
            "title": "赠孟德茂（浩然子）",
            "content": "江海悠悠雪欲飞，抱书空出又空归。沙头人满鸥应笑，\r\n船上酒香鱼正肥。尘土竟成谁计是，山林又悔一年非。\r\n平生万卷应夫子，两世功名穷布衣。"
        },
        {
            "title": "过浩然先生墓",
            "content": "人间万卷庞眉老，眼见堂堂入草莱。行客须当下马过，\r\n故交谁复裹鸡来？山花不语如听讲，溪水无情自荐哀。\r\n犹胜黄金买碑碣，百年名字已烟埃。"
        },
        {
            "title": "越城待旦",
            "content": "策策虚楼竹隔明，悲来展转向谁倾？天寒胡雁出万里，\r\n月落越鸡啼四更。为底朱颜成老色，看人青史上新名。\r\n清溪白石村村有，五尺乌犍托此生。"
        },
        {
            "title": "毗陵道中",
            "content": "百年只有百清明，狼狈今年又避兵。烟火谁开寒食禁，\r\n簪裾那复丽人行。禾麻地废生边气，草木春寒起战声。\r\n渺渺飞鸿天断处，古来还是阖闾城。"
        },
        {
            "title": "蒲津河亭",
            "content": "宿雨清秋霁景澄，广亭高树向晨兴。烟横博望乘槎水，\r\n日上文王避雨陵。孤棹夷犹期独往，曲阑愁绝每长凭。\r\n思乡怀古多伤别，况此哀吟意不胜。"
        },
        {
            "title": "第三溪",
            "content": "日晏霜浓十二月，林疏石瘦第三溪。云沙有径萦寒烧，\r\n松屋无人闻昼鸡。几聚衣冠埋作土，当年歌舞醉如泥。\r\n早知涉世真成梦，不弃山田春雨犁。"
        },
        {
            "title": "过清凉寺王导墓下",
            "content": "江左风流廊庙人，荒坟抛与梵宫邻。多年羊虎犹眠石，\r\n败壁貂蝉只贮尘。万古云山同白骨，一庭花木自青春。\r\n永思陵下犹凄切，废屋寒风吹野薪。"
        },
        {
            "title": "寄陈少府兼简叔高",
            "content": "怀人路绝云归海，避俗门深草蔽丘。万事渐消闲客梦，\r\n一年虚白少年头。山螀啼缓从除架，淮雁来多莫上楼。\r\n近日邻家有新酿，每逢诗伴得淹留。"
        },
        {
            "title": "晚秋游中溪",
            "content": "淡竹冈前沙雁飞，小花尖下柘丸肥。山云不卷雨自薄，\r\n天气欲寒人正归。招伴只须新稻酒，临风犹有旧苔矶。\r\n故人旧业依稀在，怪石老松今是非。"
        },
        {
            "title": "任潜谋隐之作",
            "content": "江边秋日逢任子，大理索诗吾欲忘。为问山资何次第，\r\n只余丹诀转凄凉，黄金范蠡曾辞禄，白首虞翻未信方。\r\n千古浮云共归思，晓风城郭水花香。"
        },
        {
            "title": "拜越公墓因游定水寺有怀源老",
            "content": "越公已作飞仙去，犹得潭潭好墓田。老树背风深拓地，\r\n野云依海细分天。青峰晓接鸣钟寺，玉井秋澄试茗泉。\r\n我与源公旧相识，遗言潇洒有人传。"
        },
        {
            "title": "游阳明洞呈王理得诸君",
            "content": "禹穴苍茫不可探，人传灵笈锁烟岚。初晴鹤点青边嶂，\r\n欲雨龙移黑处潭。北半斋坛天寂寂，东风仙洞草毵毵。\r\n堪怜尹叟非关吏，犹向江南逐老聃。"
        },
        {
            "title": "新丰",
            "content": "沛中歌舞百余人，帝业功成里巷新。半夜素灵先哭楚，\r\n一星遗火下烧秦。貔貅扫尽无三户，鸡犬归来识四邻。\r\n惆怅故园前事远，晓风长路起埃尘。"
        },
        {
            "title": "原上",
            "content": "危桥横古渡，村野带平林。野鹜寒塘静，山禽晓树深。\r\n雨微风矗□，云暗雪侵寻。安道门前水，清游岂独吟。"
        },
        {
            "title": "宿赵山采别业",
            "content": "溪山兵后县，风雪旅中人。迫夜愁严鼓，冲寒托软巾。\r\n摧藏名字在，疏率馔殽真。今代徐元直，高风自可亲。"
        },
        {
            "title": "题证道寺",
            "content": "弯环青径斜，自是野僧家。满涧洗岩液，插天排石牙。\r\n炉寒余柏子，架静落藤花。记得逃兵日，门多贵客车。"
        },
        {
            "title": "夜坐",
            "content": "愁鬓丁年白，寒灯丙夜青。不眠惊戍鼓，久客厌邮铃。\r\n汹汹城喷海，疏疏屋漏星。十年穷父子，相守慰飘零。"
        },
        {
            "title": "无题十首",
            "content": "细草铺茵绿满堤，燕飞晴日正迟迟。\r\n寻芳陌上花如锦，折得东风第一枝。\r\n锦筝银甲响鹍弦，勾引春声上绮筵。\r\n醉倚阑干花下月，犀梳斜亸鬓云边。\r\n楚云湘雨会阳台，锦帐芙蓉向夜开。\r\n吹罢玉箫春似海，一双彩凤忽飞来。\r\n春江新水促归航，惜别花前酒漫觞。\r\n倒尽银瓶浑不醉，却怜和泪入愁肠。\r\n谁知别易会应难，目断青鸾信渺漫。\r\n情似蓝桥桥下水，年来流恨几时干。\r\n漏滴铜龙夜已深，柳梢斜月弄疏阴。\r\n满园芳草年年恨，剔尽灯花夜夜心。\r\n夜合庭前花正开，轻罗小扇为谁裁。\r\n多情惊起双蝴蝶，飞入巫山梦里来。\r\n忆别悠悠岁月长，酒兵无计敌愁肠。\r\n柔丝漫折长亭柳，绾得同心欲寄将。\r\n杨柳青青映画楼，翠眉终日锁离愁。\r\n杜鹃啼落枝头月，多为伤春恨不休。\r\n云色鲛绡拭泪颜，一帘春雨杏花寒。\r\n几时重会鸳鸯侣，月下吹笙和彩鸾。"
        },
        {
            "title": "寄友三首",
            "content": "新酒秦淮缩项鳊，凌霄花下共流连。\r\n别来客邸空翘首，细雨春风忆往年。\r\n寒灯孤对拥青毡，牢落何如似客边。\r\n却忆花前酣后饮，醉呼明月上遥天。\r\n客里逢春一惘然，梅花落尽柳如烟。\r\n无情最恨东来雁，底事音书不肯传。"
        },
        {
            "title": "寄同上人",
            "content": "高高山顶寺，更有最高人。定起松鸣屋，吟圆月上身。\r\n云藏三伏热，水散百溪津。曾乞兰花供，无书又过春。"
        },
        {
            "title": "咏竹",
            "content": "醉卧凉阴沁骨清，石床冰簟梦难成。\r\n月明午夜生虚籁，误听风声是雨声。"
        },
        {
            "title": "留别",
            "content": "丹湖湖上送行舟，白雁啼残芦叶秋。\r\n采石江头旧时路，题诗还忆水边楼。"
        },
        {
            "title": "咏马二首",
            "content": "紫云团影电飞瞳，骏骨龙媒自不同。\r\n骑过玉楼金辔响，一声嘶断落花风。\r\n崚嶒高耸骨如山，远放春郊苜蓿间。\r\n百战沙场汗流血，梦魂犹在玉门关。"
        },
        {
            "title": "怀友",
            "content": "金井凉生梧叶秋，闲看新月上帘钩。\r\n冰壶总忆人如玉，目断重云十二楼。"
        },
        {
            "title": "七夕",
            "content": "会合无由叹久违，一年一度是缘非。\r\n而予愿乞天孙巧，五色纫针补衮衣。"
        },
        {
            "title": "秋日感怀",
            "content": "溪上芙蓉映醉颜，悲秋宋玉鬓毛斑。\r\n无情最恨东流水，暗逐芳年去不还。"
        },
        {
            "title": "翡翠",
            "content": "莎草江汀漫晚潮，翠华香扑水光遥。\r\n玉楼春暖笙歌夜，妆点花钿上舞翘。"
        },
        {
            "title": "春日偶成",
            "content": "琴筝箫管和琵琶，兴满金尊酒量赊。\r\n歌舞留春春似海，美人颜色正如花。"
        },
        {
            "title": "寄台省知己",
            "content": "久怀声籍甚，千里致双鱼。宦路终推毂，亲帏且著书。\r\n才名贾太傅，文学马相如。辙迹东巡海，何时适我闾？"
        },
        {
            "title": "春草",
            "content": "天北天南绕路边，托根无处不延绵。\r\n萋萋总是无情物，吹绿东风又一年。"
        },
        {
            "title": "秋葵",
            "content": "月瓣团栾剪赭罗，长条排蕊缀鸣珂。\r\n倾阳一点丹心在，承得中天雨露多。"
        },
        {
            "title": "留别四首",
            "content": "鹏程三万里，别酒一千钟。好景当三月，春光上国浓。\r\n野花红滴滴，江燕语喃喃。鼓吹翻新调，都亭酒正酣。\r\n登庸趋俊乂，厕用野无遗。起喜赓歌日，明良际会时。\r\n盐车淹素志，长坂入青云。老骥春风里，奔腾独异群。"
        },
        {
            "title": "渔",
            "content": "相聚即为邻，烟火自成簇。约伴过前溪，撑破蘼芜绿。"
        },
        {
            "title": "春草",
            "content": "随梦入池塘，无心在金谷。青风自年年，吹遍天涯绿。"
        },
        {
            "title": "葡萄",
            "content": "金谷风露凉，绿珠醉初醒。珠帐夜不收，月明堕清影。"
        },
        {
            "title": "兰二首",
            "content": "清风摇翠环，凉露滴苍玉。美人胡不纫，幽香蔼空谷。\r\n谢庭漫芳草，楚畹多绿莎。于焉忽相见，岁晏将如何?"
        },
        {
            "title": "梅",
            "content": "玉人下瑶台，香风动轻素。画角弄江城，鸣珰月中堕。"
        },
        {
            "title": "松",
            "content": "托根蟠泰华，倚干蚀莓苔。谁云山泽间，而无梁栋材?"
        },
        {
            "title": "吊方干处士二首",
            "content": "不谓高名下，终全玉雪身。交犹及前辈，语不似今人。\r\n别号行鸣雁，遗编感获麟。敛衣应自定，只著古衣巾。\r\n不比他人死，何诗可挽君？渊明元懒仕，东野别攻文。\r\n沧海诸公泪，青山处士坟。相看莫浪哭，私谥有前闻。"
        },
        {
            "title": "闻应德茂先离棠溪",
            "content": "落日芦花雨，行人谷树村。青山时问路，红叶自知门。\r\n苜蓿穷诗味，芭蕉醉墨痕。端知弃城市，经席许频温。"
        },
        {
            "title": "岁除",
            "content": "索索风搜客，沈沈雨洗年。残林生猎迹，归鸟避窑烟。\r\n节物杯浆外，溪山鬓影前。行藏都未定，笔砚或能捐。"
        },
        {
            "title": "梅亭",
            "content": "东海穷诗客，西风古驿亭。发从残岁白，山入故乡青。\r\n世事徒三窟，儿曹且一经。丁宁速赊酒，煮栗试砂瓶。"
        },
        {
            "title": "夜坐示友",
            "content": "夜久烛花落，凄声生远林。有怀嫌会浅，无事又秋深。\r\n黄叶归田梦，白头行路吟。山中亦可乐，不似此同襟。"
        },
        {
            "title": "逢韩喜",
            "content": "相逢浑不觉，只似茂陵贫。袅袅花骄客，潇潇雨净春。\r\n借书消茗困，索句写梅真。此去青云上，知君有几人?"
        },
        {
            "title": "忆孟浩然",
            "content": "郊外凌兢西复东，雪晴驴背兴无穷。\r\n句搜明月梨花内，趣入春风柳絮中。"
        }
    ]
}