{
    "dynasty": "唐",
    "author": "贾岛",
    "intro": "贾岛（７７９－８４３），字阆仙，范阳（今河北省涿县）人。早年为僧，名无本，后来俗。几次考进士都没有中。唐文宗时做过遂州长江（今四川省蓬溪县）主簿等小官。他的诗，以清奇凄苦著名，大多是写自然景物和闲居情致。作诗刻苦求工，诗风清淡朴素。",
    "items": [
        {
            "title": "题朱庆余所居",
            "content": "天寒吟竟晓，古屋瓦生松。寄信船一只，隔乡山万重。\r\n树来沙岸鸟，窗度雪楼钟。每忆江中屿，更看城上峰。"
        },
        {
            "title": "三月晦日赠刘评事",
            "content": "三月正当三十日，风光别我苦吟身。\r\n共君今夜不须睡，未到晓钟犹是春。"
        },
        {
            "title": "过海联句",
            "content": "沙鸟浮还没，山云断复连。--高丽使\r\n棹穿波底月，船压水中天。--贾岛"
        },
        {
            "title": "句",
            "content": "晴风吹柳絮，新火起厨烟。\r\n长江风送客，孤馆雨留人。\r\n古岸崩将尽，平沙长未休。\r\n不如牛与羊，犹得日暮归。"
        },
        {
            "title": "冬夜送人",
            "content": "平明走马上村桥，花落梅溪雪未消。\r\n日短天寒愁送客，楚山无限路迢迢。"
        },
        {
            "title": "马嵬",
            "content": "长川几处树青青，孤驿危楼对翠屏。\r\n一自上皇惆怅后，至今来往马蹄腥。"
        },
        {
            "title": "行次汉上",
            "content": "习家池沼草萋萋，岚树光中信马蹄。\r\n汉主庙前湘水碧，一声风角夕阳低。"
        },
        {
            "title": "赴南巴留别苏台知己",
            "content": "人过梅岭上，岁岁北风寒。落日孤舟去，青山万里看。\r\n猿声湘水静，草色洞庭宽。已料生涯事，只应持钓竿。"
        },
        {
            "title": "送友人之南陵",
            "content": "莫叹徒劳向宦途，不群气岸有谁如。南陵暂掌仇香印，\r\n北阙终行贾谊书。好趁江山寻胜境，莫辞韦杜别幽居。\r\n少年跃马同心使，免得诗中道跨驴。"
        },
        {
            "title": "题诗后",
            "content": "二句三年得，一吟双泪流。知音如不赏，归卧故山秋。"
        },
        {
            "title": "李斯井",
            "content": "井存上蔡南门外，置此井时来相秦。\r\n断绠数寻垂古甃，取将寒水是何人。"
        },
        {
            "title": "竹",
            "content": "篱外清阴接药栏，晓风交戛碧琅玕。\r\n子猷没后知音少，粉节霜筠漫岁寒。"
        },
        {
            "title": "上杜驸马",
            "content": "玉山突兀压乾坤，出得朱门入戟门。妻是九重天子女，\r\n身为一品令公孙。鸳鸯殿里参皇后，龙凤堂前贺至尊。\r\n今日澧阳非久驻，伫为霖雨拜新恩。"
        },
        {
            "title": "清明日园林寄友人",
            "content": "今日清明节，园林胜事偏。晴风吹柳絮，新火起厨烟。\r\n杜草开三径，文章忆二贤。几时能命驾，对酒落花前。"
        },
        {
            "title": "送道者",
            "content": "独向山中见，今朝又别离。一心无挂住，万里独何之。\r\n到处绝烟火，逢人话古时。此行无弟子，白犬自相随。"
        },
        {
            "title": "送人南游",
            "content": "此别天涯远，孤舟泛海中。夜行常认火，帆去每因风。\r\n蛮国人多富，炎方语不同。雁飞难度岭，书信若为通。"
        },
        {
            "title": "送人南归",
            "content": "分手向天涯，迢迢泛海波。虽然南地远，见说北人多。\r\n山暖花常发，秋深雁不过。炎方饶胜事，此去莫蹉跎。"
        },
        {
            "title": "早行",
            "content": "早起赴前程，邻鸡尚未鸣。主人灯下别，羸马暗中行。\r\n蹋石新霜滑，穿林宿鸟惊。远山钟动后，曙色渐分明。"
        },
        {
            "title": "题郑常侍厅前竹",
            "content": "绿竹临诗酒，婵娟思不穷。乱枝低积雪，繁叶亚寒风。\r\n萧飒疑泉过，萦回有径通。侵庭根出土，隔壁笋成丛。\r\n疏影纱窗外，清音宝瑟中。卷帘终日看，欹枕几秋同。\r\n万顷歌王子，千竿伴阮公。露光怜片片，雨润爱濛濛。\r\n嶰谷蛮湖北，湘川灀水东。何如轩槛侧，苍翠袅长空。"
        },
        {
            "title": "春行",
            "content": "去去行人远，尘随马不穷。旅情斜日后，春色早烟中。\r\n流水穿空馆，闲花发故宫。旧乡千里思，池上绿杨风。"
        },
        {
            "title": "老将",
            "content": "胆壮乱须白，金疮蠹百骸。旌旗犹入梦，歌舞不开怀。\r\n燕雀来鹰架，尘埃满箭靫。自夸勋业重，开府是官阶。"
        },
        {
            "title": "代旧将",
            "content": "旧事说如梦，谁当信老夫。战场几处在，部曲一人无。\r\n落日收病马，晴天晒阵图。犹希圣朝用，自镊白髭须。"
        },
        {
            "title": "黄鹄下太液池",
            "content": "高飞空外鹄，下向禁中池。岸印行踪浅，波摇立影危。\r\n来从千里岛，舞拂万年枝。踉跄孤风起，裴回水沫移。\r\n幽音清露滴，野性白云随。太液无弹射，灵禽翅不垂。"
        },
        {
            "title": "莲峰歌",
            "content": "锦砾潺湲玉溪水，晓来微雨藤花紫。冉冉山鸡红尾长，\r\n一声樵斧惊飞起。松剌梳空石差齿，烟香风软人参蕊。\r\n阳崖一梦伴云根，仙菌灵芝梦魂里。"
        },
        {
            "title": "盐池院观鹿",
            "content": "条峰五老势相连，此鹿来从若个边。\r\n别有野麋人不见，一生长饮白云泉。"
        },
        {
            "title": "客思",
            "content": "促织声尖尖似针，更深刺著旅人心。\r\n独言独语月明里，惊觉眠童与宿禽。"
        },
        {
            "title": "过京索先生坟",
            "content": "京索先生三尺坟，秋风漠漠吐寒云。\r\n从来有恨君多哭，今日何人更哭君。"
        },
        {
            "title": "题隐者居",
            "content": "虽有柴门常不关，片云孤木伴身闲。\r\n犹嫌住久人知处，见拟移家更上山。"
        },
        {
            "title": "题戴胜",
            "content": "星点花冠道士衣，紫阳宫女化身飞。\r\n能传上界春消息，若到蓬山莫放归。"
        },
        {
            "title": "经苏秦墓",
            "content": "沙埋古篆折碑文，六国兴亡事系君。\r\n今日凄凉无处说，乱山秋尽有寒云。"
        },
        {
            "title": "听乐山人弹易水",
            "content": "朱丝弦底燕泉急，燕将云孙白日弹。\r\n嬴氏归山陵已掘，声声犹带发冲冠。"
        },
        {
            "title": "送称上人",
            "content": "归蜀拟从巫峡过，何时得入旧房禅。\r\n寺中来后谁身化，起塔栽松向野田。"
        },
        {
            "title": "杨秘书新居",
            "content": "城角新居邻静寺，时从新阁上经楼。\r\n南山泉入宫中去，先向诗人门外流。"
        },
        {
            "title": "宿村家亭子",
            "content": "床头枕是溪中石，井底泉通竹下池。\r\n宿客未眠过夜半，独闻山雨到来时。"
        },
        {
            "title": "送张道者",
            "content": "新岁抱琴何处去，洛阳三十六峰西。\r\n生来未识山人面，不得一听乌夜啼。"
        },
        {
            "title": "送僧",
            "content": "池上时时松雪落，焚香烟起见孤灯。\r\n静夜忆谁来对坐，曲江南岸寺中僧。"
        },
        {
            "title": "题虢州三堂赠吴郎中",
            "content": "无穷草树昔谁栽，新起临湖白石台。半岸泥沙孤鹤立，\r\n三堂风雨四门开。荷翻团露惊秋近，柳转斜阳过水来。\r\n昨夜北楼堪朗咏，虢城初锁月裴回。"
        },
        {
            "title": "赠李文通",
            "content": "营当万胜冈头下，誓立千年不朽功。\r\n天子手擎新钺斧，谏官请赠李文通。"
        },
        {
            "title": "题青龙寺",
            "content": "碣石山人一轴诗，终南山北数人知。\r\n拟看青龙寺里月，待无一点夜云时。"
        },
        {
            "title": "夏夜登南楼",
            "content": "水岸寒楼带月跻，夏林初见岳阳溪。\r\n一点新萤报秋信，不知何处是菩提。"
        },
        {
            "title": "投庞少尹",
            "content": "闭户息机搔白首，中庭一树有清阴。年年不改风尘趣，\r\n日日转多泉石心。病起望山台上立，觉来听雨烛前吟。\r\n庞公相识元和岁，眷分依依直至今。"
        },
        {
            "title": "田将军书院",
            "content": "满庭花木半新栽，石自平湖远岸来。笋迸邻家还长竹，\r\n地经山雨几层苔。井当深夜泉微上，阁入高秋户尽开。\r\n行背曲江谁到此，琴书锁著未朝回。"
        },
        {
            "title": "颂德上贾常侍",
            "content": "边臣说使朝天子，发语轰然激夏雷。高节羽书期独传，\r\n分符绛郡滞长材。啁啾鸟恐鹰鹯起，流散人归父母来。\r\n自顾此身无所立，恭谈祖德朵颐开。"
        },
        {
            "title": "赠翰林",
            "content": "清重无过知内制，从前礼绝外庭人。看花在处多随驾，\r\n召宴无时不及身。马自赐来骑觉稳，诗缘见彻语长新。\r\n应怜独向名场苦，曾十余年浪过春。"
        },
        {
            "title": "赠僧",
            "content": "从来多是游山水，省泊禅舟月下涛。初过石桥年尚少，\r\n久辞天柱腊应高。青松带雪悬铜锡，白发如霜落铁刀。\r\n常恐画工援笔写，身长七尺有眉毫。"
        },
        {
            "title": "病鹘吟",
            "content": "俊鸟还投高处栖，腾身戛戛下云梯。有时透雾凌空去，\r\n无事随风入草迷。迅疾月边捎玉兔，迟回日里拂金鸡。\r\n不缘毛羽遭零落，焉肯雄心向尔低。"
        },
        {
            "title": "哭孟东野",
            "content": "兰无香气鹤无声，哭尽秋天月不明。\r\n自从东野先生死，侧近云山得散行。"
        },
        {
            "title": "欲游嵩岳留别李少尹益",
            "content": "孤策迟回洛水湄，孤禽嘹唳幸人知。嵩岳望中常待我，\r\n河梁欲上未题诗。新秋爱月愁多雨，古观逢仙看尽棋。\r\n微眇此来将敢问，凤凰何日定归池。"
        },
        {
            "title": "上邠宁刑司徒",
            "content": "箭头破帖浑无敌，杖底敲球远有声。马走千蹄朝万乘，\r\n地分三郡拥双旌。春风欲尽山花发，晓角初吹客梦惊。\r\n不是邢公来镇此，长安西北未能行。"
        },
        {
            "title": "贺庞少尹除太常少卿",
            "content": "太白山前终日见，十旬假满拟秋寻。中峰绝顶非无路，\r\n北阙除书阻入林。朝谒此时闲野屐，宿斋何处止鸣砧。\r\n省中石镫陪随步，唯赏烟霞不厌深。"
        },
        {
            "title": "赠温观主",
            "content": "一别罗浮竟未还，观深廊古院多关。君来几日行虚洞，\r\n仙去空坛在远山。胎息存思当黑处，井华悬绠取朝间。\r\n弊庐道室虽邻近，自乐冬阳炙背闲。"
        },
        {
            "title": "题童真上人",
            "content": "江上修持积岁年，滩声未拟住潺湲。誓从五十身披衲，\r\n便向三千界坐禅。月峡青城那有滞，天台庐岳岂无缘。\r\n昨宵忽梦游沧海，万里波涛在目前。"
        },
        {
            "title": "咏怀",
            "content": "纵把书看未省勤，一生生计只长贫。可能在世无成事，\r\n不觉离家作老人。中岳深林秋独往，南原多草夜无邻。\r\n经年抱疾谁来问，野鸟相过啄木频。"
        },
        {
            "title": "送崔约秀才",
            "content": "归宁仿佛三千里，月向船窗见几宵。野鼠独偷高树果，\r\n前山渐见短禾苗。更深栅锁淮波疾，苇动风生雨气遥。\r\n重入石头城下寺，南朝杉老未干燋。"
        },
        {
            "title": "早秋寄题天竺灵隐寺",
            "content": "峰前峰后寺新秋，绝顶高窗见沃洲。人在定中闻蟋蟀，\r\n鹤从栖处挂猕猴。山钟夜渡空江水，汀月寒生古石楼。\r\n心忆悬帆身未遂，谢公此地昔年游。"
        },
        {
            "title": "赠梁浦秀才斑竹拄杖",
            "content": "拣得林中最细枝，结根石上长身迟。\r\n莫嫌滴沥红斑少，恰似湘妃泪尽时。"
        },
        {
            "title": "夜集乌行中所居",
            "content": "环炉促席复持杯，松院双扉向月开。\r\n座上同声半先达，名山独入此心来。"
        },
        {
            "title": "夜期啸客吕逸人不至",
            "content": "逸人期宿石床中，遣我开扉对晚空。\r\n不知何处啸秋月，闲著松门一夜风。"
        },
        {
            "title": "题鱼尊师院",
            "content": "老子堂前花万树，先生曾见几回春。\r\n夜煎白石平明吃，不拟教人哭此身。"
        },
        {
            "title": "赠丘先生",
            "content": "常言吃药全胜饭，华岳松边采茯神。\r\n不遣髭须一茎白，拟为白日上升人。"
        },
        {
            "title": "黎阳寄姚合",
            "content": "魏都城里曾游熟，才子斋中止泊多。去日绿杨垂紫陌，\r\n归时白草夹黄河。新诗不觉千回咏，古镜曾经几度磨。\r\n惆怅心思滑台北，满杯浓酒与愁和。"
        },
        {
            "title": "送周判官元范赴越",
            "content": "原下相逢便别离，蝉鸣关路使回时。过淮渐有悬帆兴，\r\n到越应将坠叶期。城上秋山生菊早，驿西寒渡落潮迟。\r\n已曾几遍随旌旆，去谒荒郊大禹祠。"
        },
        {
            "title": "送灵应上人",
            "content": "遍参尊宿游方久，名岳奇峰问此公。\r\n五月半间看瀑布，青城山里白云中。"
        },
        {
            "title": "酬姚合",
            "content": "黍穗豆苗侵古道，晴原午后早秋时。\r\n故人相忆僧来说，杨柳无风蝉满枝。"
        },
        {
            "title": "方镜",
            "content": "背如刀截机头锦，面似升量涧底泉。\r\n铜雀台南秋日后，照来照去已三年。"
        },
        {
            "title": "和韩吏部泛南溪",
            "content": "溪里晚从池岸出，石泉秋急夜深闻。\r\n木兰船共山人上，月映渡头零落云。"
        },
        {
            "title": "题韦云叟草堂",
            "content": "新起此堂开北窗，当窗山隔一重江。\r\n白茅草苫重重密，爱此秋天夜雨淙。"
        },
        {
            "title": "酬朱侍御望月见寄",
            "content": "他寝此时吾不寝，近秋三五日逢晴。\r\n相思唯有霜台月，望尽孤光见却生。"
        },
        {
            "title": "夏日寄高洗马",
            "content": "三十年来长在客，两三行泪忽然垂。白衣苍鬓经过懒，\r\n赤日朱门偃息迟。花发应耽新熟酒，草颠还写早朝诗。\r\n不缘马死西州去，画角堪听是晓吹。"
        },
        {
            "title": "友人婚杨氏催妆",
            "content": "不知今夕是何夕，催促阳台近镜台。\r\n谁道芙蓉水中种，青铜镜里一枝开。"
        },
        {
            "title": "登田中丞高亭",
            "content": "高亭林表迥嵯峨，独坐秋宵不寝多。\r\n玉兔玉人歌里出，白云难似莫相和。"
        },
        {
            "title": "崔卿池上鹤",
            "content": "月中时叫叶纷纷，不异洞庭霜夜闻。\r\n翎羽如今从放长，犹能飞起向孤云。"
        },
        {
            "title": "送于总持归京",
            "content": "出家初隶何方寺，上国西明御水东。\r\n却见旧房阶下树，别来二十一春风。"
        },
        {
            "title": "夏夜上谷宿开元寺",
            "content": "诗成一夜月中题，便卧松风到曙鸡。\r\n带月时闻山鸟语，郡城知近武陵溪。"
        },
        {
            "title": "闻蝉感怀",
            "content": "新蝉忽发最高枝，不觉立听无限时。\r\n正遇友人来告别，一心分作两般悲。"
        },
        {
            "title": "送别",
            "content": "门外便伸千里别，无车不得到河梁。\r\n高楼直上百余尺，今日为君南望长。"
        },
        {
            "title": "夜坐",
            "content": "蟋蟀渐多秋不浅，蟾蜍已没夜应深。\r\n三更两鬓几枝雪，一念双峰四祖心。"
        },
        {
            "title": "送罗少府归牛渚",
            "content": "作尉长安始三日，忽思牛渚梦天台。楚山远色独归去，\r\n灞水空流相送回。霜覆鹤身松子落，月分萤影石房开。\r\n白云多处应频到，寒涧泠泠漱古苔。"
        },
        {
            "title": "访鉴玄师侄",
            "content": "维摩青石讲初休，缘访亲宗到普州。\r\n我有军持凭弟子，岳阳溪里汲寒流。"
        },
        {
            "title": "酬慈恩寺文郁上人",
            "content": "袈裟影入禁池清，犹忆乡山近赤城。篱落罅间寒蟹过，\r\n莓苔石上晚蛩行。期登野阁闲应甚，阻宿山房疾未平。\r\n闻说又寻南岳去，无端诗思忽然生。"
        },
        {
            "title": "处州李使君改任遂州因寄赠",
            "content": "庭树几株阴入户，主人何在客闻蝉。钥开原上高楼锁，\r\n瓶汲池东古井泉。趁静野禽曾后到，休吟邻叟始安眠。\r\n仙都山水谁能忆，西去风涛书满船。"
        },
        {
            "title": "赠圆上人",
            "content": "诵经千纸得为僧，麈尾持行不拂蝇。古塔月高闻咒水，\r\n新坛日午见烧灯。一双童子浇红药，百八真珠贯彩绳。\r\n且说近来心里事，仇雠相对似亲朋。"
        },
        {
            "title": "送刘侍御重使江西",
            "content": "时当苦热远行人，石壁飞泉溅马身。又到钟陵知务大，\r\n还浮湓浦属秋新。早程猿叫云深极，宿馆禽惊叶动频。\r\n前者已闻廉使荐，兼言有画静边尘。"
        },
        {
            "title": "赠牛山人",
            "content": "二十年中饵茯苓，致书半是老君经。东都旧住商人宅，\r\n南国新修道士亭。凿石养峰休买蜜，坐山秤药不争星。\r\n古来隐者多能卜，欲就先生问丙丁。"
        },
        {
            "title": "寻石瓮寺上方",
            "content": "野寺入时春雪后，崎岖得到此房前。\r\n老僧不出迎朝客，已住上方三十年。"
        },
        {
            "title": "逢博陵故人彭兵曹",
            "content": "曲阳分散会京华，见说三年住海涯。别后解餐蓬虆子，\r\n向前未识牧丹花。偶逢日者教求禄，终傍泉声拟置家。\r\n蹋雪携琴相就宿，夜深开户斗牛斜。"
        },
        {
            "title": "酬张籍王建",
            "content": "疏林荒宅古坡前，久住还因太守怜。渐老更思深处隐，\r\n多闲数得上方眠。鼠抛贫屋收田日，雁度寒江拟雪天。\r\n身是龙钟应是分，水曹芸阁枉来篇。"
        },
        {
            "title": "寄韩潮州愈",
            "content": "此心曾与木兰舟，直到天南潮水头。隔岭篇章来华岳，\r\n出关书信过泷流。峰悬驿路残云断，海浸城根老树秋。\r\n一夕瘴烟风卷尽，月明初上浪西楼。"
        },
        {
            "title": "送胡道士",
            "content": "短褐身披满渍苔，灵溪深处观门开。却从城里移琴去，\r\n许到山中寄药来。临水古坛秋醮罢，宿杉幽鸟夜飞回。\r\n丹梯愿逐真人上，日夕归心白发催。"
        },
        {
            "title": "崔卿池上双白鹭",
            "content": "鹭雏相逐出深笼，顶各有丝茎数同。洒石多霜移足冷，\r\n隔城远树挂巢空。其如尽在滩声外，何似双飞浦色中。\r\n见此池潭卿自凿，清泠太液底潜通。"
        },
        {
            "title": "寄无得头陀",
            "content": "夏腊今应三十余，不离树下冢间居。貌堪良匠抽毫写，\r\n行称高僧续传书。落涧水声来远远，当空月色自如如。\r\n白衣只在青门里，心每相亲迹且疏。"
        },
        {
            "title": "上谷旅夜",
            "content": "世难那堪恨旅游，龙钟更是对穷秋。故园千里数行泪，\r\n邻杵一声终夜愁。月到寒窗空皓晶，风翻落叶更飕飗。\r\n此心不向常人说，倚识平津万户侯。"
        },
        {
            "title": "送陕府王建司马",
            "content": "司马虽然听晓钟，尚犹高枕恣疏慵。请诗僧过三门水，\r\n卖药人归五老峰。移舫绿阴深处息，登楼凉夜此时逢。\r\n杜陵惆怅临相饯，未寝月前多屐踪。"
        },
        {
            "title": "滕校书使院小池",
            "content": "小池谁见凿时初，走水南来十里余。\r\n楼上日斜吹暮角，院中人出锁游鱼。"
        },
        {
            "title": "阮籍啸台",
            "content": "如闻长啸春风里，荆棘丛边访旧踪。\r\n地接苏门山近远，荒台突兀抵高峰。"
        },
        {
            "title": "投元郎中",
            "content": "心在潇湘归未期，卷中多是得名诗。高台聊望清秋色，\r\n片水堪留白鹭鸶。省宿有时闻急雨，朝回尽日伴禅师。\r\n旧文去岁曾将献，蒙与人来说始知。"
        },
        {
            "title": "早蝉",
            "content": "早蝉孤抱芳槐叶，噪向残阳意度秋。也任一声催我老，\r\n堪听两耳畏吟休。得非下第无高韵，须是青山隐白头。\r\n若问此心嗟叹否，天人不可怨而尤。"
        },
        {
            "title": "巴兴作",
            "content": "三年未省闻鸿叫，九月何曾见草枯。寒暑气均思白社，\r\n星辰位正忆皇都。苏卿持节终还汉，葛相行师自渡泸。\r\n乡味朔山林果别，北归期挂海帆孤。"
        },
        {
            "title": "观冬设上东川杨尚书",
            "content": "匏革奏冬非独乐，军城未晓启重门。何时却入三台贵，\r\n此日空知八座尊。罗绮舞中收雨点，貔貅阃外卷云根。\r\n逐迁属吏随宾列，拨棹扁舟不忘恩。"
        },
        {
            "title": "送饶州张使君",
            "content": "终南云雨连城阙，去路西江白浪头。滁上郡斋离昨日，\r\n鄱阳农事劝今秋。道心生向前朝寺，文思来因静夜楼。\r\n借问泊帆干谒者，谁人曾听峡猿愁。"
        },
        {
            "title": "寄慈恩寺郁上人",
            "content": "中秋期夕望，虚室省相容。北斗生清漏，南山出碧重。\r\n露寒鸠宿竹，鸿过月圆钟。此夜情应切，衡阳旧住峰。"
        },
        {
            "title": "送刘知新往襄阳",
            "content": "此别诚堪恨，荆襄是旧游。眼光悬欲落，心绪乱难收。\r\n花木三层寺，烟波五相楼。因君两地去，长使梦悠悠。"
        },
        {
            "title": "送僧",
            "content": "大内曾持论，天南化俗行。旧房山雪在，春草岳阳生。\r\n晓了莲经义，堪任宝盖迎。王侯皆护法，何寺讲钟鸣。"
        },
        {
            "title": "昆明池泛舟",
            "content": "一枝青竹榜，泛泛绿萍里。不见钓鱼人，渐入秋塘水。"
        },
        {
            "title": "上乐使君救康成公",
            "content": "曾梦诸侯笑，康囚议脱枷。千根池里藕，一朵火中花。"
        },
        {
            "title": "登楼",
            "content": "秋日登高望，凉风吹海初。山川明已久，河汉没无余。\r\n远近涯寥夐，高低中太虚。赋因王阁笔，思比谢游疏。"
        },
        {
            "title": "原居即事言怀赠孙员外",
            "content": "出入土门偏，秋深石色泉。径通原上草，地接水中莲。\r\n采菌依余枿，拾薪逢刈田。镊撏白发断，兵阻尺书传。\r\n避路来华省，抄诗上彩笺。高斋久不到，犹喜未经年。"
        },
        {
            "title": "送于中丞使回纥册立",
            "content": "君立天骄发使车，册文字字著金书。渐通青冢乡山尽，\r\n欲达皇情译语初。调角寒城边色动，下霜秋碛雁行疏。\r\n旌旗来往几多日，应向途中见岁除。"
        },
        {
            "title": "寄魏少府",
            "content": "来时乖面别，终日使人惭。易记卷中句，难忘灯下谈。\r\n湿苔粘树瘿，瀑布溅房庵。音信如相惠，移居古井南。"
        },
        {
            "title": "送僧",
            "content": "此生披衲过，在世得身闲。日午游都市，天寒往华山。\r\n言归文字外，意出有无间。仙掌云边树，巢禽时出关。"
        },
        {
            "title": "送康秀才",
            "content": "俱为落第年，相识落花前。酒泻两三盏，诗吟十数篇。\r\n行岐逢塞雨，嘶马上津船。树影高堂下，回时应有蝉。"
        },
        {
            "title": "王侍御南原庄",
            "content": "买得足云地，新栽药数窠。峰头盘一径，原下注双河。\r\n春寺闲眠久，晴台独上多。南斋宿雨后，仍许重来麽。"
        },
        {
            "title": "喜李余自蜀至",
            "content": "迢递岷峨外，西南驿路高。几程寻嶮栈，独宿听寒涛。\r\n白鸟飞还立，青猿断更号。往来从此过，词体近风骚。"
        },
        {
            "title": "夜集姚合宅期可公不至",
            "content": "公堂秋雨夜，已是念园林。何事疾病日，重论山水心。\r\n孤灯明腊后，微雪下更深。释子乖来约，泉西寒磬音。"
        },
        {
            "title": "郊居即事",
            "content": "住此园林久，其如未是家。叶书传野意，檐溜煮胡茶。\r\n雨后逢行鹭，更深听远蛙。自然还往里，多是爱烟霞。"
        },
        {
            "title": "送皇甫侍御",
            "content": "晓钟催早期，自是赴嘉招。舟泊湘江阔，田收楚泽遥。\r\n雁惊起衰草，猿渴下寒条。来使黔南日，时应问寂寥。"
        },
        {
            "title": "寄长武朱尚书",
            "content": "不日即登坛，枪旗一万竿。角吹边月没，鼓绝爆雷残。\r\n中国今如此，西荒可取难。白衣思请谒，徒步在长安。"
        },
        {
            "title": "送朱休归剑南",
            "content": "剑南归受贺，太学赋声雄。山路长江岸，朝阳十月中。\r\n芽新抽雪茗，枝重集猿枫。卓氏琴台废，深芜想径通。"
        },
        {
            "title": "寄宋州田中丞",
            "content": "古郡近南徐，关河万里余。相思深夜后，未答去秋书。\r\n自别知音少，难忘识面初。旧山期已久，门掩数畦蔬。"
        },
        {
            "title": "送玄岩上人归西蜀",
            "content": "玉垒山中寺，幽深胜概多。药成彭祖捣，顶受七轮摩。\r\n去腊催今夏，流光等逝波。会当依粪扫，五岳遍头陀。"
        },
        {
            "title": "寄柳舍人宗元",
            "content": "格与功俱造，何人意不降。一宵三梦柳，孤泊九秋江。\r\n擢第名重列，冲天字几双。誓为仙者仆，侧执驭风幢。"
        },
        {
            "title": "哭张籍",
            "content": "精灵归恍惚，石磬韵曾闻。即日是前古，谁人耕此坟。\r\n旧游孤棹远，故域九江分。本欲蓬瀛去，餐芝御白云。"
        },
        {
            "title": "宿姚合宅寄张司业籍",
            "content": "闲宵因集会，柱史话先生。身爱无一事，心期往四明。\r\n松枝影摇动，石磬响寒清。谁伴南斋宿，月高霜满城。"
        },
        {
            "title": "留别光州王使君建",
            "content": "杜陵千里外，期在末秋归。既见林花落，须防木叶飞。\r\n楚从何地尽，淮隔数峰微。回首余霞失，斜阳照客衣。"
        },
        {
            "title": "光州王建使君水亭作",
            "content": "楚水临轩积，澄鲜一亩余。柳根连岸尽，荷叶出萍初。\r\n极浦清相似，幽禽到不虚。夕阳庭际眺，槐雨滴疏疏。"
        },
        {
            "title": "蒋亭和蔡湘州",
            "content": "蒋宅为亭榭，蔡城东郭门。潭连秦相井，松老汉朝根。\r\n已积苍苔遍，何曾旧径存。高斋无事后，时复一携尊。"
        },
        {
            "title": "内道场僧弘绍",
            "content": "麟德燃香请，长安春几回。夜闲同像寂，昼定为吾开。\r\n讲罢松根老，经浮海水来。六年双足履，只步院中苔。"
        },
        {
            "title": "鹭鸶",
            "content": "求鱼未得食，沙岸往来行。岛月独栖影，暮天寒过声。\r\n堕巢因木折，失侣遇弦惊。频向烟霄望，吾知尔去程。"
        },
        {
            "title": "暮过山村",
            "content": "数里闻寒水，山家少四邻。怪禽啼旷野，落日恐行人。\r\n初月未终夕，边烽不过秦。萧条桑柘外，烟火渐相亲。"
        },
        {
            "title": "送僧归太白山",
            "content": "坚冰连夏处，太白接青天。云塞石房路，峰明雨外巅。\r\n夜禅临虎穴，寒漱撇龙泉。后会不期日，相逢应信缘。"
        },
        {
            "title": "寄江上人",
            "content": "紫阁旧房在，新家中岳东。烟波千里隔，消息一朝通。\r\n寒日汀洲路，秋晴岛屿风。分明杜陵叶，别后两经红。"
        },
        {
            "title": "京北原作",
            "content": "登原见城阙，策蹇思炎天。日午路中客，槐花风处蝉。\r\n远山秦木上，清渭汉陵前。何事居人世，皆从名利牵。"
        },
        {
            "title": "题竹谷上人院",
            "content": "禅庭高鸟道，回望极川原。樵径连峰顶，石泉通竹根。\r\n木深犹积雪，山浅未闻猿。欲别尘中苦，愿师贻一言。"
        },
        {
            "title": "送友人如边",
            "content": "去日重阳后，前程菊正芳。行车辗秋岳，落叶坠寒霜。\r\n云入汉天白，风高碛色黄。蒲轮待恐晚，求荐向诸方。"
        },
        {
            "title": "宿山寺",
            "content": "众岫耸寒色，精庐向此分。流星透疏木，走月逆行云。\r\n绝顶人来少，高松鹤不群。一僧年八十，世事未曾闻。"
        },
        {
            "title": "哭宗密禅师",
            "content": "鸟道雪岑巅，师亡谁去禅。几尘增灭后，树色改生前。\r\n层塔当松吹，残踪傍野泉。唯嗟听经虎，时到坏庵边。"
        },
        {
            "title": "宿孤馆",
            "content": "落日投村戍，愁生为客途。寒山晴后绿，秋月夜来孤。\r\n橘树千株在，渔家一半无。自知风水静，舟系岸边芦。"
        },
        {
            "title": "送李校书赴吉期",
            "content": "筮算重重吉，良期讵可迁。不同牛女夜，是配凤凰年。\r\n佩玉春风里，题章蜡烛前。诗书与箴训，夫哲又妻贤。"
        },
        {
            "title": "二月晦日留别鄠中友人",
            "content": "立马柳花里，别君当酒酣。春风渐向北，云雁不飞南。\r\n明晓日初一，今年月又三。鞭羸去暮色，远岳起烟岚。"
        },
        {
            "title": "送穆少府知眉州",
            "content": "剑门倚青汉，君昔未曾过。日暮行人少，山深异鸟多。\r\n猿啼和峡雨，栈尽到江波。一路白云里，飞泉洒薜萝。"
        },
        {
            "title": "寄刘侍御",
            "content": "衣多苔藓痕，犹拟更趋门。自夏虽无病，经秋不过原。\r\n积泉留岱鸟，叠岫隔巴猿。琴月西斋集，如今岂复言。"
        },
        {
            "title": "灵准上人院",
            "content": "掩扉当太白，腊数等松椿。禁漏来遥夜，山泉落近邻。\r\n经声终卷晓，草色几芽春。海内知名士，交游准上人。"
        },
        {
            "title": "送韦琼校书",
            "content": "宾佐兼归觐，此行江汉心。别离从阙下，道路向山阴。\r\n孤屿消寒沫，空城滴夜霖。若邪溪畔寺，秋色共谁寻。"
        },
        {
            "title": "寄毗陵彻公",
            "content": "身依吴寺老，黄叶几回看。早讲林霜在，孤禅隙月残。\r\n井通潮浪远，钟与角声寒。已有南游约，谁言礼谒难。"
        },
        {
            "title": "喜无可上人游山回",
            "content": "一食复何如，寻山无定居。相逢新夏满，不见半年余。\r\n听话龙潭雪，休传鸟道书。别来还似旧，白发日高梳。"
        },
        {
            "title": "雨夜寄马戴",
            "content": "芳林杏花树，花落子西东。今夕曲江雨，寒催朔北风。\r\n乡书沧海绝，隐路翠微通。寂寂相思际，孤釭残漏中。"
        },
        {
            "title": "寄韩湘",
            "content": "过岭行多少，潮州涨满川。花开南去后，水冻北归前。\r\n望鹭吟登阁，听猿泪滴船。相思堪面话，不著尺书传。"
        },
        {
            "title": "送褚山人归日本",
            "content": "悬帆待秋水，去入杳冥间。东海几年别，中华此日还。\r\n岸遥生白发，波尽露青山。隔水相思在，无书也是闲。"
        },
        {
            "title": "宿慈恩寺郁公房",
            "content": "病身来寄宿，自扫一床闲。反照临江磬，新秋过雨山。\r\n竹阴移冷月，荷气带禅关。独住天台意，方从内请还。"
        },
        {
            "title": "酬胡遇",
            "content": "丽句传人口，科名立可图。移居见山烧，买树带巢乌。\r\n游远风涛急，吟清雪月孤。却思初识面，仍未有多须。"
        },
        {
            "title": "喜雍陶至",
            "content": "今朝笑语同，几日百忧中。鸟度剑门静，蛮归泸水空。\r\n步霜吟菊畔，待月坐林东。且莫孤此兴，勿论穷与通。"
        },
        {
            "title": "宿成湘林下",
            "content": "相访夕阳时，千株木未衰。石泉流出谷，山雨滴栖鸱。\r\n漏向灯听数，酒因客寝迟。今宵不尽兴，更有月明期。"
        },
        {
            "title": "皇甫主簿期游山不及赴",
            "content": "休官匹马在，新意入山中。更住应难遂，前期恨不同。\r\n集蝉苔树僻，留客雨堂空。深夜谁相访，惟当清净翁。"
        },
        {
            "title": "落第东归逢僧伯阳",
            "content": "相逢须语笑，人世别离频。晓至长侵月，思乡动隔春。\r\n见僧心暂静，从俗事多迍。宇宙诗名小，山河客路新。\r\n翠桐犹入爨，清镜未辞尘。逸足思奔骥，随群且退鳞。\r\n宴乖红杏寺，愁在绿杨津。老病难为乐，开眉赖故人。"
        },
        {
            "title": "重与彭兵曹",
            "content": "故人在城里，休寄海边书。渐去老不远，别来情岂疏。\r\n砚冰催腊日，山雀到贫居。每有平戎计，官家别敕除。"
        },
        {
            "title": "元日女道士受箓",
            "content": "元日更新夜，斋身称净衣。数星连斗出，万里断云飞。\r\n霜下磬声在，月高坛影微。立听师语了，左肘系符归。"
        },
        {
            "title": "赠胡禅归",
            "content": "自是根机钝，非关夏腊深。秋来江上寺，夜坐岭南心。\r\n井凿山含月，风吹磬出林。祖师携只履，去路杳难寻。"
        },
        {
            "title": "送黄知新归安南",
            "content": "池亭沉饮遍，非独曲江花。地远路穿海，春归冬到家。\r\n火山难下雪，瘴土不生茶。知决移来计，相逢期尚赊。"
        },
        {
            "title": "慈恩寺上座院",
            "content": "未委衡山色，何如对塔峰。曩宵曾宿此，今夕值秋浓。\r\n羽族栖烟竹，寒流带月钟。井甘源起异，泉涌渍苔封。"
        },
        {
            "title": "送蔡京",
            "content": "跃蹄归鲁日，带漏别秦星。易折芳条桂，难穷邃义经。\r\n登封多泰岳，巡狩遍沧溟。家在何林下，梁山翠满庭。"
        },
        {
            "title": "送去华法师",
            "content": "在越居何寺，东南水路归。秋江洗一钵，寒日晒三衣。\r\n默听鸿声尽，行看叶影飞。囊中无宝货，船户夜扃稀。"
        },
        {
            "title": "送惟一游清凉寺",
            "content": "去有巡台侣，荒溪众树分。瓶残秦地水，锡入晋山云。\r\n秋月离喧见，寒泉出定闻。人间临欲别，旬日雨纷纷。"
        },
        {
            "title": "长孙霞李溟自紫阁白阁二峰见访",
            "content": "寂寞吾庐贫，同来二阁人。所论唯野事，招作住云邻。\r\n古寺期秋宿，平林散早春。漱流今已矣，巢许岂尧臣。"
        },
        {
            "title": "卧疾走笔酬韩愈书问",
            "content": "一卧三四旬，数书惟独君。愿为出海月，不作归山云。\r\n身上衣频寄，瓯中物亦分。欲知强健否，病鹤未离群。"
        },
        {
            "title": "酬鄠县李廓少府见寄",
            "content": "稍怜公事退，复遇夕阳时。北朔霜凝竹，南山水入篱。\r\n吟怀沧海侣，空问白云师。恨不相从去，心惟野鹤知。"
        },
        {
            "title": "易州过郝逸人居",
            "content": "每逢词翰客，邀我共寻君。果见闲居赋，未曾流俗闻。\r\n也知邻市井，宛似出嚣氛。却笑巢由辈，何须隐白云。"
        },
        {
            "title": "寄华山僧",
            "content": "遥知白石室，松柏隐朦胧。月落看心次，云生闭目中。\r\n五更钟隔岳，万尺水悬空。苔藓嵌岩所，依稀有径通。"
        },
        {
            "title": "寄乔侍郎",
            "content": "大宁犹未到，曾渡北浮桥。晓出爬船寺，手擎紫栗条。\r\n差池不相见，怅望至今朝。近日营家计，绳悬一小瓢。"
        },
        {
            "title": "送李登少府",
            "content": "伊阳耽酒尉，朗咏醉醒新。应见嵩山里，明年踯躅春。\r\n一千寻树直，三十六峰邻。流水潺潺处，坚贞玉涧珉。"
        },
        {
            "title": "送李戎扶侍往寿安",
            "content": "二千余里路，一半是波涛。未晓著衣起，出城逢日高。\r\n关山多寇盗，扶侍带弓刀。临别不挥泪，谁知心郁陶。"
        },
        {
            "title": "寄胡遇",
            "content": "一自残春别，经炎复到凉。萤从枯树出，蛩入破阶藏。\r\n落叶书胜纸，闲砧坐当床。东门因送客，相访也何妨。"
        },
        {
            "title": "寄朱锡珪",
            "content": "远泊与谁同，来从古木中。长江人钓月，旷野火烧风。\r\n梦泽吞楚大，闽山厄海丛。此时樯底水，涛起屈原通。"
        },
        {
            "title": "送崔峤游潇湘",
            "content": "功烈尚书孙，琢磨风雅言。渡河山凿处，陟岘汉滩喧。\r\n梦想吟天目，宵同话石门。枫林叶欲下，极浦月清暾。"
        },
        {
            "title": "雪晴晚望",
            "content": "倚杖望晴雪，溪云几万重。樵人归白屋，寒日下危峰。\r\n野火烧冈草，断烟生石松。却回山寺路，闻打暮天钟。"
        },
        {
            "title": "和孟逸人林下道情",
            "content": "四气相陶铸，中庸道岂销。夏云生此日，春色尽今朝。\r\n陋巷贫无闷，毗耶疾未调。已栽天末柏，合抱岂非遥。"
        },
        {
            "title": "马戴居华山因寄",
            "content": "玉女洗头盆，孤高不可言。瀑流莲岳顶，河注华山根。\r\n绝雀林藏鹘，无人境有猿。秋蟾才过雨，石上古松门。"
        },
        {
            "title": "寄令狐绹相公",
            "content": "官高频敕授，老免把犁锄。一主长江印，三封东省书。\r\n不无濠上思，唯食圃中蔬。梦幻将泡影，浮生事只如。"
        },
        {
            "title": "送郑少府",
            "content": "江岸一相见，空令惜此分。夕阳行带月，酌水少留君。\r\n野地初烧草，荒山过雪云。明年还调集，蝉可在家闻。"
        },
        {
            "title": "送友人游蜀",
            "content": "万岑深积翠，路向此中难。欲暮多羁思，因高莫远看。\r\n卓家人寂寞，扬子业凋残。唯有岷江水，悠悠带月寒。"
        },
        {
            "title": "送南卓归京",
            "content": "残春别镜陂，罢郡未霜髭。行李逢炎暑，山泉满路岐。\r\n云藏巢鹤树，风触啭莺枝。三省同虚位，双旌带去思。\r\n入城宵梦后，待漏月沉时。长策并忠告，从容写玉墀。"
        },
        {
            "title": "岐下送友人归襄阳",
            "content": "蹉跎随泛梗，羁旅到西州。举翮笼中鸟，知心海上鸥。\r\n山光分首暮，草色向家秋。若更登高岘，看碑定泪流。"
        },
        {
            "title": "送李傅侍郎剑南行营",
            "content": "走马从边事，新恩受外台。勇看双节出，期破八蛮回。\r\n许国家无恋，盘江栈不摧。移军刁斗逐，报捷剑门开。\r\n角咽猕猴叫，鼙干霹雳来。去年新甸邑，犹滞佐时才。"
        },
        {
            "title": "崇圣寺斌公房",
            "content": "近来惟一食，树下掩禅扉。落日寒山磬，多年坏衲衣。\r\n白须长更剃，青霭远还归。仍说游南岳，经行是息机。"
        },
        {
            "title": "宿姚少府北斋",
            "content": "石溪同夜泛，复此北斋期。鸟绝吏归后，蛩鸣客卧时。\r\n锁城凉雨细，开印曙钟迟。忆此漳川岸，如今是别离。"
        },
        {
            "title": "寄沧州李尚书",
            "content": "沧溟深绝阔，西岸郭东门。戈者罗夷鸟，桴人思峤猿。\r\n威棱高腊冽，煦育极春温。陂淀封疆内，蒹葭壁垒根。\r\n摇鞞边地脉，愁箭虎狼魂。水县卖纱市，盐田煮海村。\r\n枝条分御叶，家世食唐恩。武可纵横讲，功从战伐论。\r\n天涯生月片，屿顶涌泉源。非是泥池物，方因雷雨尊。\r\n沉谋藏未露，邻境帖无喧。青冢骄回鹘，萧关陷叶蕃。\r\n何时霖岁旱，早晚雪邦冤。迢递瞻旌纛，浮阳寄咏言。"
        },
        {
            "title": "送贺兰上人",
            "content": "野僧来别我，略坐傍泉沙。远道擎空钵，深山蹋落花。\r\n无师禅自解，有格句堪夸。此去非缘事，孤云不定家。"
        },
        {
            "title": "送徐员外赴河中",
            "content": "原野正萧瑟，中间分散情。吏从甘扈罢，诏许朔方行。\r\n边日沉残角，河关截夜城。云居闲独往，长老出房迎。"
        },
        {
            "title": "别徐明府",
            "content": "抱琴非本意，生事偶相萦。口尚袁安节，身无子贱名。\r\n地寒春雪盛，山浅夕风轻。百战余荒野，千夫渐耦耕。\r\n一杯宜独夜，孤客恋交情。明日疲骖去，萧条过古城。"
        },
        {
            "title": "送孙逸人",
            "content": "衣屡犹同俗，妻儿亦宛然。不餐能累月，无病已多年。\r\n是药皆谙性，令人渐信仙。杖头书数卷，荷入翠微烟。"
        },
        {
            "title": "泥阳馆",
            "content": "客愁何并起，暮送故人回。废馆秋萤出，空城寒雨来。\r\n夕阳飘白露，树影扫青苔。独坐离容惨，孤灯照不开。"
        },
        {
            "title": "题长江",
            "content": "言心俱好静，廨署落晖空。归吏封宵钥，行蛇入古桐。\r\n长江频雨后，明月众星中。若任迁人去，西溪与剡通。"
        },
        {
            "title": "永福湖和杨郑州",
            "content": "积水还平岸，春来引郑溪。旧渠通郭下，新堰绝湖西。\r\n嵩少分明对，潇湘阔狭齐。客游随庶子，孤屿草萋萋。"
        },
        {
            "title": "郑尚书新开涪江二首",
            "content": "岸凿青山破，江开白浪寒。日沉源出海，春至草生滩。\r\n梓匠防波溢，蓬仙畏水干。从今疏决后，任雨滞峰峦。\r\n不侵南亩务，已拔北江流。涪水方移岸，浔阳有到舟。\r\n潭澄初捣药，波动乍垂钩。山可疏三里，从知历亿秋。"
        },
        {
            "title": "送李溟谒宥州李权使君",
            "content": "英雄典宥州，迢递苦吟游。风宿骊山下，月斜灞水流。\r\n去时初落叶，回日定非秋。太守携才子，看鹏百尺楼。"
        },
        {
            "title": "送郑长史之岭南",
            "content": "云林颇重叠，岑渚复幽奇。汨水斜阳岸，骚人正则祠。\r\n苍梧多蟋蟀，白露湿江蓠。擢第荣南去，晨昏近九疑。"
        },
        {
            "title": "净业寺与前鄠县李廓少府同宿",
            "content": "来从城上峰，京寺暮相逢。往往语复默，微微雨洒松。\r\n家贫初罢吏，年长畏闻蛩。前日犹拘束，披衣起晓钟。"
        },
        {
            "title": "喜姚郎中自杭州回",
            "content": "路多枫树林，累日泊清阴。来去泛流水，翛然适此心。\r\n一披江上作，三起月中吟。东省期司谏，云门悔不寻。"
        },
        {
            "title": "晚晴见终南诸峰",
            "content": "秦分积多峰，连巴势不穷。半旬藏雨里，此日到窗中。\r\n圆魄将升兔，高空欲叫鸿。故山思不见，碣石泬寥东。"
        },
        {
            "title": "孟融逸人",
            "content": "孟君临水居，不食水中鱼。衣褐唯粗帛，筐箱只素书。\r\n树林幽鸟恋，世界此心疏。拟棹孤舟去，何峰又结庐。"
        },
        {
            "title": "寄河中杨少尹",
            "content": "非惟咎曩时，投刺诣门迟。怅望三秋后，参差万里期。\r\n禹留疏凿迹，舜在寂寥祠。此到杳难共，回风逐所思。"
        },
        {
            "title": "夕思",
            "content": "秋宵已难曙，漏向二更分。我忆山水坐，虫当寂寞闻。\r\n洞庭风落木，天姥月离云。会自东浮去，将何欲致君。"
        },
        {
            "title": "怀博陵故人",
            "content": "孤城易水头，不忘旧交游。雪压围棋石，风吹饮酒楼。\r\n路遥千万里，人别十三秋。吟苦相思处，天寒水急流。"
        },
        {
            "title": "送朱兵曹回越",
            "content": "星彩练中见，澄江岂有泥。潮生垂钓罢，楚尽去樯西。\r\n碛鸟辞沙至，山鼯隔水啼。会稽半侵海，涛白禹祠溪。"
        },
        {
            "title": "石门陂留辞从叔谟",
            "content": "幽鸟飞不远，此行千里间。寒冲陂水雾，醉下菊花山。\r\n有耻长为客，无成又入关。何时临涧柳，吾党共来攀。"
        },
        {
            "title": "逢旧识",
            "content": "几岁阻干戈，今朝劝酒歌。羡君无白发，走马过黄河。\r\n旧宅兵烧尽，新宫日奏多。妖星还有角，数尺铁重磨。"
        },
        {
            "title": "题张博士新居",
            "content": "青枫何不种，林在洞庭村。应为三湘远，难移万里根。\r\n斗牛初过伏，菡萏欲香门。旧即湖山隐，新庐葺此原。"
        },
        {
            "title": "忆江上吴处士",
            "content": "闽国扬帆去，蟾蜍亏复团。秋风生渭水，落叶满长安。\r\n此地聚会夕，当时雷雨寒。兰桡殊未返，消息海云端。\r\n【注释】：　　⑴闽国：指今福建省一带地方。\r\n \r\n　　⑵蟾蜍（chánchú）：此指月亮。\r\n \r\n　　⑶渭水：渭河，发源甘肃渭耗县，横贯陕西，东至潼关入黄河。\r\n \r\n　　⑷兰桡（ráo）：以木兰木作的船桨，这里代指船。【译文】：自从你扬帆远航到福建，月缺月圆已是几度春秋。\r\n \r\n　　秋风的萧瑟从渭水拂来，长安城里尽是黄叶飘飞。\r\n \r\n　　还记得当年此地的聚会，夜雨风雷让人顿生寒意。\r\n \r\n　　还没你乘舟返回的消息，我只能遥望远天的海云。?【赏析】：这首诗“秋风生渭水，落叶满长安”一联，是贾岛的名句，为后代不少名家引用。如宋代周邦彦《齐天乐》词中的“渭水西风，长安乱叶，空忆诗情宛转”，元代白朴《梧桐雨》杂剧中的“伤心故园，西风渭水，落日长安”，都是化用这两句名句而成的，可见其流传之广，影响之深。\r\n \r\n　　贾岛未中进士前在京城长安时结识了一个隐居不仕的朋友吴处士，后来吴处士离开长安到福建一带，贾岛很思念他，写了两首诗，这是其中的一首。\r\n \r\n　　开头说，朋友坐着船前去福建，很长时间了，却不见他的消息。\r\n \r\n　　接着说自己居住的长安已是深秋时节。强劲的秋风从渭水那边吹来，长安落叶遍地，显出一派萧瑟的景象。\r\n \r\n　　特意提到渭水是因为渭水就在长安郊外，是送客出发的地方。当日送朋友时，渭水还未有秋风；此时渭水吹着秋风，自然想起分别多时的朋友了。\r\n \r\n　　此刻，诗人忆起和朋友在长安聚会的一段往事：“此地聚会夕，当时雷雨寒”──他那回在长安和这位姓吴的朋友聚首谈心，一直谈到很晚。外面忽然下了大雨，雷电交加，震耳炫目，使人感到一阵寒意。这情景还历历在目，一转眼就已是落叶满长安的深秋了。\r\n \r\n　　结尾是一片忆念想望之情。“兰桡殊未返，消息海云端。”由于朋友坐的船还没见回来，自己也无从知道他的消息，只好遥望远天尽处的海云，希望从那儿得到吴处士的一些消息了。\r\n \r\n　　这首诗中间四句言情谋篇都有特色。在感情上，既说出诗人在秋风中怀念朋友的凄冷心情，又忆念两人往昔过从之好；在章法上，既向上挽住了“蟾蜍亏复圆”，又向下引出了“兰桡殊未返”。其中“渭水”、“长安”两句，是此日长安之秋，是此际诗人之情；又在地域上映衬出“闽国”离长安之远（回应开头），以及“海云端”获得消息之不易（暗藏结尾）。细针密缕，处处见出诗人行文构思的缜密严谨。“秋风” 二句先叙述离别处的景象，接着“此地”二句逆挽一笔，再倒叙昔日相会之乐，行文曲折，而且笔势也能提挈全诗。全诗把题目中的“忆”字反复勾勒，笔墨厚重饱满，是一首生动自然而又流畅的抒情佳品。?"
        },
        {
            "title": "送惠雅法师归玉泉",
            "content": "只到潇湘水，洞庭湖未游。饮泉看月别，下峡听猿愁。\r\n讲不停雷雨，吟当近海流。降霜归楚夕，星冷玉泉秋。"
        },
        {
            "title": "送知兴上人",
            "content": "久住巴兴寺，如今始拂衣。欲临秋水别，不向故园归。\r\n锡挂天涯树，房开岳顶扉。下看千里晓，霜海日生微。"
        },
        {
            "title": "送慈恩寺霄韵法师谒太原李司空",
            "content": "何故谒司空，云山知几重。碛遥来雁尽，雪急去僧逢。\r\n清磬先寒角，禅灯彻晓烽。旧房闲片石，倚著最高松。"
        },
        {
            "title": "送神邈法师",
            "content": "柳絮落濛濛，西州道路中。相逢春忽尽，独去讲初终。\r\n行疾遥山雨，眠迟后夜风。绕房三两树，回日叶应红。"
        },
        {
            "title": "寄顾非熊",
            "content": "知君归有处，山水亦难齐。犹去潇湘远，不闻猿狖啼。\r\n穴通茆岭下，潮满石头西。独立生遥思，秋原日渐低。"
        },
        {
            "title": "过雍秀才居",
            "content": "夏木鸟巢边，终南岭色鲜。就凉安坐石，煮茗汲邻泉。\r\n钟远清霄半，蜩稀暑雨前。幽斋如葺罢，约我一来眠。"
        },
        {
            "title": "偶作",
            "content": "野步随吾意，那知是与非。稔年时雨足，闰月暮蝉稀。\r\n独树依冈老，遥峰出草微。园林自有主，宿鸟且同归。"
        },
        {
            "title": "送李余往湖南",
            "content": "昔去候温凉，秋山满楚乡。今来从辟命，春物遍涔阳。\r\n岳石挂海雪，野枫堆渚樯。若寻吾祖宅，寂寞在潇湘。"
        },
        {
            "title": "送令狐绹相公",
            "content": "梁园趋戟节，海草几枯春。风水难遭便，差池未振鳞。\r\n姓名犹语及，门馆阻何因。苦拟修文卷，重擎献匠人。\r\n吟看青岛处，朝退赤墀晨。根爱杉栽活，枝怜雪霰新。\r\n缀篇嗟调逸，不和揣才贫。早晚还霖雨，滂沱洗月轮。\r\n揠苗方灭裂，成器待陶钧。困坂思回顾，迷邦辄问津。\r\n数行望外札，绝句握中珍。是日荣游汴，当时怯往陈。\r\n鸿舂乖汉爵，桢病卧漳滨。岳整五千仞，云惟一片身。\r\n故山离未死，秋水宿经旬。下第能无恧，高科恐有神。\r\n罢耕田料废，省钓岸应榛。慷慨知音在，谁能泪堕巾。"
        },
        {
            "title": "张郎中过原东居",
            "content": "年长惟添懒，经旬止掩关。高人餐药后，下马此林间。\r\n对坐天将暮，同来客亦闲。几时能重至，水味似深山。"
        },
        {
            "title": "送雍陶入蜀",
            "content": "江山事若谙，那肯滞云南。草色分危磴，杉阴近古潭。\r\n日斜褒谷鸟，夏浅巂州蚕。吾自疑双鬓，相逢更不堪。"
        },
        {
            "title": "早春题友人湖上新居二首",
            "content": "近得云中路，门长侵早开。到时犹有雪，行处已无苔。\r\n劝酒客初醉，留茶僧未来。每逢晴暖日，惟见乞花栽。\r\n门不当官道，行人到亦稀。故从餐后出，多是夜深归。\r\n开箧收诗卷，扫床移卧衣。几时同买宅，相送有柴扉。"
        },
        {
            "title": "南斋",
            "content": "独自南斋卧，神闲景亦空。有山来枕上，无事到心中。\r\n帘卷侵床月，屏遮入座风。望春春未至，应在海门东。"
        },
        {
            "title": "雨中怀友人",
            "content": "对雨思君子，尝茶近竹幽。儒家邻古寺，不到又逢秋。"
        },
        {
            "title": "送友人弃官游江左",
            "content": "羡君休作尉，万事且全身。寰海多虞日，江湖独往人。\r\n姓名何处变，鸥鸟几时亲。别后吴中使，应须访子真。"
        },
        {
            "title": "送卢秀才游潞府",
            "content": "雨余滋润在，风不起尘沙。边日寡文思，送君吟月华。\r\n过山干相府，临水宿僧家。能赋焉长屈，芳春宴杏花。"
        },
        {
            "title": "题刘华书斋",
            "content": "白石床无尘，青松树有鳞。一莺啼带雨，两树合从春。\r\n荒榭苔胶砌，幽丛果堕榛。偶来疏或数，当暑夕胜晨。\r\n露滴星河水，巢重草木薪。终南同往意，赵北独游身。\r\n渡叶司天漏，惊蛩远地人。机清公干族，也莫卧漳滨。"
        },
        {
            "title": "赠无怀禅师",
            "content": "身从劫劫修，果以此生周。禅定石床暖，月移山树秋。\r\n捧盂观宿饭，敲磬过清流。不掩玄关路，教人问白头。"
        },
        {
            "title": "寄李存穆",
            "content": "闻道船中病，似忧亲弟兄。信来从水路，身去到柴城。\r\n久别长须鬓，相思书姓名。忽然消息绝，频梦却还京。"
        },
        {
            "title": "送厉宗上人",
            "content": "拥策背岷峨，终南雨雪和。漱泉秋鹤至，禅树夜猿过。\r\n高顶白云尽，前山黄叶多。曾吟庐岳上，月动九江波。"
        },
        {
            "title": "送南康姚明府",
            "content": "铜章美少年，小邑在南天。版籍多迁客，封疆接洞田。\r\n静江鸣野鼓，发缆带村烟。却笑陶元亮，何须忆醉眠。"
        },
        {
            "title": "冬夜",
            "content": "羁旅复经冬，瓢空盎亦空。泪流寒枕上，迹绝旧山中。\r\n凌结浮萍水，雪和衰柳风。曙光鸡未报，嘹唳两三鸿。"
        },
        {
            "title": "寄武功姚主簿",
            "content": "居枕江沱北，情悬渭曲西。数宵曾梦见，几处得书披。\r\n驿路穿荒坂，公田带淤泥。静棋功奥妙，闲作韵清凄。\r\n锄草留丛药，寻山上石梯。客回河水涨，风起夕阳低。\r\n空地苔连井，孤村火隔溪。卷帘黄叶落，锁印子规啼。\r\n陇色澄秋月，边声入战鼙。会须过县去，况是屡招携。"
        },
        {
            "title": "夏夜",
            "content": "原寺偏邻近，开门物景澄。磬通多叶罅，月离片云棱。\r\n寄宿山中鸟，相寻海畔僧。唯愁秋色至，乍可在炎蒸。"
        },
        {
            "title": "原上秋居",
            "content": "关西又落木，心事复如何。岁月辞山久，秋霖入夜多。\r\n鸟从井口出，人自洛阳过。倚仗聊闲望，田家未剪禾。"
        },
        {
            "title": "寄钱庶子",
            "content": "曲江春水满，北岸掩柴关。只有僧邻舍，全无物映山。\r\n树阴终日扫，药债隔年还。犹记听琴夜，寒灯竹屋间。"
        },
        {
            "title": "送敡法师",
            "content": "度岁不相见，严冬始出关。孤烟寒色树，高雪夕阳山。\r\n瀑布寺应到，牡丹房甚闲。南朝遗迹在，此去几时还。"
        },
        {
            "title": "原东居喜唐温琪频至",
            "content": "曲江春草生，紫阁雪分明。汲井尝泉味，听钟问寺名。\r\n墨研秋日雨，茶试老僧铛。地近劳频访，乌纱出送迎。"
        },
        {
            "title": "送唐环归敷水庄",
            "content": "毛女峰当户，日高头未梳。地侵山影扫，叶带露痕书。\r\n松径僧寻药，沙泉鹤见鱼。一川风景好，恨不有吾庐。"
        },
        {
            "title": "送陈判官赴绥德",
            "content": "将军邀入幕，束带便离家。身暖蕉衣窄，天寒碛日斜。\r\n火烧冈断苇，风卷雪平沙。丝竹丰州有，春来只欠花。"
        },
        {
            "title": "题青龙寺镜公房",
            "content": "一夕曾留宿，终南摇落时。孤灯冈舍掩，残磬雪风吹。\r\n树老因寒折，泉深出井迟。疏慵岂有事，多失上方期。"
        },
        {
            "title": "夜喜贺兰三见访",
            "content": "漏钟仍夜浅，时节欲秋分。泉聒栖松鹤，风除翳月云。\r\n踏苔行引兴，枕石卧论文。即此寻常静，来多只是君。"
        },
        {
            "title": "答王建秘书",
            "content": "人皆闻蟋蟀，我独恨蹉跎。白发无心镊，青山去意多。\r\n信来漳浦岸，期负洞庭波。时扫高槐影，朝回或恐过。"
        },
        {
            "title": "荒斋",
            "content": "草合径微微，终南对掩扉。晚凉疏雨绝，初晓远山稀。\r\n落叶无青地，闲身著白衣。朴愚犹本性，不是学忘机。"
        },
        {
            "title": "送李余及第归蜀",
            "content": "知音伸久屈，觐省去光辉。津渡逢清夜，途程尽翠微。\r\n云当绵竹叠，鸟离锦江飞。肯寄书来否，原居出亦稀。"
        },
        {
            "title": "僻居无可上人相访",
            "content": "自从居此地，少有事相关。积雨荒邻圃，秋池照远山。\r\n砚中枯叶落，枕上断云闲。野客将禅子，依依偏往还。"
        },
        {
            "title": "题山寺井",
            "content": "沈沈百尺余，功就岂斯须。汲早僧出定，凿新虫自无。\r\n藏源重嶂底，澄翳大空隅。此地如经劫，凉潭会共枯。"
        },
        {
            "title": "访李甘原居",
            "content": "原西居处静，门对曲江开。石缝衔枯草，查根上净苔。\r\n翠微泉夜落，紫阁鸟时来。仍忆寻淇岸，同行采蕨回。"
        },
        {
            "title": "宿赟上人房",
            "content": "阶前多是竹，闲地拟栽松。朱点草书疏，雪平麻履踪。\r\n御沟寒夜雨，宫寺静时钟。此时无他事，来寻不厌重。"
        },
        {
            "title": "寄董武",
            "content": "虽同一城里，少省得从容。门掩园林僻，日高巾帻慵。\r\n孤鸿来半夜，积雪在诸峰。正忆毗陵客，声声隔水钟。"
        },
        {
            "title": "送韩湘",
            "content": "挂席从古路，长风起广津。楚城花未发，上苑蝶来新。\r\n半没湖波月，初生岛草春。孤霞临石镜，极浦映村神。\r\n细响吟干苇，余馨动远蘋。欲凭将一札，寄与沃洲人。"
        },
        {
            "title": "送安南惟鉴法师",
            "content": "讲经春殿里，花绕御床飞。南海几回渡，旧山临老归。\r\n潮摇蛮草落，月湿岛松微。空水既如彼，往来消息稀。"
        },
        {
            "title": "送丹师归闽中",
            "content": "波涛路杳然，衰柳落阳蝉。行李经雷电，禅前漱岛泉。\r\n归林久别寺，过越未离船。自说从今去，身应老海边。"
        },
        {
            "title": "哭胡遇",
            "content": "夭寿知齐理，何曾免叹嗟。祭回收朔雪，吊后折寒花。\r\n野水秋吟断，空山暮影斜。弟兄相识遍，犹得到君家。"
        },
        {
            "title": "秋暮",
            "content": "北门杨柳叶，不觉已缤纷。值鹤因临水，迎僧忽背云。\r\n白须相并出，清泪两行分。默默空朝夕，苦吟谁喜闻。"
        },
        {
            "title": "雨夜同厉玄怀皇甫荀",
            "content": "桐竹绕庭匝，雨多风更吹。还如旧山夜，卧听瀑泉时。\r\n碛雁来期近，秋钟到梦迟。沟西吟苦客，中夕话兼思。"
        },
        {
            "title": "怀紫阁隐者",
            "content": "寂寥思隐者，孤烛坐秋霖。梨栗猿喜熟，云山僧说深。\r\n寄书应不到，结伴拟同寻。废寝方终夕，迢迢紫阁心。"
        },
        {
            "title": "送天台僧",
            "content": "远梦归华顶，扁舟背岳阳。寒蔬修净食，夜浪动禅床。\r\n雁过孤峰晓，猿啼一树霜。身心无别念，余习在诗章。"
        },
        {
            "title": "送杜秀才东游",
            "content": "东游谁见待，尽室寄长安。别后叶频落，去程山已寒。\r\n大河风色度，旷野烧烟残。匣有青铜镜，时将照鬓看。"
        },
        {
            "title": "过唐校书书斋",
            "content": "池满风吹竹，时时得爽神。声齐雏鸟语，画卷老僧真。\r\n月出行几步，花开到四邻。江湖心自切，未可挂头巾。"
        },
        {
            "title": "送耿处士",
            "content": "一瓶离别酒，未尽即言行。万水千山路，孤舟几月程。\r\n川原秋色静，芦苇晚风鸣。迢递不归客，人传虚隐名。"
        },
        {
            "title": "送路",
            "content": "别我就蓬蒿，日斜飞伯劳。龙门流水急，嵩岳片云高。\r\n叹命无知己，梳头落白毛。从军当此去，风起广陵涛。"
        },
        {
            "title": "送人适越",
            "content": "高城满夕阳，何事欲沾裳。迁客蓬蒿暮，游人道路长。\r\n晴湖胜镜碧，寒柳似金黄。若有相思梦，殷勤载八行。"
        },
        {
            "title": "吊孟协律",
            "content": "才行古人齐，生前品位低。葬时贫卖马，远日哭惟妻。\r\n孤冢北邙外，空斋中岳西。集诗应万首，物象遍曾题。"
        },
        {
            "title": "投李益",
            "content": "四十归燕字，千年外始吟。已将书北岳，不用比南金。"
        },
        {
            "title": "黄子陂上韩吏部",
            "content": "石楼云一别，二十二三春。相逐升堂者，几为埋骨人。\r\n涕流闻度瘴，病起喜还秦。曾是令勤道，非惟恤在迍。\r\n疏衣蕉缕细，爽味茗芽新。钟绝滴残雨，萤多无近邻。\r\n溪潭承到数，位秩见辞频。若个山招隐，机忘任此身。"
        },
        {
            "title": "即事",
            "content": "索莫对孤灯，阴云积几层。自嗟怜十上，谁肯待三征。\r\n心被通人见，文叨大匠称。悲秋秦塞草，怀古汉家陵。\r\n城静高崖树，漏多幽沼冰。过声沙岛鹭，绝行石庵僧。\r\n岂谓旧庐在，谁言归未曾。"
        },
        {
            "title": "升道精舍南台对月寄姚合",
            "content": "月向南台见，秋霖洗涤余。出逢危叶落，静看众峰疏。\r\n冷露常时有，禅窗此夜虚。相思聊怅望，润气遍衣初。"
        },
        {
            "title": "洛阳道中寄弟",
            "content": "趋走迫流年，惭经此路偏。密云埋二室，积雪度三川。\r\n生类梗萍泛，悲无金石坚。翻鸿有归翼，极目仰联翩。"
        },
        {
            "title": "送贞空二上人",
            "content": "林下中餐后，天涯欲去时。衡阳过有伴，梦泽出应迟。\r\n石磬疏寒韵，铜瓶结夜澌。殷勤讶此别，且未定归期。"
        },
        {
            "title": "寄龙池寺贞空二上人",
            "content": "受请终南住，俱妨去石桥。林中秋信绝，峰顶夜禅遥。\r\n寒草烟藏虎，高松月照雕。霜天期到寺，寺置即前朝。"
        },
        {
            "title": "寄无可上人",
            "content": "僻寺多高树，凉天忆重游。磬过沟水尽，月入草堂秋。\r\n穴蚁苔痕静，藏蝉柏叶稠。名山思遍往，早晚到嵩丘。"
        },
        {
            "title": "送觉兴上人归中条山兼谒河中李司空",
            "content": "又忆西岩寺，秦原草白时。山寻樵径上，人到雪房迟。\r\n暮磬潭泉冻，荒林野烧移。闻师新译偈，说拟对旌麾。"
        },
        {
            "title": "送乌行中石淙别业",
            "content": "寒水长绳汲，丁泠数滴翻。草通石淙脉，砚带海潮痕。\r\n岳色何曾远，蝉声尚未繁。劳思当此夕，苗稼在西原。"
        },
        {
            "title": "送裴校书",
            "content": "拜官从秘省，署职在藩维。多故长疏索，高秋远别离。\r\n天寒泗上醉，夜静岳阳棋。使府临南海，帆飞到不迟。"
        },
        {
            "title": "送李骑曹",
            "content": "归骑双旌远，欢生此别中。萧关分碛路，嘶马背寒鸿。\r\n朔色晴天北，河源落日东。贺兰山顶草，时动卷帆风。"
        },
        {
            "title": "送无可上人",
            "content": "圭峰霁色新，送此草堂人。麈尾同离寺，蛩鸣暂别亲。\r\n独行潭底影，数息树边身。终有烟霞约，天台作近邻。"
        },
        {
            "title": "酬姚少府",
            "content": "梅树与山木，俱应摇落初。柴门掩寒雨，虫响出秋蔬。\r\n枯槁彰清镜，孱愚友道书。刊文非不朽，君子自相于。"
        },
        {
            "title": "送董正字常州觐省",
            "content": "相逐一行鸿，何时出碛中。江流翻白浪，木叶落青枫。\r\n轻楫浮吴国，繁霜下楚空。春来欢侍阻，正字在东宫。"
        },
        {
            "title": "送田卓入华山",
            "content": "幽深足暮蝉，惊觉石床眠。瀑布五千仞，草堂瀑布边。\r\n坛松涓滴露，岳月泬寥天。鹤过君须看，上头应有仙。"
        },
        {
            "title": "送朱可久归越中",
            "content": "石头城下泊，北固暝钟初。汀鹭潮冲起，船窗月过虚。\r\n吴山侵越众，隋柳入唐疏。日欲躬调膳，辟来何府书。"
        },
        {
            "title": "雨后宿刘司马池上",
            "content": "蓝溪秋漱玉，此地涨清澄。芦苇声兼雨，芰荷香绕灯。\r\n岸头秦古道，亭面汉荒陵。静想泉根本，幽崖落几层。"
        },
        {
            "title": "寄白阁默公",
            "content": "已知归白阁，山远晚晴看。石室人心静，冰潭月影残。\r\n微云分片灭，古木落薪干。后夜谁闻磬，西峰绝顶寒。"
        },
        {
            "title": "送崔定",
            "content": "未知游子意，何不避炎蒸。几日到汉水，新蝉鸣杜陵。\r\n秋江待得月，夜语恨无僧。巴峡吟过否，连天十二层。"
        },
        {
            "title": "哭孟郊",
            "content": "身死声名在，多应万古传。寡妻无子息，破宅带林泉。\r\n冢近登山道，诗随过海船。故人相吊后，斜日下寒天。"
        },
        {
            "title": "忆吴处士",
            "content": "半夜长安雨，灯前越客吟。孤舟行一月，万水与千岑。\r\n岛屿夏云起，汀洲芳草深。何当折松叶，拂石剡溪阴。"
        },
        {
            "title": "寄贺兰朋吉",
            "content": "往往东林下，花香似火焚。故园从小别，夜雨近秋闻。\r\n野菜连寒水，枯株簇古坟。泛舟同远客，寻寺入幽云。\r\n斜日扉多掩，荒田径细分。相思蝉几处，偶坐蝶成群。\r\n会宿曾论道，登高省议文。苦吟遥可想，边叶向纷纷。"
        },
        {
            "title": "下第",
            "content": "下第只空囊，如何住帝乡。杏园啼百舌，谁醉在花傍。\r\n泪落故山远，病来春草长。知音逢岂易，孤棹负三湘。"
        },
        {
            "title": "赠王将军",
            "content": "宿卫炉烟近，除书墨未干。马曾金镞中，身有宝刀瘢。\r\n父子同时捷，君王画阵看。何当为外帅，白日出长安。"
        },
        {
            "title": "题皇甫荀蓝田厅",
            "content": "任官经一年，县与玉峰连。竹笼拾山果，瓦瓶担石泉。\r\n客归秋雨后，印锁暮钟前。久别丹阳浦，时时梦钓船。"
        },
        {
            "title": "送邹明府游灵武",
            "content": "曾宰西畿县，三年马不肥。债多平剑与，官满载书归。\r\n边雪藏行径，林风透卧衣。灵州听晓角，客馆未开扉。"
        },
        {
            "title": "旅游",
            "content": "此心非一事，书札若为传。旧国别多日，故人无少年。\r\n空巢霜叶落，疏牖水萤穿。留得林僧宿，中宵坐默然。"
        },
        {
            "title": "就可公宿",
            "content": "十里寻幽寺，寒流数派分。僧同雪夜坐，雁向草堂闻。\r\n静语终灯焰，余生许峤云。由来多抱疾，声不达明君。"
        },
        {
            "title": "山中道士",
            "content": "头发梳千下，休粮带瘦容。养雏成大鹤，种子作高松。\r\n白石通宵煮，寒泉尽日舂。不曾离隐处，那得世人逢。"
        },
        {
            "title": "哭柏岩和尚",
            "content": "苔覆石床新，师曾占几春。写留行道影，焚却坐禅身。\r\n塔院关松雪，经房锁隙尘。自嫌双泪下，不是解空人。"
        },
        {
            "title": "寄令狐相公",
            "content": "策杖驰山驿，逢人问梓州。长江那可到，行客替生愁。"
        },
        {
            "title": "送汲鹏",
            "content": "淮南卧理后，复逢君姓汲。文采非寻常，志愿期卓立。\r\n深江东泛舟，夕阳眺原隰。夏夜言诗会，往往追不及。"
        },
        {
            "title": "寄山中王参",
            "content": "我看岳西云，君看岳北月。长怀燕城南，相送十里别。\r\n别来千余日，日日忆不歇。远寄一纸书，数字论白发。"
        },
        {
            "title": "游子",
            "content": "游子喜乡远，非吾忆归庐。谁知奔他山，自欲早旋车。\r\n朝赏暮已足，图归愿无余。当期附鹏翼，未偶方踌躇。"
        },
        {
            "title": "送集文上人游方",
            "content": "来从道陵井，双木溪边会。分首芳草时，远意青天外。\r\n此游诣几岳，嵩华衡恒泰。"
        },
        {
            "title": "题岸上人郡内闲居",
            "content": "静向方寸求，不居山嶂幽。池开菡萏香，门闭莓苔秋。\r\n金玉重四句，秕糠轻九流。炉烟上乔木，钟磬下危楼。\r\n手种一株松，贞心与师俦。"
        },
        {
            "title": "对菊",
            "content": "九日不出门，十日见黄菊。灼灼尚繁英，美人无消息。"
        },
        {
            "title": "刘景阳东斋",
            "content": "松阴连竹影，中有芜苔井。清风此地多，白日空自永。\r\n景阳公干孙，诗句得真景。劝我不须归，月出东斋静。"
        },
        {
            "title": "就峰公宿",
            "content": "河出鸟宿后，萤火白露中。上人坐不倚，共我论量空。\r\n残月华晻暧，远水响玲珑。尔时无了梦，兹宵方未穷。"
        },
        {
            "title": "送郑山人游江湖",
            "content": "南游衡岳上，东往天台里。足蹑华顶峰，目观沧海水。"
        },
        {
            "title": "易州登龙兴寺楼望郡北高峰",
            "content": "郡北最高峰，巉岩绝云路。朝来上楼望，稍觉得幽趣。\r\n朦胧碧烟里，群岭若相附。何时一登陟，万物皆下顾。"
        },
        {
            "title": "怀郑从志",
            "content": "西风吹阴云，雨雪半夜收。忽忆天涯人，起看斗与牛。\r\n故人别二年，我意如百秋。音信两杳杳，谁云昔绸缪。\r\n平明一封书，寄向东北舟。翩翩春归鸟，会自为匹俦。"
        },
        {
            "title": "寓兴",
            "content": "真集道方至，貌殊妒还多。山泉入城池，自然生浑波。\r\n今时出古言，在众翻为讹。有琴含正韵，知音者如何。\r\n一生足感激，世言忽嵯峨。不得市井味，思响吾岩阿。\r\n浮华岂我事，日月徒蹉跎。旷哉颍阳风，千载无其他。"
        },
        {
            "title": "戏赠友人",
            "content": "一日不作诗，心源如废井。笔砚为辘轳，吟咏作縻绠。\r\n朝来重汲引，依旧得清冷。书赠同怀人，词中多苦辛。"
        },
        {
            "title": "延康吟",
            "content": "寄居延寿里，为与延康邻。不爱延康里，爱此里中人。\r\n人非十年故，人非九族亲。人有不朽语，得之烟山春。"
        },
        {
            "title": "答王参",
            "content": "寸晷不相待，四时互如竞。客思先觉秋，虫声苦知暝。\r\n霜松积旧翠，露月团如镜。诗负属景同，琴孤坐堂听。\r\n相期黄菊节，别约红桃径。每把式微篇，临风一长咏。"
        },
        {
            "title": "寄友人",
            "content": "同人半年别，一别寂来音。赖有别时文，相思时一吟。\r\n我常倦投迹，君亦知此衿。笔砚且勿弃，苏张曾陆沉。\r\n但存舌在口，当冀身遂心。君看明月夜，松桂寒森森。"
        },
        {
            "title": "送张校书季霞",
            "content": "从京去容州，马在船上多。容州几千里，直傍青天涯。\r\n掌记试校书，未称高词华。义往不可屈，出家如入家。\r\n城市七月初，热与夏未差。饯君到野地，秋凉满山坡。\r\n南境异北候，风起无尘沙。秦吟宿楚泽，海酒落桂花。\r\n暂醉即还醒，彼土生桂茶。"
        },
        {
            "title": "送陈商",
            "content": "古道长荆棘，新岐路交横。君于荒榛中，寻得古辙行。\r\n足踏圣人路，貌端禅士形。我曾接夜谈，似听讲一经。\r\n联翩曾数举，昨登高第名。釜底绝烟火，晓行皇帝京。\r\n上客远府游，主人须目明。青云别青山，何日复可升。"
        },
        {
            "title": "寄丘儒",
            "content": "地近轻数见，地远重一面。一面如何重，重甚珍宝片。\r\n自经失欢笑，几度腾霜霰。此心镇悬悬，天象固回转。\r\n长安秋风高，子在东甸县。仪形信寂蔑，风雨岂乖间。\r\n凭人报消息，何易凭笔砚。俱不尽我心，终须对君宴。"
        },
        {
            "title": "寄刘栖楚",
            "content": "趋走与偃卧，去就自殊分。当窗一重树，上有万里云。\r\n离披不相顾，仿佛类人群。友生去更远，来书绝如焚。\r\n蝉吟我为听，我歌蝉岂闻。岁暮傥旋归，晤言桂氛氲。"
        },
        {
            "title": "代边将",
            "content": "持戈簇边日，战罢浮云收。露草泣寒霁，夜泉鸣陇头。\r\n三尺握中铁，气冲星斗牛。报国不拘贵，愤将平虏雠。"
        },
        {
            "title": "投孟郊",
            "content": "月中有孤芳，天下聆薰风。江南有高唱，海北初来通。\r\n容飘清冷余，自蕴襟抱中。止息乃流溢，推寻却冥濛。\r\n我知雪山子，谒彼偈句空。必竟获所实，尔焉遂深衷。\r\n录之孤灯前，犹恨百首终。一吟动狂机，万疾辞顽躬。\r\n生平面未交，永夕梦辄同。叙诘谁君师，讵言无吾宗。\r\n余求履其迹，君曰可但攻。啜波肠易饱，揖险神难从。\r\n前岁曾入洛，差池阻从龙。萍家复从赵，云思长萦萦。\r\n嵩海每可诣，长途追再穷。原倾肺肠事，尽入焦梧桐。"
        },
        {
            "title": "重酬姚少府",
            "content": "隙月斜枕旁，讽咏夏贻什。如今何时节，虫虺亦已蛰。\r\n答迟礼涉傲，抱疾思加涩。仆本胡为者，衔肩贡客集。\r\n茫然九州内，譬如一锥立。欺暗少此怀，自明曾沥泣。\r\n量无趫勇士，诚欲戈矛戢。原阁期跻攀，潭舫偶俱入。\r\n深斋竹木合，毕夕风雨急。俸利沐均分，价称烦嘘噏。\r\n百篇见删罢，一命嗟未及。沧浪愚将还，知音激所习。"
        },
        {
            "title": "上谷送客游江湖",
            "content": "莫叹迢递分，何殊咫尺别。江楼到夜登，还见南台月。"
        },
        {
            "title": "携新文诣张籍韩愈途中成",
            "content": "袖有新成诗，欲见张韩老。青竹未生翼，一步万里道。\r\n仰望青冥天，云雪压我脑。失却终南山，惆怅满怀抱。\r\n安得西北风，身愿变蓬草。地只闻此语，突出惊我倒。"
        },
        {
            "title": "送别",
            "content": "丈夫未得意，行行且低眉。素琴弹复弹，会有知音知。"
        },
        {
            "title": "咏韩氏二子",
            "content": "千岩一尺璧，八月十五夕。清露堕桂花，白鸟舞虚碧。"
        },
        {
            "title": "投张太祝",
            "content": "风骨高更老，向春初阳葩。泠泠月下韵，一一落海涯。\r\n有子不敢和，一听千叹嗟。身卧东北泥，魂挂西南霞。\r\n手把一枝栗，往轻觉程赊。水天朔方色，暖日嵩根花。\r\n达闲幽栖山，遣寻种药家。欲买双琼瑶，惭无一木瓜。"
        },
        {
            "title": "和刘涵",
            "content": "京官始云满，野人依旧闲。闭扉一亩居，中有古风还。\r\n市井日已午，幽窗梦南山。乔木覆北斋，有鸟鸣其间。\r\n前日远岳僧，来时与开关。新题惊我瘦，窥镜见丑颜。\r\n陶情惜清澹，此意复谁攀。"
        },
        {
            "title": "寄孟协律",
            "content": "我有吊古泣，不泣向路岐。挥泪洒暮天，滴著桂树枝。\r\n别后冬节至，离心北风吹。坐孤雪扉夕，泉落石桥时。\r\n不惊猛虎啸，难辱君子词。欲酬空觉老，无以堪远持。\r\n岧峣倚角窗，王屋悬清思。"
        },
        {
            "title": "冬月长安雨中见终南雪",
            "content": "秋节新已尽，雨疏露山雪。西峰稍觉明，残滴犹未绝。\r\n气侵瀑布水，冻著白云穴。今朝灞浐雁，何夕潇湘月。\r\n想彼石房人，对雪扉不闭。"
        },
        {
            "title": "酬栖上人",
            "content": "夜久城馆闲，情幽出在山。新月有微辉，朗朗空庭间。\r\n处世虽识机，伊余多掩关。松姿度腊见，篱药知春还。\r\n静览冰雪词，厚为酬赠颜。东林有踯躅，脱屣期共攀。"
        },
        {
            "title": "送沈秀才下第东归",
            "content": "曲言恶者谁，悦耳如弹丝。直言好者谁，刺耳如长锥。\r\n沈生才俊秀，心肠无邪欺。君子忌苟合，择交如求师。\r\n毁出疾夫口，腾入礼部闱。下第子不耻，遗才人耻之。\r\n东归家室远，掉辔时参差。浙云近吴见，汴柳接楚垂。\r\n明年春光别，回首不复疑。"
        },
        {
            "title": "赠智朗禅师",
            "content": "上人分明见，玉兔潭底没。上人光惨貌，古来恨峭发。\r\n涕辞孔颜庙，笑访禅寂室。步随青山影，坐学白塔骨。\r\n解听无弄琴，不礼有身佛。欲问师何之，忽与我相别。\r\n率赋赠远言，言惭非子曰。"
        },
        {
            "title": "延寿里精舍寓居",
            "content": "旅托避华馆，荒楼遂愚慵。短庭无繁植，珍果春亦浓。\r\n侧庐废扃枢，纤魄时卧逢。耳目乃鄽井，肺肝即岩峰。\r\n汲泉饮酌余，见我闲静容。霜蹊犹舒英，寒蝶断来踪。\r\n双履与谁逐，一寻青瘦筇。"
        },
        {
            "title": "客喜",
            "content": "客喜非实喜，客悲非实悲。百回信到家，未当身一归。\r\n未归长嗟愁，嗟愁填中怀。开口吐愁声，还却入耳来。\r\n常恐泪滴多，自损两目辉。鬓边虽有丝，不堪织寒衣。"
        },
        {
            "title": "早起",
            "content": "北客入西京，北雁再离北。秋寝独前兴，天梭星落织。\r\n耽玩余恬爽，顾盼轻痾力。旅途少颜尽，明镜劝仙食。\r\n出门路纵横，张家路最直。昨夜梦见书，张家厅上壁。"
        },
        {
            "title": "易水怀古",
            "content": "荆卿重虚死，节烈书前史。我叹方寸心，谁论一时事。\r\n至今易水桥，寒风兮萧萧。易水流得尽，荆卿名不消。"
        },
        {
            "title": "双鱼谣",
            "content": "天河堕双鲂，飞我庭中央。掌握尺余雪，劈开肠有璜。\r\n见令馋舌短，烹绕邻舍香。一得古诗字，与玉含异藏。"
        },
        {
            "title": "枕上吟",
            "content": "夜长忆白日，枕上吟千诗。何当苦寒气，忽被东风吹。\r\n冰开鱼龙别，天波殊路岐。"
        },
        {
            "title": "游仙",
            "content": "借得孤鹤骑，高近金乌飞。掬河洗老貌，照月生光辉。\r\n天中鹤路直，天尽鹤一息。归来不骑鹤，身自有羽翼。\r\n若人无仙骨，芝朮徒烦食。"
        },
        {
            "title": "寓兴",
            "content": "莫居暗室中，开目闭目同。莫趋碧霄路，容飞不容步。\r\n暗室未可居，碧霄未可趋。劝君跨仙鹤，日下云为衢。"
        },
        {
            "title": "绝句",
            "content": "海底有明月，圆于天上轮。得之一寸光，可买千里春。"
        },
        {
            "title": "不欺",
            "content": "上不欺星辰，下不欺鬼神。知心两如此，然后何所陈。\r\n食鱼味在鲜，食蓼味在辛。掘井须到流，结交须到头。\r\n此语诚不谬，敌君三万秋。"
        },
        {
            "title": "辩士",
            "content": "辩士多毁訾，不闻谈己非。猛虎恣杀暴，未尝啮妻儿。\r\n此理天所感，所感当问谁。求食饲雏禽，吐出美言词。\r\n善哉君子人，扬光掩瑕玼。"
        },
        {
            "title": "宿悬泉驿",
            "content": "晓行沥水楼，暮到悬泉驿。林月值云遮，山灯照愁寂。"
        },
        {
            "title": "义雀行和朱评事",
            "content": "玄鸟雄雌俱，春雷惊蛰余。口衔黄河泥，空即翔天隅。\r\n一夕皆莫归，哓哓遗众雏。双雀抱仁义，哺食劳劬劬。\r\n雏既逦迤飞，云间声相呼。燕雀虽微类，感愧诚不殊。\r\n禽贤难自彰，幸得主人书。"
        },
        {
            "title": "辞二知己",
            "content": "一双千岁鹤，立别孤翔鸿。波岛忽已暮，海雨寒濛濛。\r\n离人闻美弹，亦与哀弹同。况兹切切弄，绕彼行行躬。\r\n云飞北岳碧，火息西山红。何以代远诚，折芳腊雪中。"
        },
        {
            "title": "玩月",
            "content": "寒月破东北，贾生立西南。西南立倚何，立倚青青杉。\r\n近月有数星，星名未详谙。但爱杉倚月，我倚杉为三。\r\n月乃不上杉，上杉难相参。眙愕子细视，睛瞳桂枝劖。\r\n目常有热疾，久视无烦炎。以手扪衣裳，零露已濡沾。\r\n久立双足冻，时向股髀淹。立久病足折，兀然黐胶粘。\r\n他人应已睡，转喜此景恬。此景亦胡及，而我苦淫耽。\r\n无异市井人，见金不知廉。不知此夜中，几人同无厌。\r\n待得上顶看，未拟归枕函。强步望寝斋，步步情不堪。\r\n步到竹丛西，东望如隔帘。却坐竹丛外，清思刮幽潜。\r\n量知爱月人，身愿化为蟾。"
        },
        {
            "title": "感秋",
            "content": "商气飒已来，岁华又虚掷。朝云藏奇峰，暮雨洒疏滴。\r\n几蜩嘿凉叶，数蛩思阴壁。落日空馆中，归心远山碧。\r\n昔人多秋感，今人何异昔。四序驰百年，玄发坐成白。\r\n喧喧徇声利，扰扰同辙迹。傥无世上怀，去偃松下石。"
        },
        {
            "title": "斋中",
            "content": "眈静非谬为，本性实疏索。斋中一就枕，不觉白日落。\r\n低扉碍轩辔，寡德谢接诺。丛菊在墙阴，秋穷未开萼。\r\n所餐类病马，动影似移岳。欲驻迫逃衰，岂殊辞绠缚。\r\n已见饱时雨，应丰蔬与药。"
        },
        {
            "title": "口号",
            "content": "中夜忽自起，汲此百尺泉。林木含白露，星斗在青天。"
        },
        {
            "title": "哭卢仝",
            "content": "贤人无官死，不亲者亦悲。空令古鬼哭，更得新邻比。\r\n平生四十年，惟著白布衣。天子未辟召，地府谁来追。\r\n长安有交友，托孤遽弃移。冢侧志石短，文字行参差。\r\n无钱买松栽，自生蒿草枝。在日赠我文，泪流把读时。\r\n从兹加敬重，深藏恐失遗。"
        },
        {
            "title": "明月山怀独孤崇鱼琢",
            "content": "明月长在目，明月长在心。在心复在目，何得稀去寻。\r\n试望明月人，孟夏树蔽岑。想彼叹此怀，乐喧忘幽林。\r\n乡本北岳外，悔恨东夷深。愿缩地脉还，岂待天恩临。\r\n非不渴隐秀，却嫌他事侵。或云岳楼钟，来绕草堂吟。\r\n当从令尹后，再往步柏林。"
        },
        {
            "title": "朝饥",
            "content": "市中有樵山，此舍朝无烟。井底有甘泉，釜中乃空然。\r\n我要见白日，雪来塞青天。坐闻西床琴，冻折两三弦。\r\n饥莫诣他门，古人有拙言。"
        },
        {
            "title": "北岳庙",
            "content": "天地有五岳，恒岳居其北。岩峦叠万重，诡怪浩难测。\r\n人来不敢入，祠宇白日黑。有时起霖雨，一洒天地德。\r\n神兮安在哉，永康我王国。"
        },
        {
            "title": "望山",
            "content": "南山三十里，不见逾一旬。冒雨时立望，望之如朋亲。\r\n虬龙一掬波，洗荡千万春。日日雨不断，愁杀望山人。\r\n天事不可长，劲风来如奔。阴霪一以扫，浩翠写国门。\r\n长安百万家，家家张屏新。谁家最好山，我愿为其邻。"
        },
        {
            "title": "古意",
            "content": "碌碌复碌碌，百年双转毂。志士终夜心，良马白日足。\r\n俱为不等闲，谁是知音目。眼中两行泪，曾吊三献玉。"
        },
        {
            "title": "秋暮寄友人",
            "content": "寥落关河暮，霜风树叶低。远天垂地外，寒日下峰西。\r\n有志烟霞切，无家岁月迷。清宵话白阁，已负十年栖。"
        },
        {
            "title": "思游边友人",
            "content": "凝愁对孤烛，昨日饮离杯。叶下故人去，天中新雁来。\r\n连沙秋草薄，带雪暮山开。苑北红尘道，何时见远回。"
        },
        {
            "title": "送友人游塞",
            "content": "飘蓬多塞下，君见益潸然。迥碛沙衔日，长河水接天。\r\n夜泉行客火，晓戍向京烟。少结相思恨，佳期芳草前。"
        },
        {
            "title": "赠僧",
            "content": "乱山秋木穴，里有灵蛇藏。铁锡挂临海，石楼闻异香。\r\n出尘头未白，入定衲凝霜。莫话五湖事，令人心欲狂。"
        },
        {
            "title": "寄远",
            "content": "别肠多郁纡，岂能肥肌肤。始知相结密，不及相结疏。\r\n疏别恨应少，密离恨难袪。门前南流水，中有北飞鱼。\r\n鱼飞向北海，可以寄远书。不惜寄远书，故人今在无。\r\n况此数尺身，阻彼万里途。自非日月光，难以知子躯。"
        },
        {
            "title": "过杨道士居",
            "content": "先生修道处，茆屋远嚣氛。叩齿坐明月，支颐望白云。\r\n精神含药色，衣服带霞纹。无话瀛洲路，多年别少君。"
        },
        {
            "title": "积雪",
            "content": "昔属时霖滞，今逢腊雪多。南猜飘桂渚，北讶雨交河。\r\n尽灭平芜色，弥重古木柯。空中离白气，岛外下沧波。\r\n隐者迷樵道，朝人冷玉珂。夕繁仍昼密，漏间复钟和。\r\n想积高嵩顶，新秋皎月过。"
        },
        {
            "title": "再投李益常侍",
            "content": "何处初投刺，当时赴尹京。淹留花柳变，然诺肺肠倾。\r\n避暑蝉移树，高眠雁过城。人家嵩岳色，公府洛河声。\r\n联句逢秋尽，尝茶见月生。新衣裁白苎，思从曲江行。"
        },
        {
            "title": "寄令狐绹相公",
            "content": "驴骏胜羸马，东川路匪赊。一缄论贾谊，三蜀寄严家。\r\n澄彻霜江水，分明露石沙。话言声及政，栈阁谷离斜。\r\n自著衣偏暖，谁忧雪六花。裹裳留阔襆，防患与通茶。\r\n山馆中宵起，星河残月华。双僮前日雇，数口向天涯。\r\n良乐知骐骥，张雷验镆铘。谦光贤将相，别纸圣龙蛇。\r\n岂有斯言玷，应无白璧瑕。不妨圆魄里，人亦指虾蟆。"
        },
        {
            "title": "寄李輈侍郎",
            "content": "终过盟津书，分明梦不虚。人从清渭别，地隔太行余。\r\n宾幕谁嫌静，公门但晏如。櫑鞞干霹雳，斜汉湿蟾蜍。\r\n追琢垂今后，敦庞得古初。井台怜操筑，漳岸想丕疏。\r\n亦翼铿珉珮，终当直石渠。此身多抱疾，幽里近营居。\r\n忆漱苏门涧，经浮楚泽潴。松栽侵古影，荤断尚芹菹。\r\n语嘿曾延接，心源离滓淤。谁言姓琴氏，独跨角生鱼。"
        },
        {
            "title": "卢秀才南台",
            "content": "居在青门里，台当千万岑。下因冈助势，上有树交阴。\r\n陵远根才近，空长畔可寻。新晴登啸处，惊起宿枝禽。"
        },
        {
            "title": "青门里作",
            "content": "燕存鸿已过，海内几人愁。欲问南宗理，将归北岳修。\r\n若无攀桂分，只是卧云休。泉树一为别，依稀三十秋。"
        },
        {
            "title": "送独孤马二秀才居明月山读书",
            "content": "濯志俱高洁，儒科慕冉颜。家辞临水郡，雨到读书山。\r\n栖鸟棕花上，声钟砾阁间。寂寥窗户外，时见一舟还。"
        },
        {
            "title": "酬姚合校书",
            "content": "因贫行远道，得见旧交游。美酒易倾尽，好诗难卒酬。\r\n公堂朝共到，私第夜相留。不觉入关晚，别来林木秋。"
        },
        {
            "title": "病蝉",
            "content": "病蝉飞不得，向我掌中行。拆翼犹能薄，酸吟尚极清。\r\n露华凝在腹，尘点误侵睛。黄雀并鸢鸟，俱怀害尔情。"
        },
        {
            "title": "赠李金州",
            "content": "绮里祠前后，山程践白云。溯流随大旆，登岸见全军。\r\n晓角吹人梦，秋风卷雁群。雾开方露日，汉水底沙分。"
        },
        {
            "title": "秋夜仰怀钱孟二公琴客会",
            "content": "月色四时好，秋光君子知。南山昨夜雨，为我写清规。\r\n独鹤耸寒骨，高杉韵细飔。仙家缥缈弄，仿佛此中期。"
        },
        {
            "title": "送沈鹤",
            "content": "家楚婿于秦，携妻云养亲。陆行千里外，风卷一帆新。\r\n夜泊疏山雨，秋吟捣药轮。芜城登眺作，才动广陵人。"
        },
        {
            "title": "病起",
            "content": "高丘归未得，空自责迟回。身事岂能遂，兰花又已开。\r\n病令新作少，雨阻故人来。灯下南华卷，袪愁当酒杯。"
        },
        {
            "title": "赠弘泉上人",
            "content": "洗足下蓝岭，古师精进同。心知溪卉长，居此玉林空。\r\n西殿宵灯磬，东林曙雨风。旧峰邻太白，石座雨苔濛。"
        },
        {
            "title": "赠绍明上人",
            "content": "未住青云室，中秋独往年。上方嵩若寺，下视雨和烟。\r\n祖岂无言去，心因断臂传。不知能已后，更有几灯然。"
        },
        {
            "title": "送空公往金州",
            "content": "七百里山水，手中楖栗粗。松生师坐石，潭涤祖传盂。\r\n长拟老岳峤，又闻思海湖。惠能同俗姓，不是岭南卢。"
        },
        {
            "title": "酬厉玄",
            "content": "我来从北鄙，子省涉西陵。白发初相识，秋山拟共登。\r\n邻居帝城雨，会宿御沟冰。未报见贻作，耿然中夜兴。"
        },
        {
            "title": "寄山友长孙栖峤",
            "content": "此时气萧飒，琴院可应关。鹤似君无事，风吹雨遍山。\r\n松生青石上，泉落白云间。有径连高顶，心期相与还。"
        },
        {
            "title": "夜集田卿宅",
            "content": "朗咏高斋下，如将古调弹。翻鸿向桂水，来雪渡桑干。\r\n滴滴玉漏曙，翛翛竹籁残。曩年曾宿此，亦值五陵寒。"
        },
        {
            "title": "送姚杭州",
            "content": "白云峰下城，日夕白云生。人老江波钓，田侵海树耕。\r\n吴山钟入越，莲叶吹摇旌。诗异石门思，涛来向越迎。"
        },
        {
            "title": "送僧",
            "content": "出家从丱岁，解论造玄门。不惜挥谈柄，谁能听至言。\r\n中时山果熟，后夏竹阴繁。此去逢何日，峨嵋晓复昏。"
        },
        {
            "title": "新年",
            "content": "嗟以龙钟身，如何岁复新。石门思隐久，铜镜强窥频。\r\n花发新移树，心知故国春。谁能平此恨，岂是北宗人。"
        },
        {
            "title": "送刘式洛中觐省",
            "content": "晴峰三十六，侍立上春台。同宿别离恨，共看星月回。\r\n野莺临苑语，河棹历江来。便寄相思札，缄封花下开。"
        },
        {
            "title": "送宣皎上人游太白",
            "content": "剃发鬓无雪，去年三十三。山过春草寺，磬度落花潭。\r\n得句才邻约，论宗意在南。峰灵疑懒下，苍翠太虚参。"
        },
        {
            "title": "送谭远上人",
            "content": "下视白云时，山房盖树皮。垂枝松落子，侧顶鹤听棋。\r\n清净从沙劫，中终未日欹。金光明本行，同侍出峨嵋。"
        },
        {
            "title": "送金州鉴周上人",
            "content": "地必寻天目，溪仍住若耶。帆随风便发，月不要云遮。\r\n极浦浮霜雁，回潮落海查。峨嵋省春上，立雪指流沙。"
        },
        {
            "title": "送雍陶及第归成都宁亲",
            "content": "不唯诗著籍，兼又赋知名。议论于题称，春秋对问精。\r\n半应阴骘与，全赖有司平。归去峰峦众，别来松桂生。\r\n涨江流水品，当道白云坑。勿以攻文捷，而将学剑轻。\r\n制衣新濯锦，开酝旧烧罂。同日升科士，谁同膝下荣。"
        },
        {
            "title": "赠友人",
            "content": "五字诗成卷，清新韵具偕。不同狂客醉，自伴律僧斋。\r\n春别和花树，秋辞带月淮。却归登第日，名近榜头排。"
        },
        {
            "title": "让纠曹上乐使君",
            "content": "战战复兢兢，犹如履薄冰。虽然叨一掾，还似说三乘。\r\n瓶汲南溪水，书来北岳僧。戆愚兼抱疾，权纪不相应。"
        },
        {
            "title": "题李凝幽居",
            "content": "闲居少邻并，草径入荒园。\r\n鸟宿池边树，僧敲月下门。\r\n过桥分野色，移石动云根。\r\n暂去还来此，幽期不负言。"
        },
        {
            "title": "剑客",
            "content": "十年磨一剑，\r\n霜刃未曾试。\r\n今日把示君，\r\n谁有不平事。"
        },
        {
            "title": "寄远",
            "content": "家住锦水上，\r\n身征辽海边。\r\n十书九不到，\r\n一到忽经年。"
        },
        {
            "title": "渡桑乾",
            "content": "客舍并州已十霜，归心日夜忆咸阳。\r\n无端更渡桑乾水，却望并州是故乡。"
        },
        {
            "title": "忆江上吴处士",
            "content": "闽国扬帆后，蟾蜍亏复圆。\r\n秋风吹渭水，落叶满长安。\r\n此地聚会夕，当时雷雨寒。\r\n兰桡殊未返，消息海云端。\r\n【注释】：⑴闽国：指今福建省一带地方。\r\n \r\n　　⑵蟾蜍（chánchú）：此指月亮。\r\n \r\n　　⑶渭水：渭河，发源甘肃渭耗县，横贯陕西，东至潼关入黄河。\r\n \r\n　　⑷兰桡（ráo）：以木兰木作的船桨，这里代指船。【译文】：　自从你扬帆远航到福建，月缺月圆已是几度春秋。\r\n \r\n　　秋风的萧瑟从渭水拂来，长安城里尽是黄叶飘飞。\r\n \r\n　　还记得当年此地的聚会，夜雨风雷让人顿生寒意。\r\n \r\n　　还没你乘舟返回的消息，我只能遥望远天的海云。【赏析】：这首诗“秋风生渭水，落叶满长安”一联，是贾岛的名句，为后代不少名家引用。如宋代周邦彦《齐天乐》词中的“渭水西风，长安乱叶，空忆诗情宛转”，元代白朴《梧桐雨》杂剧中的“伤心故园，西风渭水，落日长安”，都是化用这两句名句而成的，可见其流传之广，影响之深。\r\n \r\n　　贾岛未中进士前在京城长安时结识了一个隐居不仕的朋友吴处士，后来吴处士离开长安到福建一带，贾岛很思念他，写了两首诗，这是其中的一首。\r\n \r\n　　开头说，朋友坐着船前去福建，很长时间了，却不见他的消息。\r\n \r\n　　接着说自己居住的长安已是深秋时节。强劲的秋风从渭水那边吹来，长安落叶遍地，显出一派萧瑟的景象。\r\n \r\n　　特意提到渭水是因为渭水就在长安郊外，是送客出发的地方。当日送朋友时，渭水还未有秋风；此时渭水吹着秋风，自然想起分别多时的朋友了。\r\n \r\n　　此刻，诗人忆起和朋友在长安聚会的一段往事：“此地聚会夕，当时雷雨寒”──他那回在长安和这位姓吴的朋友聚首谈心，一直谈到很晚。外面忽然下了大雨，雷电交加，震耳炫目，使人感到一阵寒意。这情景还历历在目，一转眼就已是落叶满长安的深秋了。\r\n \r\n　　结尾是一片忆念想望之情。“兰桡殊未返，消息海云端。”由于朋友坐的船还没见回来，自己也无从知道他的消息，只好遥望远天尽处的海云，希望从那儿得到吴处士的一些消息了。\r\n \r\n　　这首诗中间四句言情谋篇都有特色。在感情上，既说出诗人在秋风中怀念朋友的凄冷心情，又忆念两人往昔过从之好；在章法上，既向上挽住了“蟾蜍亏复圆”，又向下引出了“兰桡殊未返”。其中“渭水”、“长安”两句，是此日长安之秋，是此际诗人之情；又在地域上映衬出“闽国”离长安之远（回应开头），以及“海云端”获得消息之不易（暗藏结尾）。细针密缕，处处见出诗人行文构思的缜密严谨。“秋风” 二句先叙述离别处的景象，接着“此地”二句逆挽一笔，再倒叙昔日相会之乐，行文曲折，而且笔势也能提挈全诗。全诗把题目中的“忆”字反复勾勒，笔墨厚重饱满，是一首生动自然而又流畅的抒情佳品。?"
        },
        {
            "title": "送殷侍御赴同州",
            "content": "冯翊蒲西郡，沙冈拥地形。中条全离岳，清渭半和泾。\r\n夜暮眠明月，秋深至洞庭。犹来交辟士，事别偃林扃。"
        },
        {
            "title": "杂曲歌辞·壮士吟",
            "content": "壮士不曾悲，悲即无回期。如何易水上，未歌先泪垂。"
        },
        {
            "title": "寻隐者不遇",
            "content": "松下问童子，言师采药去。\r\n只在此山中，云深不知处。\r\n【注释】：①言：说。\r\n②处：去处。\r\n③云深：指山深云雾浓。【译文】：　　在松树下，我询问童子，他说师父采药去了。只知道他就在这座山里，然而山高云深，真不知道他在哪里。【赏析】：　　一唱三叹，一波三折使短短的小诗具有了无穷的韵味。诗中有一「问」三答，将三番问答精简为二十字。既写出了诗人感情的逐步深入及对友人的关切，又表现出作者构思谋篇的匠心。"
        },
        {
            "title": "题兴化寺园亭",
            "content": "破却千家作一池，\r\n不栽桃李种蔷薇。\r\n蔷薇花落秋风起，\r\n荆棘满亭君自知。"
        },
        {
            "title": "送僧归天台",
            "content": "辞秦经越过，归寺海西峰。石涧双流水，山门九里松。\r\n曾闻清禁漏，却听赤城钟。妙宇研磨讲，应齐智者踪。"
        }
    ]
}