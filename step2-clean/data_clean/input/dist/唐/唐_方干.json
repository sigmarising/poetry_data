{
    "dynasty": "唐",
    "author": "方干",
    "intro": "字雄飞，新定人。徐凝一见器之，授以诗律，始举进士。谒钱塘太守姚合，合视其貌陋，甚卑之。坐定览卷，乃骇目变容，馆之数日，登山临水，无不与焉。咸通中，一举不得志，遂遁会稽，渔于鉴湖。太守王龟以其亢直，宜在谏署，欲荐之，不果。干自咸通得名，迄文德，江之南无有及者。殁后十余年，宰臣张文蔚奏名儒不第者五人，请赐一官，以慰其魂，干其一也。后进私谥曰玄英先生。",
    "items": [
        {
            "title": "书法华寺上方禅（一作禅师，一作僧壁）",
            "content": "砌下松巅有鹤栖，孤猿亦在鹤边啼。卧闻雷雨归岩早，\r坐见星辰去地低。一径穿缘应就郭，千花掩映似无溪。\r是非生死多忧恼，此日蒙师为破迷。"
        },
        {
            "title": "送从兄郜（一作韦郜，一作途中别孙璐",
            "content": "道路本无限，又应何处逢。流年莫虚掷，华发不相容。\r野渡波摇月，空城雨翳钟。此心随去马，迢递过千峰。"
        },
        {
            "title": "将谒商州吕郎中，道出楚州，留献章中丞",
            "content": "江流盘复直，浮棹出家林。商洛路犹远，山阳春已深。\r青云应有望，白发未相侵。才小知难荐，终劳许郭心。"
        },
        {
            "title": "山中",
            "content": "爱山却把图书卖，嗜酒空教僮仆赊。只向阶前便渔钓，\r\n那知枕上有云霞。暗泉出石飞仍咽，小径通桥直复斜。\r\n窗竹未抽今夏笋，庭梅曾试当年花。姓名未及陶弘景，\r\n髭鬓白于姜子牙。松月水烟千古在，未知终久属谁家。"
        },
        {
            "title": "句",
            "content": "弟子已攀桂，先生犹卧云。（寄李频及第，见《鉴戒录》）\r\n把得新诗草里论。（干师徐凝，常刺凝云云，反语为村里\r\n老也）\r\n枯井夜闻邻果落，废巢寒见别禽来。（贻天目中峰客，以\r\n上见《纪事》）"
        },
        {
            "title": "题严子陵祠二首（后首一作杜荀鹤诗）",
            "content": "物色旁求至汉庭，一宵同寝见交情。\r\n先生不入云台像，赢得桐江万古名。\r\n苍翠云峰开俗眼，泓澄烟水浸尘心。\r\n惟将道业为芳饵，钓得高名直到今。"
        },
        {
            "title": "失题",
            "content": "十六声中运手轻，一声声似自然声。\r\n不缘精妙过流辈，争得江南别有名。"
        },
        {
            "title": "蜀中",
            "content": "游子去游多不归，春风酒味胜馀时。\r\n闲来却伴巴儿醉，豆蔻花边唱竹枝。"
        },
        {
            "title": "题画建溪图",
            "content": "六幅轻绡画建溪，刺桐花下路高低。\r\n分明记得曾行处，只欠猿声与鸟啼。"
        },
        {
            "title": "东阳道中作（一作寒食日）",
            "content": "百花香气傍行人，花底垂鞭日易醺。\r\n野父不知寒食节，穿林转壑自烧云。"
        },
        {
            "title": "题天柱观鱼尊师旧院",
            "content": "早识吾师频到此，芝童药犬亦相迎。\r\n今师一去无来日，花洞石坛空月明。"
        },
        {
            "title": "惜花",
            "content": "可怜妍艳正当时，刚被狂风一夜吹。\r\n今日流莺来旧处，百般言语殢空枝。"
        },
        {
            "title": "送僧南游",
            "content": "三秋万里五溪行，风里孤云不计程。\r\n若念猩猩解言语，放生先合放猩猩。"
        },
        {
            "title": "题黄山人庭前孤桂",
            "content": "映窗孤桂非手植，子落月中闻落时。\r\n仙客此时头不白，看来看去有枯枝。"
        },
        {
            "title": "路入金州江中作",
            "content": "棹寻椒岸萦回去，数里时逢一两家。\r\n知是从来贡金处，江边牧竖亦披沙。"
        },
        {
            "title": "咏花",
            "content": "狂心醉眼共裴回，一半先开笑未开。\r\n此日不能偷折去，胡蜂直恐趁人来。"
        },
        {
            "title": "赠东溪贫道",
            "content": "非唯剑鹤独难留，触事皆闻被债收。\r\n赖是豪家念寒馁，却还渔岛与渔舟。"
        },
        {
            "title": "赠江上老人",
            "content": "潭底锦鳞多识钓，未投香饵即先知。\r\n欲教鱼目无分别，须学揉蓝染钓丝。"
        },
        {
            "title": "题君山",
            "content": "曾于方外见麻姑，闻说君山自古无。\r\n元是昆仑山顶石，海风吹落洞庭湖。"
        },
        {
            "title": "书原上鲍处士屋壁",
            "content": "水阔坐看千万里，青芜盖地接天津。\r\n祢衡莫爱山中静，绕舍山多却碍人。"
        },
        {
            "title": "衢州别李秀才",
            "content": "千山红树万山云，把酒相看日又曛。\r\n一曲骊歌两行泪，更知何处再逢君。"
        },
        {
            "title": "贻曦上人",
            "content": "四十年来多少人，一分零落九成尘。\r\n与师犹得重相见，亦是枯株勉强春。"
        },
        {
            "title": "将归湖上留别陈宰",
            "content": "归去春山逗晚晴，萦回树石罅中行。\r\n明时不是无知己，自忆湖边钓与耕。"
        },
        {
            "title": "赠申长官",
            "content": "言下随机见物情，看看狱路草还生。\r\n旅人莫怪无鱼食，直为寒江水至清。"
        },
        {
            "title": "赠会稽杨长官",
            "content": "直钩终日竟无鱼，钟鼓声中与世疏。\r\n若向湖边访幽拙，萧条四壁是闲居。"
        },
        {
            "title": "别孙蜀",
            "content": "吴越思君意易伤，别君添我鬓边霜。\r\n由来浙水偏堪恨，截断千山作两乡。"
        },
        {
            "title": "送水墨项处士归天台",
            "content": "仙峤倍分元化功，揉蓝翠色一重重。\r\n还家莫更寻山水，自有云山在笔峰。"
        },
        {
            "title": "别殷明府",
            "content": "许教门馆久踟蹰，仲叔怀恩对玉壶。\r\n唯有离心欲销客，空垂双泪不成珠。"
        },
        {
            "title": "新安殷明府家乐方响",
            "content": "葛溪铁片梨园调，耳底丁东十六声。\r\n彭泽主人怜妙乐，玉杯春暖许同倾。"
        },
        {
            "title": "贻亮上人",
            "content": "秋水一泓常见底，涧松千尺不生枝。\r\n人间学佛知多少，净尽心花只有师。"
        },
        {
            "title": "与长洲陈子美长官",
            "content": "枕上愁多百绪牵，常时睡觉在溪前。\r\n人前尽是交亲力，莫道升沈总信天。"
        },
        {
            "title": "寄谢麟",
            "content": "越国云溪秀发时，蒋京词赋谢麟诗。\r\n后来若要知优劣，学圃无过老圃知。"
        },
        {
            "title": "经故侯郎中旧居",
            "content": "一朝寂寂与冥冥，垄树未长坟草青。\r\n高节雄才向何处，夜阑空锁满池星。"
        },
        {
            "title": "越中逢孙百篇",
            "content": "上才乘酒到山阴，日日成篇字字金。\r\n镜水周回千万顷，波澜倒泻入君心。"
        },
        {
            "title": "经旷禅师旧院",
            "content": "谷鸟散啼如有恨，庭花含笑似无情。\r\n更名变貌难休息，去去来来第几生。"
        },
        {
            "title": "题玉笥山强处士",
            "content": "酒里藏身岩里居，删繁自是一家书。\r\n世人呼尔为渔叟，尔学钓璜非钓鱼。"
        },
        {
            "title": "过李群玉故居",
            "content": "讦直上书难遇主，衔冤下世未成翁。\r\n琴尊剑鹤谁将去，惟锁山斋一树风。"
        },
        {
            "title": "送乡中故人",
            "content": "少小与君情不疏，听君细话胜家书。\r\n如今若到乡中去，道我垂钩不钓鱼。"
        },
        {
            "title": "出东阳道中作",
            "content": "马首寒山黛色浓，一重重尽一重重。\r\n醉醒已在他人界，犹忆东阳昨夜钟。"
        },
        {
            "title": "与徐温话别",
            "content": "去去何时却见君，悠悠烟水似天津。\r\n明年今夜有明月，不是今年看月人。"
        },
        {
            "title": "酬孙发",
            "content": "锦价转高花更巧，能将旧手弄新梭。\r\n从来一字为褒贬，二十八言犹太多。"
        },
        {
            "title": "献王大夫",
            "content": "高情不与俗人知，耻学诸生取桂枝。荀宋五言行世早，\r\n巢由三诏出溪迟。操心已在精微域，落笔皆成典诰词。\r\n一鹗难成燕雀伍，非熊本是帝王师。贤臣虽蕴经邦术，\r\n明主终无谏猎时。莫道百僚忧礼绝，兼闻七郡怕天移。\r\n直缘材力头头赡，专被文星步步随。不信重言通造化，\r\n须臾便可变荣衰。"
        },
        {
            "title": "山中言事八韵寄李支使",
            "content": "岂知经史深相误，两鬓垂丝百事休。受业几多为弟子，\r\n成名一半作公侯。前时射鹄徒抛箭，此日求鱼未上钩。\r\n竹里断云来枕上，岩边片月在床头。过庭急雨和花落，\r\n绕舍澄泉带叶流。缅想远书聆鹊喜，窥寻嘉果觉猿偷。\r\n旧诗改处空留韵，新酝尝来不满篘。阮瑀如能问寒馁，\r\n风光当日入沧洲。"
        },
        {
            "title": "李侍御上虞别业",
            "content": "满目亭台嘉木繁，燕蝉吟语不为喧。昼潮势急吞诸岛，\r\n暑雨声回露半村。真为援毫方掩卷，常因按曲便开尊。\r\n若将明月为俦侣，应把清风遗子孙。绣羽惊弓离果上，\r\n红鳞见饵出蒲根。寻君未要先敲竹，且棹渔舟入大门。"
        },
        {
            "title": "许员外新阳别业",
            "content": "兰汀橘岛映亭台，不是经心即手栽。满阁白云随雨去，\r\n一池寒月逐潮来。小松出屋和巢长，新径通村避笋开。\r\n柳絮风前欹枕卧，荷花香里棹舟回。园中认叶封林草，\r\n檐下攀枝落野梅。莫恣高情求逸思，须防急诏用长材。\r\n若因萤火终残卷，便把渔歌送几杯。多谢郢中贤太守，\r\n常时谈笑许追陪。"
        },
        {
            "title": "侯郎中新置西湖",
            "content": "远近利民因智力，周回润物像心源。菰蒲纵感生成惠，\r\n鳣鲔那知广大恩。潋滟清辉吞半郭，萦纡别派入遥村。\r\n砂泉绕石通山脉，岸木黏萍是浪痕。已见澄来连镜底，\r\n兼知极处浸云根。波涛不起时方泰，舟楫徐行日易昏。\r\n烟雾未应藏岛屿，凫鹥亦解避旌幡。虽云桃叶歌还醉，\r\n却被荷花笑不言。孤鹤必应思凤诏，凡鱼岂合在龙门。\r\n能将盛事添元化，一夕机谟万古存。"
        },
        {
            "title": "叙龙瑞观胜异寄于尊师",
            "content": "混元融结致功难，山下平湖湖上山。万倾涵虚寒潋滟，\r\n千寻耸翠秀孱颜。芰荷香入琴棋处，雷雨声离栋牖间。\r\n但有五云依鹤岭，曾无陆路向人寰。夜溪漱玉常堪听，\r\n仙树垂珠可要攀。若弃荣名便居此，自然浮浊不相关。"
        },
        {
            "title": "题悬溜岩隐者居",
            "content": "世人如要问生涯，满架堆床是五车。谷鸟暮蝉声四散，\r\n修篁灌木势交加。蒲葵细织团圆扇，薤叶平铺合遝花。\r\n却用水荷苞绿李，兼将寒井浸甘瓜。惯缘嶮峭收松粉，\r\n常趁芳鲜掇茗芽。池上树阴随浪动，窗前月影被巢遮。\r\n坐云独酌杯盘湿，穿竹微吟路径斜。见说公卿访遗逸，\r\n逢迎亦是戴乌纱。"
        },
        {
            "title": "浅井",
            "content": "夜入明河星似少，曙摇澄碧扇风翻。\r\n细泉细脉难来到，应觉添瓶耗旧痕。"
        },
        {
            "title": "镜湖西岛言事寄陶校书",
            "content": "樵猎两三户，凋疏是近邻。风雷前壑雨，花木后岩春。\r\n文字不得力，桑麻难救贫。山禽欺稚子，夜犬吠渔人。\r\n未必圣明代，长将云水亲。知音不延荐，何路出泥尘。"
        },
        {
            "title": "山中寄吴磻十韵",
            "content": "莫问终休否，林中事已成。盘餐怜火种，岁计付刀耕。\r\n掬水皆花气，听松似雨声。书空翘足卧，避险侧身行。\r\n果傍闲轩落，蒲连湿岸生。禅生知见理，妻子笑无名。\r\n更拟教诗苦，何曾待酒清。石溪鱼不大，月树鹊多惊。\r\n砌下通樵路，窗间见县城。云山任重叠，难隔故交情。"
        },
        {
            "title": "宁国寺（新城县）",
            "content": "深僻孤高无四邻，白云明月自相亲。海中日出山先晓，\r\n世上寒轻谷未春。窗逼野溪闻唳鹤，林通村径见樵人。\r\n此时惟有雷居士，不厌篮舆去住频。"
        },
        {
            "title": "赠赵崇侍御（一作赠赵常六韵）",
            "content": "贵达合逢明圣日，风流又及少年时。才因出众人皆嫉，\r\n势欲摩霄自不知。正直早年闻苦节，从容此日见清规。\r\n却教鹦鹉呼桃叶，便遣婵娟唱竹枝。闲话篇章停烛久，\r\n醉迷歌舞出花迟。云鸿别有回翔便，应笑啁啾燕雀卑。"
        },
        {
            "title": "嘉兴县内池阁",
            "content": "指画应心成，周回气象清。床前沙鸟语，案下锦鳞惊。\r\n细柳风吹旋，新荷露压倾。微芳缘岸落，迸笋入波生。\r\n舴艋舟中醉，莓苔径上行。高人莫归去，此处胜蓬瀛。"
        },
        {
            "title": "江南闻新曲",
            "content": "席上新声花下杯，一声声被拍声摧。\r\n乐工不识长安道，尽是书中寄曲来。"
        },
        {
            "title": "题宝林寺禅者壁（山名飞来峰）",
            "content": "邃岩乔木夏藏寒，床下云溪枕上看。\r\n台殿渐多山更重，却令飞去即应难。"
        },
        {
            "title": "送僧归日本",
            "content": "四极虽云共二仪，晦明前后即难知。西方尚在星辰下，\r\n东域已过寅卯时。大海浪中分国界，扶桑树底是天涯。\r\n满帆若有归风便，到岸犹须隔岁期。"
        },
        {
            "title": "思桐庐旧居便送鉴上人",
            "content": "莫道东南路不赊，思归一步是天涯。林中夜半双台月，\r\n洲上春深九里花。绿树绕村含细雨，寒潮背郭卷平沙。\r\n闻师却到乡中去，为我殷勤谢酒家。"
        },
        {
            "title": "题松江驿",
            "content": "便向中流出太阳，兼疑大岸逼浮桑。门前白道通丹阙，\r\n浪里青山占几乡。帆势落斜依浦溆，钟声断续在沧茫。\r\n古今悉不知天意，偏把云霞媚一方。"
        },
        {
            "title": "对花",
            "content": "清晓入花如步障，恋花行步步迟迟。含风欲绽中心朵，\r\n似火应烧外面枝。野客须拚终日醉，流莺自有隔年期。\r\n使君坐处笙歌合，便是列仙身不知。"
        },
        {
            "title": "早春",
            "content": "运行元化不参差，四极中华共一时。正气才随灰律变，\r\n残寒便被柳条欺。冰融大泽朝阳觉，草绿陈根夜雨知。\r\n不信风光疾于箭，年来年去变霜髭。"
        },
        {
            "title": "月",
            "content": "桂轮秋半出东方，巢鹊惊飞夜未央。海上风云摇皓影，\r\n空中露气湿流光。斜临户牖通宵烛，回照阶墀到晓霜。\r\n庾亮恃才高更逸，方闻墨翰已成章。"
        },
        {
            "title": "上越州杨严中丞",
            "content": "连枝棣萼世无双，未秉鸿钧拥大邦。折桂早闻推独步，\r\n分忧暂辍过重江。晴寻凤沼云中树，思绕稽山枕上窗。\r\n试把十年辛苦志，问津求拜碧油幢。"
        },
        {
            "title": "春日",
            "content": "春去春来似有期，日高添睡是归时。虽将细雨催芦笋，\r\n却用东风染柳丝。重雾已应吞海色，轻霜犹自剉花枝。\r\n此时野客因花醉，醉卧花间应不知。"
        },
        {
            "title": "题法华寺绝顶禅家壁",
            "content": "苍翠岧峣逼窅冥，下方雷雨上方晴。飞流便向砌边挂，\r\n片月影从窗外行。驯鹿不知谁结侣，野禽都是自呼名。\r\n只应禅者无来去，坐看千山白发生。"
        },
        {
            "title": "除夜",
            "content": "玉漏斯须即达晨，四时吹转任风轮。寒灯短烬方烧腊，\r\n画角残声已报春。明日便为经岁客，昨朝犹是少年人。\r\n新正定数随年减，浮世惟应百遍新。"
        },
        {
            "title": "赠乾素上人",
            "content": "苦用贞心传弟子，即应低眼看公卿。水中明月无踪迹，\r\n风里浮云可计程。庭际孤松随鹤立，窗间清磬学蝉鸣。\r\n料师多劫长如此，岂算前生与后生。"
        },
        {
            "title": "哭王大夫",
            "content": "俗人皆嫉谢临川，果中常情□□□。为政旧规方利国，\r\n降生直性已归天。岘亭惋咽知无极，渭曲馨香莫计年。\r\n从此心丧应毕世，忍看坟草读残篇。"
        },
        {
            "title": "题新竹",
            "content": "青苔劚破植贞坚，细碧竿排郁眼鲜。小凤凰声吹嫩叶，\r\n短蛟龙尾袅轻烟。节环腻色端匀粉，根拔秋光暗长鞭。\r\n怪得入门肌骨冷，缀风黏月满庭前。"
        },
        {
            "title": "送钱特卿赴职天台",
            "content": "路入仙溪气象清，垂鞭树石罅中行。雾昏不见西陵岸，\r\n风急先闻瀑布声。山下县寮张乐送，海边津吏棹舟迎。\r\n诗家弟子无多少，唯只于余别有情。"
        },
        {
            "title": "送道人归旧岩",
            "content": "旧岩终副却归期，岩下有人应识师。目睹婴孩成老叟，\r\n手栽松柏有枯枝。前山低校无多地，东海浅于初去时。\r\n若把古今相比类，姓丁仙鹤亦如斯。"
        },
        {
            "title": "与桐庐郑明府",
            "content": "字人心苦达神明，何止重门夜不扃。莫道耕田全种秫，\r\n兼闻退食亦逢星。映林顾兔停琴望，隔水寒猿驻笔听。\r\n却恐南山尽无石，南山有石合为铭。"
        },
        {
            "title": "赠进士章碣",
            "content": "织锦虽云用旧机，抽梭起样更新奇。何如且破望中叶，\r\n未可便攀低处枝。藉地落花春半后，打窗斜雪夜深时。\r\n此时才子吟应苦，吟苦鬼神知不知。"
        },
        {
            "title": "谢王大夫奏表",
            "content": "非唯言下变荣衰，大海可倾山可移。如剖夜光归暗室，\r\n似驱春气入寒枝。死灰到底翻腾焰，朽骨随头却长肥。\r\n便杀微躬复何益，生成恩重报无期。"
        },
        {
            "title": "牡丹",
            "content": "不逢盛暑不冲寒，种子成丛用法难。醉眼若为抛去得，\r\n狂心更拟折来看。凌霜烈火吹无艳，裛露阴霞晒不干。\r\n莫道娇红怕风雨，经时犹自未凋残。"
        },
        {
            "title": "感时三首",
            "content": "不觉年华似箭流，朝看春色暮逢秋。正嗟新冢垂青草，\r\n便见故交梳白头。虽道了然皆是梦，应还达者即无愁。\r\n破除生死须齐物，谁向穹苍问事由。\r\n日乌往返无休息，朝出扶桑暮却回。夜雨旋驱残热去，\r\n江风吹送早寒来。才怜饮处飞花片，又见书边聚雪堆。\r\n莫恃少年欺白首，须臾还被老相催。\r\n世途扰扰复憧憧，真恐华夷事亦同。岁月自消寒暑内，\r\n荣枯尽在是非中。今朝犹作青襟子，明日还成白首翁。\r\n堪笑愚夫足纷竞，不知流水去无穷。"
        },
        {
            "title": "题应天寺上方兼呈谦上人",
            "content": "中天坐卧见人寰，峭石垂藤不易攀。晴卷风雷归故壑，\r\n夜和猿鸟锁寒山。势横绿野苍茫外，影落平湖潋滟间。\r\n师在西岩最高处，路寻之字见禅关。"
        },
        {
            "title": "贼退后赠刘将军",
            "content": "非唯吴起与穰苴，今古推排尽不如。白马知无髀上肉，\r\n黄巾泣向箭头书。二年战地成桑茗，千里荒榛作比闾。\r\n功业更多身转贵，伫看幢节引戎车。"
        },
        {
            "title": "偶作",
            "content": "直为篇章非动众，遂令轩盖不经过。未妨溪上泛渔艇，\r\n又为门前张雀罗。夜学事须凭雪照，朝厨争奈绝烟何。\r\n若于岩洞求伦类，今古疏愚似我多。"
        },
        {
            "title": "山井",
            "content": "滟滟湿光凌竹树，寥寥清气袭衣襟。不知测穴通潮信，\r\n却讶轻涟动镜心。夜久即疑星影过，早来犹见石痕深。\r\n辘轳用智终何益，抱瓮遗名亦至今。"
        },
        {
            "title": "赠山阴崔明府",
            "content": "用心何况两衙间，退食孜孜亦不闲。压酒晒书犹检点，\r\n修琴取药似交关。笙歌入夜舟中月，花木知春县里山。\r\n平叔正堪汤饼试，风流不合问年颜。"
        },
        {
            "title": "题仙岩瀑布呈陈明府",
            "content": "方知激蹙与喷飞，直恐古今同一时。远壑流来多石脉，\r\n寒空扑碎作凌澌。谢公岩上冲云去，织女星边落地迟。\r\n聚向山前更谁测，深沉见底是澄漪。"
        },
        {
            "title": "石门瀑布",
            "content": "奔倾漱石亦喷苔，此是便随元化来。长片挂岩轻似练，\r\n远声离洞咽于雷。气含松桂千枝润，势画云霞一道开。\r\n直是银河分派落，兼闻碎滴溅天台。"
        },
        {
            "title": "处州献卢员外",
            "content": "才下轺车即岁丰，方知盛德与天通。清声渐出寰瀛外，\r\n喜气全归教化中。落地遗金终日在，经年滞狱当时空。\r\n直缘后学无功业，不虑文翁不至公。"
        },
        {
            "title": "赠五牙山人洗修白",
            "content": "变通唯在片时间，此事全由一粒丹。若取寿长延至易，\r\n如嫌地远缩何难。先生阔别能轻举，弟子才来学不餐。\r\n箧里生尘是闲药，外沾犹可救衰残。"
        },
        {
            "title": "献王大夫二首",
            "content": "都缘声价振皇州，高卧中条不自由。早副急征来凤沼，\r\n常陪内宴醉龙楼。锵金五字能援笔，钓玉三年信直钩。\r\n必恐借留终不遂，越人相顾已先愁。\r\n功成犹自更行春，塞路旌旗十里尘。只用篇章为教化，\r\n不知夷夏望陶钧。金章照耀浮光动，玉面生狞细步匀。\r\n历任圣朝清峻地，至今依是少年身。"
        },
        {
            "title": "赠黄处士",
            "content": "闭户先生无是非，竹湾松树藕苗衣。愁吟密雪思难尽，\r\n醉倒残花扶不归。若出薜萝迎鹤简，应抛舴艋别渔矶。\r\n到头苦节终何益，空改文星作少微。"
        },
        {
            "title": "送王侍郎浙东入朝",
            "content": "自将苦节酬清秩，肯要庞眉一个钱。恩爱已苏句践国，\r\n程途却上大罗天。鱼池菊岛还公署，沙鹤松栽入画船。\r\n密奏无非经济术，从容几刻在炉烟。"
        },
        {
            "title": "题赠李校书",
            "content": "名场失手一年年，月桂尝闻到手边。谁道高情偏似鹤，\r\n自云长啸不如蝉。众花交艳多成实，深井通潮半杂泉。\r\n却是偶然行未到，元来有路上寥天。"
        },
        {
            "title": "越州使院竹",
            "content": "莫见凌风飘粉箨，须知碍石作盘根。细看枝上蝉吟处，\r\n犹是笋时虫蚀痕。月送绿阴斜上砌，露凝寒色湿遮门。\r\n列仙终日逍遥地，鸟雀潜来不敢喧。"
        },
        {
            "title": "献浙东王大夫二首",
            "content": "出镇当时移越俗，致君何日不尧年。到来唯饮长溪水，\r\n归去应将一个钱。吟处美人擎笔砚，行时飞鸟避旌旃。\r\n四方皆是分忧寄，独有东南戴二天。\r\n王臣夷夏仰清名，领镇犹为失意行。已见玉璜曾上钓，\r\n何愁金鼎不和羹。誉将星月同时朽，身应山河满数生。\r\n泥滓云霄至悬阔，渔翁不合见公卿。"
        },
        {
            "title": "水墨松石",
            "content": "三世精能举世无，笔端狼藉见功夫。添来势逸阴崖黑，\r\n泼处痕轻灌木枯。垂地寒云吞大漠，过江春雨入全吴。\r\n兰堂坐久心弥惑，不道山川是画图。"
        },
        {
            "title": "东山瀑布",
            "content": "遥夜看来疑月照，平明失去被云迷。挂岩远势穿松岛，\r\n击石残声注稻畦。素色喷成三伏雪，馀波流作万年溪。\r\n不缘真宰能开决，应向前山杂淤泥。"
        },
        {
            "title": "路入剡中作",
            "content": "截湾冲濑片帆通，高枕微吟到剡中。掠草并飞怜燕子，\r\n停桡独饮学渔翁。波涛漫撼长潭月，杨柳斜牵一岸风。\r\n便拟乘槎应去得，仙源直恐接星东。"
        },
        {
            "title": "送缙陵王少府赴举",
            "content": "相看不忍尽离觞，五两牵风速去樯。远驿新砧应弄月，\r\n初程残角未吹霜。越山直下分吴苑，淮水横流入楚乡。\r\n珍重郄家好兄弟，明年禄位在何方。"
        },
        {
            "title": "赠郑仁规",
            "content": "一石雄才独占难，应分二斗借人寰。澄心不出风骚外，\r\n落笔全归教化间。莲幕未来须更聘，桂枝才去即先攀。\r\n可怜丽句能飞动，荀宋精灵亦厚颜。"
        },
        {
            "title": "题盛令新亭",
            "content": "举目岂知新智慧，存思便是小天台。偶尝嘉果求枝去，\r\n因问名花寄种来。春物诱才归健笔，夜歌牵醉入丛杯。\r\n此中难遇逍遥事，计日应为印绶催。"
        },
        {
            "title": "雪中寄薛郎中",
            "content": "野禽未觉巢枝仄，稚子先忧径竹摧。半夜忽明非月午，\r\n前庭旋释被春催。碎花若入樽中去，清气应归笔底来。\r\n深拥红炉听仙乐，忍教愁坐画寒灰。"
        },
        {
            "title": "途中言事寄居远上人",
            "content": "举目时时似故园，乡心自动向谁言。白云晓湿寒山寺，\r\n红叶夜飞明月村。震泽风帆归橘岸，钱塘水府抵城根。\r\n羡师了达无牵束，竹径生苔掩竹门。"
        },
        {
            "title": "郭中山居",
            "content": "莫见一瓢离树上，犹须四壁在林间。沈吟不寐先闻角，\r\n屈曲登高自有山。溅石迸泉听未足，亚窗红果卧堪攀。\r\n公卿若便遗名姓，却与禽鱼作往还。"
        },
        {
            "title": "陆山人画水",
            "content": "毫末用功成一水，水源山脉固难寻。逡巡便可见波浪，\r\n咫尺不能知浅深。但有片云生海口，终无明月在潭心。\r\n我来拟学磻溪叟，白首钓璜非陆沈。"
        },
        {
            "title": "赠李郢端公",
            "content": "非唯孤峭与世绝，吟处斯须能变通。物外搜罗归大雅，\r\n毫端剪削有馀功。山川正气侵灵府，雪月清辉引思风。\r\n别得人间上升术，丹霄路在五言中。"
        },
        {
            "title": "雪中寄李知诲判官",
            "content": "聚散联翩急复迟，解将华发两相欺。虽云竹重先藏路，\r\n却讶巢倾不损枝。入户便从风起后，照窗翻似月明时。\r\n此时门巷无行迹，尘满尊罍谁得知。"
        },
        {
            "title": "尚书新创敌楼二首",
            "content": "下马政成无一事，应须胜地过朝昏。笙歌引出桃花洞，\r\n罗绣拥来金谷园。十里水云吞半郭，九秋山月入千门。\r\n常闻大厦堪栖息，燕雀心知不敢言。\r\n异境永为欢乐地，歌钟夜夜复年年。平明旭日生床底，\r\n薄暮残霞落酒边。虽向槛前窥下界，不知窗里是中天。\r\n直须分付丹青手，画出旌幢绕谪仙。"
        },
        {
            "title": "陪李郎中夜宴",
            "content": "间世星郎夜宴时，丁丁寒漏滴声稀。琵琶弦促千般语，\r\n鹦鹉杯深四散飞。遍请玉容歌白雪，高烧红蜡照朱衣。\r\n人间有此荣华事，争遣渔翁恋钓矶。"
        },
        {
            "title": "送孙百篇游天台",
            "content": "东南云路落斜行，入树穿村见赤城。远近常时皆药气，\r\n高低无处不泉声。映岩日向床头没，湿烛云从柱底生。\r\n更有仙花与灵鸟，恐君多半未知名。"
        },
        {
            "title": "狂寇后上刘尚书",
            "content": "孙武倾心与万夫，削平妖孽在斯须。才施偃月行军令，\r\n便见台星逼座隅。独柱支天寰海正，雄名盖世古今无。\r\n圣君争不酬功业，仗下高悬破贼图。"
        },
        {
            "title": "过姚监故居（一作经陆补阙故居）",
            "content": "不敢要君徵亦起，致君全得似唐虞。谠言昨叹离天听，\r\n新冢今闻入县图。琴锁坏窗风自触，鹤归乔木月难呼。\r\n学书弟子何人在，检点犹逢谏草无。"
        },
        {
            "title": "僧院小泉井",
            "content": "亦恐浅深同禹穴，兼云制度象污樽。窥寻未见泉来路，\r\n缅想应穿石裂痕。片段似冰犹可把，澄清如镜不曾昏。\r\n欲知到底无尘染，堪与吾师比性源。"
        },
        {
            "title": "桐庐江阁",
            "content": "风烟百变无定态，缅想画人虚损心。卷箔槛前沙鸟散，\r\n垂钩床下锦鳞沈。白云野寺凌晨磬，红树孤村遥夜砧。\r\n此地四时抛不得，非唯盛暑事开襟。"
        },
        {
            "title": "题龙泉寺绝顶",
            "content": "未明先见海底日，良久远鸡方报晨。古树含风长带雨，\r\n寒岩四月始知春。中天气爽星河近，下界时丰雷雨匀。\r\n前后登临思无尽，年年改换去来人。"
        },
        {
            "title": "送婺州许录事",
            "content": "之官便是还乡路，白日堂堂著锦衣。八咏遗风资逸兴，\r\n二溪寒色助清威。曙星没尽提纲去，暝角吹残锁印归。\r\n笑我中年更愚僻，醉醒多在钓渔矶。"
        },
        {
            "title": "朱秀才庭际蔷薇",
            "content": "绣难相似画难真，明媚鲜妍绝比伦。露压盘条方到地，\r\n风吹艳色欲烧春。断霞转影侵西壁，浓麝分香入四邻。\r\n看取后时归故里，庭花应让锦衣新。"
        },
        {
            "title": "赠天台叶尊师",
            "content": "莫见平明离少室，须知薄暮入天台。常时爱缩山川去，\r\n有夜自携星月来。灵药不知何代得，古松应是长年栽。\r\n先生暗笑看棋者，半局棋边白发催。"
        },
        {
            "title": "项洙处士画水墨钓台",
            "content": "画石画松无两般，犹嫌瀑布画声难。虽云智惠生灵府，\r\n要且功夫在笔端。泼处便连阴洞黑，添来先向朽枝干。\r\n我家曾寄双台下，往往开图尽日看。"
        },
        {
            "title": "登龙瑞观北岩",
            "content": "纵目下看浮世事，方知峭崿与天通。湖边风力归帆上，\r\n岭顶云根在雪中。促韵寒钟催落照，斜行白鸟入遥空。\r\n前人去后后人至，今古异时登眺同。"
        },
        {
            "title": "寄于少监",
            "content": "修持清苦振佳声，众鸟那知一鹗情。蹑履三千皆后学，\r\n抟风九万即前程。名将日月同时朽，身是山河应数生。\r\n从此云泥更悬阔，渔翁不合见公卿。"
        },
        {
            "title": "送郑端公",
            "content": "圣主伫知宣室事，岂容才子滞长沙。\r\n随珠此去方酬德，赵璧当时误指瑕。\r\n骢马将离江浦月，绣衣却照禁中花。\r\n应怜寂寞沧洲客，烟汉尘泥相去赊。"
        },
        {
            "title": "送睦州侯郎中赴阙",
            "content": "昔著政声闻国外，今留儒术化江东。青云旧路归仙掖，\r\n白凤新词入圣聪。弦管未知银烛晓，旌旗已侍锦帆风。\r\n郡人难议酬恩德，遍在三年礼遇中。"
        },
        {
            "title": "题澄圣塔院上方",
            "content": "地灵直是饶风雨，杉桧老于云雨间。只讶窗中常见海，\r\n方知砌下更多山。远泉势曲犹须引，野果枝低可要攀。\r\n若把重门谕玄寂，何妨善闭却无关。"
        },
        {
            "title": "寄台州孙从事百篇（登第初授华亭尉）",
            "content": "圣世科名酬志业，仙州秀色助神机。梅真入仕提雄笔，\r\n阮瑀从军著彩衣。昼寝不知山雪积，春游应趁夜潮归。\r\n相思莫讶音书晚，鸟去犹须叠日飞。"
        },
        {
            "title": "赠上虞胡少府百篇",
            "content": "求仙不在炼金丹，轻举由来别有门。日晷未移三十刻，\r\n风骚已及四千言。宏才尚遣居卑位，公道何曾雪至冤。\r\n敛板尘中无恨色，应缘利禄副晨昏。"
        },
        {
            "title": "赠孙百篇",
            "content": "御题百首思纵横，半日功夫举世名。羽翼便从吟处出，\r\n珠玑续向笔头生。莫嫌黄绶官资小，必料青云道路平。\r\n才子风流复年少，无愁高卧不公卿。"
        },
        {
            "title": "上郑员外",
            "content": "为郡至公兼至察，古今能有几多人。忧民一似清吟苦，\r\n守节还如未达贫。利刃从前堪切玉，澄潭到底不容尘。\r\n潜夫岂合干旌旆，甘棹渔舟下钓纶。"
        },
        {
            "title": "岁晚言事寄乡中亲友",
            "content": "急景苍茫昼若昏，夜风干峭触前轩。寒威半入龙蛇窟，\r\n暖气全归草树根。蜡烬凝来多碧焰，香醪滴处有冰痕。\r\n尺书未达年应老，先被新春入故园。"
        },
        {
            "title": "李户曹小妓天得善击越器以成曲章",
            "content": "越器敲来曲调成，腕头匀滑自轻清。随风摇曳有馀韵，\r\n测水浅深多泛声。昼漏丁当相续滴，寒蝉计会一时鸣。\r\n若教进上梨园去，众乐无由更擅名。"
        },
        {
            "title": "题故人废宅二首",
            "content": "举目凄凉入破门，鲛人一饭尚知恩。\r\n闲花旧识犹含笑，怪石无情更不言。\r\n樵叟和巢伐桃李，牧童兼草踏兰荪。\r\n壶觞笑咏随风去，唯有声声蜀帝魂。\r\n寒莎野树入荒庭，风雨萧萧不掩扃。\r\n旧径已知无孟竹，前溪应不浸荀星。\r\n精灵消散归寥廓，功业传留在志铭。\r\n薄暮停车更凄怆，山阳邻笛若为听。"
        },
        {
            "title": "盐官王长官新创瑞隐亭",
            "content": "指画便分元化力，周回秀绝自清机。孤云恋石寻常住，\r\n落絮萦风特地飞。雏鸟啼花催酿酒，惊鱼溅水误沾衣。\r\n明年秩满难将去，何似先教画取归。"
        },
        {
            "title": "题报恩寺上方",
            "content": "来来先上上方看，眼界无穷世界宽。岩溜喷空晴似雨，\r\n林萝碍日夏多寒。众山迢递皆相叠，一路高低不记盘。\r\n清峭关心惜归去，他时梦到亦难判。"
        },
        {
            "title": "归睦州中路寄侯郎中",
            "content": "颜巷萧条知命后，膺门感激受恩初。却容鹤发还蜗舍，\r\n犹梦渔竿从隼旟。新定暮云吞故国，会稽春草入贫居。\r\n乡中自古为儒者，谁得公侯降尺书。"
        },
        {
            "title": "赠夏侯评事",
            "content": "傍窥盛德与高节，缅想应无前后人。讲论参同深到骨，\r\n停腾姹女立成银。棋功过却杨玄宝，易义精于梅子真。\r\n朱紫侯门犹不见，可知岐路有风尘。"
        },
        {
            "title": "赠中岩王处士",
            "content": "垂杨袅袅草芊芊，气象清深似洞天。援笔便成鹦鹉赋，\r\n洗花须用桔槔泉。商於避世堪同日，渭曲逢时必有年。\r\n直恐刚肠闲未得，醉吟争奈被才牵。"
        },
        {
            "title": "叙钱塘异胜",
            "content": "暖景融融寒景清，越台风送晓钟声。四郊远火烧烟月，\r\n一道惊波撼郡城。夜雪未知东岸绿，春风犹放半江晴。\r\n谢公吟处依稀在，千古无人继盛名。"
        },
        {
            "title": "于秀才小池",
            "content": "一泓潋滟复澄明，半日功夫劚小庭。占地未过四五尺，\r\n浸天唯入两三星。鹢舟草际浮霜叶，渔火沙边驻小萤。\r\n才见规模识方寸，知君立意象沧溟。"
        },
        {
            "title": "再题龙泉寺上方",
            "content": "牛斗正齐群木末，鸟行横截众山腰。路盘砌下兼穿竹，\r\n井在岩头亦统潮。海岸四更看日出，石房三月任花烧。\r\n未能割得繁华去，难向此中甘寂寞。"
        },
        {
            "title": "和剡县陈明府登县楼",
            "content": "郭里人家如掌上，檐前树木映窗棂。烟霞若接天台地，\r\n分野应侵婺女星。驿路古今通北阙，仙溪日夜入东溟。\r\n彩衣才子多吟啸，公退时时见画屏。"
        },
        {
            "title": "初归镜中寄陈端公",
            "content": "去岁离家今岁归，孤帆梦向鸟前飞。必知芦笋侵沙井，\r\n兼被藤花占石矶。云岛采茶常失路，雪龛中酒不关扉。\r\n故交若问逍遥事，玄冕何曾胜苇衣。"
        },
        {
            "title": "听段处士弹琴",
            "content": "几年调弄七条丝，元化分功十指知。泉迸幽音离石底，\r\n松含细韵在霜枝。窗中顾兔初圆夜，竹上寒蝉尽散时。\r\n唯有此时心更静，声声可作后人师。"
        },
        {
            "title": "题龟山穆上人院",
            "content": "修持百法过半百，日往月来心更坚。床上水云随坐夏，\r\n林西山月伴行禅。寒蜩远韵来窗里，白鸟斜行起砌边。\r\n我爱寻师师访我，只应寻访是因缘。"
        },
        {
            "title": "题宝林山禅院",
            "content": "山捧亭台郭绕山，遥盘苍翠到山巅。岩中古井虽通海，\r\n窟里阴云不上天。罗列众星依木末，周回万室在檐前。\r\n我来可要归禅老，一寸寒灰已达玄。"
        },
        {
            "title": "废宅",
            "content": "主人何处独裴回，流水自流花自开。若见故交皆散去，\r\n即应新燕不归来。入门缭绕穿荒竹，坐石逡巡染绿苔。\r\n应是曾经恶风雨，修桐半折损琴材。"
        },
        {
            "title": "赠美人四首",
            "content": "直缘多艺用心劳，心路玲珑格调高。舞袖低徊真蛱蝶，\r\n朱唇深浅假樱桃。粉胸半掩疑晴雪，醉眼斜回小样刀。\r\n才会雨云须别去，语惭不及琵琶槽。\r\n严冬忽作看花日，盛暑翻为见雪时。坐上弄娇声不转，\r\n尊前掩笑意难知。含歌媚盼如桃叶，妙舞轻盈似柳枝。\r\n年几未多犹怯在，些些私语怕人疑。\r\n酒蕴天然自性灵，人间有艺总关情。剥葱十指转筹疾，\r\n舞柳细腰随拍轻。常恐胸前春雪释，惟愁座上庆云生。\r\n若教梅尉无仙骨，争得仙娥驻玉京。\r\n昔日仙人今玉人，深冬相见亦如春。倍酬金价微含笑，\r\n才发歌声早动尘。昔岁曾为萧史伴，今朝应作宋家邻。\r\n百年别后知谁在，须遣丹青画取真。"
        },
        {
            "title": "卢卓山人画水",
            "content": "常闻画石不画水，画水至难君得名。海色未将蓝汁染，\r\n笔锋犹傍墨花行。散吞高下应无岸，斜蹙东南势欲倾。\r\n坐久神迷不能决，却疑身在小蓬瀛。"
        },
        {
            "title": "初归故里献侯郎中",
            "content": "常思旧里欲归难，已作归心即自宽。此日早知无爵位，\r\n当时便合把渔竿。朝昏入闰春将逼，城邑多山夏却寒。\r\n不是幽愚望荣忝，君侯异礼亦何安。"
        },
        {
            "title": "送杭州李员外",
            "content": "政成何用满三年，上界群仙待谪仙。便赴新恩归紫禁，\r\n还从旧路上青天。笙歌怨咽当离席，更漏丁东在画船。\r\n必恐驻班留立位，前程一步是炉烟。"
        },
        {
            "title": "宋从事",
            "content": "出众仙才是谪仙，裁霞曳绣一篇篇。虽将洁白酬知己，\r\n自有风流助少年。欹枕卧吟荷叶雨，持杯坐醉菊花天。\r\n冥搜太苦神应乏，心在虚无更那边。"
        },
        {
            "title": "雪中寄殷道士",
            "content": "大片纷纷小片轻，雨和风击更纵横。园林入夜寒光动，\r\n窗户凌晨湿气生。蔽野吞村飘未歇，摧巢压竹密无声。\r\n山阴道士吟多兴，六出花边五字成。"
        },
        {
            "title": "酬将作于少监",
            "content": "由来至宝出毫端，五色炎光照室寒。仰望孤峰知耸峻，\r\n前临积水见波澜。冰丝织络经心久，瑞玉雕磨措手难。\r\n不是散斋兼拭目，寻常未便借人看。"
        },
        {
            "title": "题越州袁秀才林亭",
            "content": "清邃林亭指画开，幽岩别派像天台。坐牵蕉叶题诗句，\r\n醉触藤花落酒杯。白鸟不归山里去，红鳞多自镜中来。\r\n终年此地为吟伴，早起寻君薄暮回。"
        },
        {
            "title": "送永嘉王令之任二首",
            "content": "定拟孜孜化海边，须判素发侮流年。波涛不应双溪水，\r\n分野长如二月天。浮客若容开荻地，钓翁应免税苔田。\r\n前贤未必全堪学，莫读当时归去篇。\r\n虽展县图如到县，五程犹入缙云东。山间阁道盘岩底，\r\n海界孤峰在浪中。礼法未闻离汉制，土宜多说似吴风。\r\n字人若用非常术，唯要旬时便立功。"
        },
        {
            "title": "送何道者",
            "content": "何事忽来还忽去，孤云不定鹤情高。真经与术添年寿，\r\n灵药分功入鬓毛。必拟一身生羽翼，终看陆地作波涛。\r\n遍寻岩洞求仙者，即恐无人似尔曹。"
        },
        {
            "title": "出山寄苏从事",
            "content": "寸心似火频求荐，两鬓如霜始息机。隔岸鸡鸣春耨去，\r\n邻家犬吠夜渔归。倚松长啸宜疏拙，拂石欹眠绝是非。\r\n多谢元瑜怜野贱，时回车马发光辉。"
        },
        {
            "title": "同萧山陈长官县楼登望",
            "content": "坐看南北与西东，远近无非礼义中。一县繁花香送雨，\r\n五株垂柳绿牵风。寒涛背海喧还静，驿路穿林断复通。\r\n仲叔受恩多感恋，裴回却怕酒壶空。"
        },
        {
            "title": "送吴彦融赴举",
            "content": "用心精至自无疑，千万人中似汝稀。上国才将五字去，\r\n全家便待一枝归。西陵柳路摇鞭尽，北固潮程挂席飞。\r\n想见明年榜前事，当时分散著来衣。"
        },
        {
            "title": "送陈秀才将游霅上便议北归",
            "content": "婆娑恋酒山花尽，绕缭还家水路通。转楫拟从青草岸，\r\n吹帆犹是白蘋风。淮边欲暝军鼙急，洛下先寒苑树空。\r\n诗句因余更孤峭，书题不合忘江东。"
        },
        {
            "title": "赠李支使",
            "content": "药成平地是寥天，三十人中最少年。白雪振声来辇下，\r\n青云开路到床前。公卿位近应翘足，荀宋才微可拍肩。\r\n一等孔门为弟子，愚儒独自赋归田。"
        },
        {
            "title": "题龙瑞观兼呈徐尊师",
            "content": "或雨或云常不定，地灵云雨自无时。\r\n世人莫识神方字，仙鸟偏栖药树枝。\r\n远壑度年如晦暝，阴溪入夏有凌澌。\r\n此中唯有师知我，未得寻师即梦师。"
        },
        {
            "title": "越中言事二首（咸通八年琅琊公到任后作）",
            "content": "异术闲和合圣明，湖光浩气共澄清。郭中云吐啼猿寺，\r\n山上花藏调角城。香起荷湾停棹饮，丝垂柳陌约鞭行。\r\n游人今日又明日，不觉镜中新发生。\r\n云霞水木共苍苍，元化分功秀一方。百里湖波轻撼月，\r\n五更军角慢吹霜。沙边贾客喧鱼市，岛上潜夫醉笋庄。\r\n终岁逍遥仁术内，无名甘老买臣乡。"
        },
        {
            "title": "哭江西处士陈陶",
            "content": "寿尽天年命不通，钓溪吟月便成翁。虽云挂剑来坟上，\r\n亦恐藏书在壁中。巢父精灵归大夜，客儿才调振遗风。\r\n南华至理须齐物，生死即应无异同。"
        },
        {
            "title": "路支使小池",
            "content": "广狭偶然非制定，犹将方寸像沧溟。一泓春水无多浪，\r\n数尺晴天几个星。露满玉盘当半夜，匣开金镜在中庭。\r\n主人垂钓常来此，虽把鱼竿醉未醒。"
        },
        {
            "title": "再题路支使南亭",
            "content": "行处避松兼碍石，即须门径落斜开。爱邀旧友看渔钓，\r\n贪听新禽驻酒杯。树影不随明月去，溪声常送落花来。\r\n睡时分得江淹梦，五色毫端弄逸才。"
        },
        {
            "title": "嘉兴许明府",
            "content": "檇李转闻风教好，重门夜不上重关。腰悬墨绶三年外，\r\n身去青云一步间。勤苦字人酬帝力，从容对客问家山。\r\n升沈路别情犹在，不忘乡中旧往还。"
        },
        {
            "title": "海石榴",
            "content": "亭际夭妍日日看，每朝颜色一般般。满枝犹待春风力，\r\n数朵先欺腊雪寒。舞蝶似随歌拍转，游人只怕酒杯干。\r\n久长年少应难得，忍不丛边到夜观。"
        },
        {
            "title": "阳亭言事献漳州于使君",
            "content": "重叠山前对酒樽，腾腾兀兀度朝昏。平明疏磬白云寺，\r\n遥夜孤砧红叶村。去鸟岂知烟树远，惊鱼应觉露荷翻。\r\n旅人寄食逢黄菊，每见故人思故园。"
        },
        {
            "title": "王将军",
            "content": "大志无心守章句，终怀上略致殊功。保宁帝业青萍在，\r\n投弃儒书绛帐空。密雪曙连葱岭道，青松夜起柳营风。\r\n将星依旧当文座，应念愚儒命未通。"
        },
        {
            "title": "叙雪献员外",
            "content": "纷纭宛转更堪看，压竹摧巢井径漫。风柳细条黏不得，\r\n春溪绿色蔽应难。清辉直认中庭月，湿气偏添半夜寒。\r\n谢守来吟才更逸，郢词先至彩毫端。"
        },
        {
            "title": "陪胡中丞泛湖",
            "content": "仙舟仙乐醉行春，上界稀逢下界人。绮绣峰前闻野鹤，\r\n旌旗影里见游鳞。澄潭彻底齐心镜，杂树含芳让锦茵。\r\n凡许从容谁不幸，就中光显是州民。"
        },
        {
            "title": "思越中旧游寄友",
            "content": "甸外山川无越国，依稀只似剑门西。镜中叠浪摇星斗，\r\n城上繁花咽鼓鼙。断臂青猿啼玉笥，成行白鸟下耶溪。\r\n此中曾是同游处，迢递寻君梦不迷。"
        },
        {
            "title": "送王霖赴举",
            "content": "自古主司看荐士，明年应是不参差。须凭吉梦为先兆，\r\n必恐长才偶盛时。北阙上书冲雪早，西陵中酒趁潮迟。\r\n郄诜可要真消息，只向春前便得知。"
        },
        {
            "title": "秋晚林中寄宾幕",
            "content": "八月萧条九月时，沙蝉海燕各分飞。杯盂未称尝生酒，\r\n砧杵先催试熟衣。泉漱玉声冲石窦，橘垂朱实压荆扉。\r\n无过纵有家山思，印绶留连争得归。"
        },
        {
            "title": "题陶详校书阳羡隐居",
            "content": "芸香署里从容步，阳羡山中啸傲情。竿底紫鳞输钓伴，\r\n花边白犬吠流莺。长潭五月含冰气，孤桧中宵学雨声。\r\n便泛扁舟应未得，鸱夷弃相始垂名。"
        },
        {
            "title": "山中言事",
            "content": "日与村家事渐同，烧松啜茗学邻翁。池塘月撼芙蕖浪，\r\n窗户凉生薜荔风。书幌昼昏岚气里，巢枝俯折雪声中。\r\n山阴钓叟无知己，窥镜撏多鬓欲空。"
        },
        {
            "title": "赠钱塘湖上唐处士",
            "content": "我爱君家似洞庭，冲湾泼岸夜波声。蟾蜍影里清吟苦，\r\n舴艋舟中白发生。常共酒杯为伴侣，复闻纱帽见公卿。\r\n莫言举世无知己，自有孤云识此情。"
        },
        {
            "title": "赠式上人",
            "content": "纵居鼙角喧阗处，亦共云溪邃僻同。万虑全离方寸内，\r\n一生多在五言中。芰荷叶上难停雨，松桧枝间自有风。\r\n莫笑旅人终日醉，吾将大醉与禅通。"
        },
        {
            "title": "赠萧山彭少府",
            "content": "作尉孜孜更寒苦，操心至癖不为清。虽将剑鹤支残债，\r\n犹有歌篇取盛名。尽拟勤求为弟子，皆将疑义问先生。\r\n与君相识因儒术，岁月弥多别有情。"
        },
        {
            "title": "山中言事",
            "content": "欹枕亦吟行亦醉，卧吟行醉更何营。贫来犹有故琴在，\r\n老去不过新发生。山鸟踏枝红果落，家童引钓白鱼惊。\r\n潜夫自有孤云侣，可要王侯知姓名。"
        },
        {
            "title": "哭喻凫先辈",
            "content": "日夜役神多损寿，先生下世未中年。撰碑纵托登龙伴，\r\n营奠应支卖鹤钱。孤垄阴风吹细草，空窗湿气渍残篇。\r\n人间别更无冤事，到此谁能与问天。"
        },
        {
            "title": "湖北有茅斋湖西有松岛轻棹往返颇谐素心因成",
            "content": "湖北湖西往复还，朝昏只处自由间。暑天移榻就深竹，\r\n月夜乘舟归浅山。绕砌紫鳞欹枕钓，垂檐野果隔窗攀。\r\n古贤暮齿方如此，多笑愚儒鬓未斑。"
        },
        {
            "title": "因话天台胜异仍送罗道士",
            "content": "积翠千层一径开，遥盘山腹到琼台。藕花飘落前岩去，\r\n桂子流从别洞来。石上丛林碍星斗，窗边瀑布走风雷。\r\n纵云孤鹤无留滞，定恐烟萝不放回。"
        },
        {
            "title": "送郑台处士归绛岩",
            "content": "荣启先生挟琴去，厌寻灵胜忆岩栖。白猿垂树窗边月，\r\n红鲤惊钩竹外溪。惯采药苗供野馔，曾书蕉叶寄新题。\r\n古贤犹怆河梁别，未可匆匆便解携。"
        },
        {
            "title": "上杭州杜中丞",
            "content": "昔用雄才登上第，今将重德合明君。苦心多为安民术，\r\n援笔皆成出世文。寒角细吹孤峤月，秋涛横卷半江云。\r\n掠天逸势应非久，一鹗那栖众鸟群。"
        },
        {
            "title": "赠华阴隐者",
            "content": "少微夜夜当仙掌，更有何人在此居。花月旧应看浴鹤，\r\n松萝本自伴删书。素琴醉去经宵枕，衰发寒来向日梳。\r\n故国多年归未遂，因逢此地忆吾庐。"
        },
        {
            "title": "睦州（一和题陆州）吕郎中郡中（一作内）环",
            "content": "为是仙才登望处，风光便似武陵春。闲花半落犹迷蝶，\r\n白鸟双飞不避人。树影兴余侵枕簟，荷香坐久著衣巾。\r\n暂来此地非多日，明主那容借寇恂。"
        },
        {
            "title": "茅山赠洪（一作赠高洪）拾遗",
            "content": "圣代谏臣停谏舌，求归故里傲云霞。溪头讲树缆渔艇，\r\n箧里朝衣输酒家。但爱身闲辞禄俸，那嫌岁计在桑麻。\r\n我来幸与诸生异，问答时容近绛纱。"
        },
        {
            "title": "与乡人鉴休上人别",
            "content": "此日因师话乡里，故乡风土我偏谙。一枝竹叶如溪北，\r\n半树梅花似岭南。山夜猎徒多信犬，雨天村舍未催蚕。\r\n如今休作还家意，两须垂丝已不堪。"
        },
        {
            "title": "陪王大夫泛湖",
            "content": "去去凌晨回见星，木兰舟稳画桡轻。白波潭上鱼龙气，\r\n红树林中鸡犬声。蜜炬烧残银汉昃，羽觞飞急玉山倾。\r\n此时检点诸名士，却是渔翁无姓名。"
        },
        {
            "title": "送人宰永泰",
            "content": "北人虽泛南流水，称意南行莫恨赊。道路先经毛竹岭，\r\n风烟渐近刺桐花。舟停渔浦犹为客，县入樵溪似到家。\r\n下马政声王事少，应容闲吏日高衙。"
        },
        {
            "title": "哭秘书姚少监（一作姚丞）",
            "content": "寒空此夜落文星，星落文留万古名。入室几人成弟子，\r\n为儒是处哭先生。家无谏草逢明代，国有遗篇续正声。\r\n晓向平原陈葬礼，悲风吹雨湿铭旌。"
        },
        {
            "title": "旅次洋（一作扬）州寓居郝氏林亭",
            "content": "举目纵然非我有，思量似在故山时。鹤盘远势投孤屿，\r\n蝉曳残声过别枝。凉月照窗欹枕倦，澄泉绕石泛觞迟。\r\n青云未得平行去，梦到江南身旅羁。"
        },
        {
            "title": "叙雪寄喻凫（一作杜荀鹤）",
            "content": "密片繁声旋不销，萦风杂霰转飘飖。澄江莫蔽长流色，\r\n衰柳难黏自动条。湿气添寒酤酒夜，素花迎曙卷帘朝。\r\n此时明径无行迹，唯望徽之问寂寥。"
        },
        {
            "title": "叙雪寄喻凫",
            "content": "密片无声急复迟，纷纷犹胜落花时。从容不觉藏苔径，\r\n宛转偏宜傍柳丝。透室虚明非月照，满空回散是风吹。\r\n高人坐卧才方逸，援笔应成六出词。"
        },
        {
            "title": "书桃花坞周处士壁",
            "content": "醉吟雪月思深苦，思苦神劳华发生。自学古贤修静节，\r\n唯应野鹤识高情。细泉出石飞难尽，孤烛和云湿不明。\r\n何事懒于嵇叔夜，更无书札答公卿。"
        },
        {
            "title": "观项信水墨",
            "content": "险峭虽从笔下成，精能皆自意中生。倚云孤桧知无朽，\r\n挂壁高泉似有声。转扇惊波连岸动，回灯落日向山明。\r\n小年师祖过今祖，异域应传项信名。"
        },
        {
            "title": "牡丹",
            "content": "借问庭芳早晚栽，座中疑展画屏开。花分浅浅胭脂脸，\r\n叶堕殷殷腻粉腮。红砌不须夸芍药，白蘋何用逞重台。\r\n殷勤为报看花客，莫学游蜂日日来。"
        },
        {
            "title": "胡中丞早梅",
            "content": "不独闲花不共时，一株寒艳尚参差。凌晨未喷含霜朵，\r\n应候先开亚水枝。芬郁合将兰并茂，凝明应与雪相宜。\r\n谢公吟赏愁飘落，可得更拈长笛吹。"
        },
        {
            "title": "赠（一作上）处州段郎中",
            "content": "幸见仙才领郡初，郡城孤峭似仙居。杉萝色里游亭榭，\r\n瀑布声中阅簿书。德重自将天子合，情高元与世人疏。\r\n寒潭是处清连底，宾席何心望食鱼。"
        },
        {
            "title": "自缙云赴郡溪流百里轻棹一发曾不崇朝…段郎",
            "content": "激箭溪湍势莫凭，飘然一叶若为乘。仰瞻青壁开天罅，\r\n斗转寒湾避石棱。巢鸟夜惊离岛树，啼猿昼怯下岩藤。\r\n此中明日寻知己，恐似龙门不易登。"
        },
        {
            "title": "送叶秀才赴举兼呈吕少监",
            "content": "君辞旧里一年期，艺至心身亦自知。尊尽离人看北斗，\r\n月寒惊鹊绕南枝。书回册市砧应绝，棹出村潭菊未衰。\r\n与尔相逢终不远，昨闻秘监在台墀。"
        },
        {
            "title": "上杭州姚郎中",
            "content": "能除疾瘼似良医，一郡乡风当日移。身贵久离行药伴，\r\n才高独作后人师。春游下马皆成宴，吏散看山即有诗。\r\n借问公方与文道，而今中夏更传谁？"
        },
        {
            "title": "书法华寺上",
            "content": "砌下松巅有鹤栖，孤猿亦在鹤边啼。卧闻雷雨归岩早，\r\n坐见星辰去地低。一径穿缘应就郭，千花掩映似无溪。\r\n是非生死多忧恼，此日蒙师为破迷。"
        },
        {
            "title": "袁明府以家酝寄余余以山梅答赠非唯四韵兼亦",
            "content": "封匏寄酒提携远，织笼盛梅答赠迟。九度搅和谁用法，\r\n四边窥摘自攀枝。樽罍泛蚁堪尝日，童稚驱禽欲熟时。\r\n毕卓醉狂潘氏少，倾来掷去恰相宜。"
        },
        {
            "title": "赠会稽张少府",
            "content": "高节何曾似任官，药苗香洁备常餐。一分酒户添犹得，\r\n五字诗名隐即难。笑我无媒生鹤发，知君有意忆渔竿。\r\n明年莫便还家去，镜里云山且共看。"
        },
        {
            "title": "书吴道隐林亭",
            "content": "藓榭莎亭萝筱阴，依稀气象似山林。橘枝亚路黄苞重，\r\n井脉牵湖碧甃深。稚子遮门留熟客，惊蝉入座避游禽。\r\n四邻不见孤高处，翻笑腾腾只醉吟。"
        },
        {
            "title": "题桐庐谢逸人（一作题庐峰谢山人）江居",
            "content": "少小高眠无一事，五侯勋盛欲如何。湖边倚杖寒吟苦，\r\n石上横琴夜醉多。鸟自树梢随果落，人从窗外卸帆过。\r\n由来朝市为真隐，可要栖身向薜萝？"
        },
        {
            "title": "送朱二十赴涟水",
            "content": "到县却应嫌水阔，离家终是见山疏。笙歌不驻难辞酒，\r\n舟楫将行负担书。为政必能安楚老，向公犹可钓淮鱼。\r\n鸾凰取便多如此，掠地斜飞上太虚。"
        },
        {
            "title": "题长洲陈明府小亭",
            "content": "坐看孤峭却劳神，还是微吟到日曛。松鹤认名呼得下，\r\n沙蝉飞处听犹闻。夜阑亦似深山月，雨后唯关满屋云。\r\n便此消遥应不易，朱衣红旆未容君。"
        },
        {
            "title": "贻高谠",
            "content": "都缘相府有宗兄，却恐妨君正路行。石上长松自森秀，\r\n雪中孤玉更凝明。西陵晓月中秋色，北固军鼙半夜声。\r\n幸有清才与洪笔，何愁高节不公卿。"
        },
        {
            "title": "送弟子伍秀才赴举",
            "content": "天遣相门延积庆，今同太庙荐嘉宾。柳条此日同谁折，\r\n桂树明年为尔春。倚棹寒吟渔浦月，垂鞭醉入凤城尘。\r\n由来不要文章得，要且文章出众人。"
        },
        {
            "title": "漳州于使君罢郡如之任漳南去上国二十四州…",
            "content": "漳南罢郡如之任，二十四州相次迎。泊岸旗幡邮吏拜，\r\n连山风雨探人行。月中倚棹吟渔浦，花底垂鞭醉凤城。\r\n圣主此时思共理，又应何处救苍生？"
        },
        {
            "title": "赠信州高员外",
            "content": "溪势盘回绕郡流，饶阳春色满溪楼。岂唯啼鸟催人醉，\r\n更有繁花笑客愁。蹇拙命中迷直道，仁慈风里驻扁舟。\r\n膺门若感深恩去，终杀微躯未足酬。"
        },
        {
            "title": "和于中丞登扶风亭",
            "content": "避石攀萝去不迷，行时举步似丹梯。东轩海日已先照，\r\n下界晨鸡犹未啼。郭里云山全占寺，村前竹树半藏溪。\r\n谢公吟望多来此，此地应将岘首齐。"
        },
        {
            "title": "登新城县楼赠蔡明府",
            "content": "杨震东来是宦游，政成登此自消忧。草中白道穿村去，\r\n树里清溪照郭流。纵目四山宜永日，开襟五月似高秋。\r\n不知县籍添新户，但见川原桑柘稠。"
        },
        {
            "title": "题睦州郡中千峰榭",
            "content": "岂知平地似天台，朱户深沈别径开。曳响露蝉穿树去，\r\n斜行沙鸟向池来。窗中早月当琴榻，墙上秋山入酒杯。\r\n何事此中如世外，应缘羊祜是仙才。"
        },
        {
            "title": "游张公洞寄陶校书",
            "content": "步步势穿江底去，此中危滑转身难。下蒸阴气松萝湿，\r\n外制温风杖屦寒。数里烟云方觉异，前程世界更应宽。\r\n由来委曲寻仙路，不似先生换骨丹。"
        },
        {
            "title": "漳州阳亭言事寄于使君",
            "content": "谢守登城对远峰，金英泛泛满金钟。楼头风景八九月，\r\n床下水云千万重。红旆朝昏虽许近，清才今古定难逢。\r\n鲤鱼纵是凡鳞鬣，得在膺门合作龙。"
        },
        {
            "title": "孙氏林亭",
            "content": "池亭才有二三亩，风景胜于千万家。瑟瑟林排全巷竹，\r\n猩猩血染半园花。并床欹枕逢春尽，援笔持杯到日斜。\r\n丱角相知成白首，而今欢笑莫咨嗟。"
        },
        {
            "title": "赠邻居袁明府",
            "content": "隔竹每呼皆得应，二心亲熟更如何。文章锻炼犹相似，\r\n年齿参差不校多。雨后卷帘看越岭，更深欹枕听湖波。\r\n朝昏幸得同醒醉，遮莫光阴自下坡。"
        },
        {
            "title": "题慈溪张丞壁",
            "content": "因君贰邑蓝溪上，遣我维舟红叶时。共向乡中非半面，\r\n俱惊鬓里有新丝。伫看孤洁成三考，应笑愚疏舍一枝。\r\n貌似故人心尚喜，相逢况是旧相知。"
        },
        {
            "title": "上张舍人",
            "content": "海内芳声谁可并，承家三代相门深。剖符已副东人望，\r\n援笔曾传圣主心。此地清廉惟饮水，四方焦热待为霖。\r\n他年莫学鸱夷子，远泛扁舟用铸金。"
        },
        {
            "title": "德政上睦州胡中丞",
            "content": "上德由来合动天，旌旗到日是丰年。群书已熟无人似，\r\n五字研成举世传。莫道政声同宇宙，须知紫气满山川。\r\n岂唯里巷皆苏息，犹有恩波及钓船。"
        },
        {
            "title": "寄灵武胡常侍",
            "content": "青云直上路初通，已在明君倚注中。欲遣为霖安九有，\r\n先令作相赞东宫。自从忠谠承天眷，更用文篇续国风。\r\n最是何人感恩德，谢敷星下钓渔翁。"
        },
        {
            "title": "寄杭州于郎中",
            "content": "虽云圣代识贤明，自是山河应数生。大雅篇章无弟子，\r\n高门世业有公卿。入楼早月中秋色，绕郭寒潮半夜声。\r\n白屋青云至悬阔，愚儒肝胆若为倾。"
        },
        {
            "title": "题睦州乌龙山禅居",
            "content": "曙后月华犹冷湿，自知坐卧逼天宫。晨鸡未暇鸣山底，\r\n早日先来照屋东。人世驱驰方丈内，海波摇动一杯中。\r\n伴师长住应难住，归去仍须入俗笼。"
        },
        {
            "title": "寄江陵王少府",
            "content": "分手频曾变寒暑，迢迢远意各何如。波涛一阻两乡梦，\r\n岁月无过双鲤鱼。吟处落花藏笔砚，睡时斜雨湿图书。\r\n此来俗辈皆疏我，唯有故人心不疏。"
        },
        {
            "title": "别从兄郜",
            "content": "展翅开帆只待风，吹嘘成事古今同。已呼断雁归行里，\r\n全胜枯鳞在辙中。若许死前恩少报，终期言下命潜通。\r\n临岐再拜无余事，愿取文章达圣聪。"
        },
        {
            "title": "元日",
            "content": "晨鸡两遍报更阑，刁斗无声晓漏干。暖日映山调正气，\r\n东风入树舞残寒。轩车欲识人间感，献岁须来帝里看。\r\n才酌屠苏定年齿，坐中惟笑鬓毛斑。"
        },
        {
            "title": "过黄州作",
            "content": "弭节齐安郡，孤城百战残。傍村林有虎，带郭县无官。\r\n暮角梅花怨，清江桂影寒。黍离缘底事，撩我起长叹。"
        },
        {
            "title": "山中即事",
            "content": "趋世非身事，山中适性情。野花多异色，幽鸟少凡声。\r\n树影搜凉卧，苔光破碧行。闲寻采药处，仙路渐分明。"
        },
        {
            "title": "送江阴霍明府之任",
            "content": "遥遥去舸新，浸郭苇兼蘋。树列巢滩鹤，乡多钓浦人。\r\n虹分阳羡雨，浪隔广陵春。知竟三年秩，琴书外是贫。"
        },
        {
            "title": "送姚合员外赴金州",
            "content": "受诏从华省，开旗发帝州。野烟新驿曙，残照古山秋。\r\n树势连巴没，江声入楚流。唯应化行后，吟句上闲楼。"
        },
        {
            "title": "柳",
            "content": "摇曳惹风吹，临堤软胜丝。态浓谁为识，力弱自难持。\r\n学舞枝翻袖，呈妆叶展眉。如何一攀折，怀友又题诗。"
        },
        {
            "title": "赠江南僧",
            "content": "忘机室亦空，禅与沃州同。唯有半庭竹，能生竟日风。\r\n思山海月上，出定印香终。继后传衣者，还须立雪中。"
        },
        {
            "title": "中秋月",
            "content": "凉霄烟霭外，三五玉蟾秋。列野星辰正，当空鬼魅愁。\r\n泉澄寒魄莹，露滴冷光浮。未折青青桂，吟看不忍休。"
        },
        {
            "title": "寒食宿先天寺无可上人房",
            "content": "双扉桧下开，寄宿石房苔。幡北灯花动，城西雪霰来。\r\n收棋想云梦，罢茗议天台。同忆前年腊，师初白阁回。"
        },
        {
            "title": "题碧溪山禅老",
            "content": "师步有云随，师情唯鹤知。萝迷收朮路，雪隔出溪时。\r\n竹狖窥沙井，岩禽停桧枝。由来傲卿相，卧稳答书迟。"
        },
        {
            "title": "夜听步虚",
            "content": "寂寂永宫里，天师朝礼声。步虚闻一曲，浑欲到三清。\r\n瑞草秋风起，仙阶夜月明。多年远尘意，此地欲铺平。"
        },
        {
            "title": "新正",
            "content": "荜门惆怅内，时节暗来频。每见新正雪，长思故国春。\r\n云西斜去雁，江上未归人。又一年为客，何媒得到秦。"
        },
        {
            "title": "送镜空上人游江南",
            "content": "去住如云鹤，飘然不可留。何山逢后夏，一食在孤舟。\r\n细雨莲塘晚，疏蝉橘岸秋。应怀旧溪月，夜过石窗流。"
        },
        {
            "title": "寄普州贾司仓岛",
            "content": "乱山重复叠，何路访先生。岂料多才者，空垂不世名。\r\n闲曹犹得醉，薄俸亦胜耕。莫问吟诗石，年年芳草平。"
        },
        {
            "title": "陆处士别业",
            "content": "问道远相访，无人觉路长。夜深回钓楫，月影出书床。\r\n蝉噪蓼花发，禽来山果香。多时欲归去，西望又斜阳。"
        },
        {
            "title": "游竹林寺",
            "content": "得路到深寺，幽虚曾识名。藓浓阴砌古，烟起暮香生。\r\n曙月落松翠，石泉流梵声。闻僧说真理，烦恼自然轻。"
        },
        {
            "title": "示乡叟",
            "content": "暮齿甘衰谢，逢人惜别离。青山前代业，老树此身移。\r\n买药将衣尽，寻方见字迟。如何镊残鬓，览镜变成丝。"
        },
        {
            "title": "送剡县陈永秩满归越",
            "content": "俸禄三年后，程途一月间。舟中非客路，镜里是家山。\r\n密雪沾行袂，离杯变别颜。古人唯贺满，今挈解由还。"
        },
        {
            "title": "别胡中丞",
            "content": "二年朝夜见双旌，心魄知恩梦亦惊。幽贱粗能分菽麦，\r\n从容岂合遇公卿。吹嘘若自毫端出，羽翼应从肉上生。\r\n却恨此身唯一死，空将一死报犹轻。"
        },
        {
            "title": "与清溪赵明府",
            "content": "清规暂趋府，独立与谁亲。遂性无非酒，求闲却爱贫。\r\n林泉应入梦，印绶莫留人。王事闻多暇，吟来几首新。"
        },
        {
            "title": "哭胡珪",
            "content": "才高登上第，孝极殁庐茔。一命何无定，片言徒有声。\r\n故园花自发，新冢月初明。寂寞重泉里，岂知春物荣。"
        },
        {
            "title": "重寄金山寺僧",
            "content": "风涛匝山寺，磬韵达渔船。此处别师久，远怀无信传。\r\n月华妨静烛，鸟语答幽禅。已见如如理，灰心应不然。"
        },
        {
            "title": "赠中岳僧",
            "content": "坐来丛木大，谁见入岩年。多病长留药，无忧亦是禅。\r\n支床移片石，舂粟引高泉。尽愿求心法，逢谁即拟传。"
        },
        {
            "title": "路支使小池",
            "content": "儿童戏穿凿，咫尺见津涯。藓岸和纤草，松泉溅浅沙。\r\n光含半床月，影入一枝花。到此无醒日，当时有习家。"
        },
        {
            "title": "山中",
            "content": "散拙亦自遂，粗将猿鸟同。飞泉高泻月，独树迥含风。\r\n果落盘盂上，云生箧笥中。未甘明圣日，终作钓渔翁。"
        },
        {
            "title": "杜鹃花",
            "content": "未问移栽日，先愁落地时。疏中从间叶，密处莫烧枝。\r\n郢客教谁探，胡蜂是自知。周回两三步，常有醉乡期。"
        },
        {
            "title": "清源标公",
            "content": "师为众人重，始得众人师。年到白头日，行如新戒时。\r\n瓶添放鱼涧，窗迥袅猿枝。此地堪终老，迷痴自不知。"
        },
        {
            "title": "岁晚苦寒",
            "content": "地气寒不畅，严风无定时。挑灯青烬少，呵笔尺书迟。\r\n白兔没已久，晨鸡僵未知。伫看开圣历，喧煦立为期。"
        },
        {
            "title": "题雪窦禅师壁（一作赠雪窦峰禅师）",
            "content": "飞泉溅禅石，瓶注亦生苔。海上山不浅，天边人自来。\r\n长年随桧柏，独夜任风雷。猎者闻疏磬，知师入定回。"
        },
        {
            "title": "处州洞溪",
            "content": "气象四时清，无人画得成。众山寒叠翠，两派绿分声。\r\n坐月何曾夜，听松不似晴。混元融结后，便有此溪名。"
        },
        {
            "title": "暮发七里滩夜泊严光台下",
            "content": "一瞬即七里，箭驰犹是难。樯边走岚翠，枕底失风湍。\r\n但讶猿鸟定，不知霜月寒。前贤竟何益，此地误垂竿。"
        },
        {
            "title": "东溪言事寄于丹",
            "content": "日月昼夜转，年光难驻留。轩窗才过雨，枕簟即知秋。\r\n草际鸟行出，溪中虹影收。唯君壮心在，应笑卧沧洲。"
        },
        {
            "title": "送于丹",
            "content": "至业是至宝，莫过心自知。时情如甚畅，天道即无私。\r\n入洛霜霰苦，离家兰菊衰。焚舟不回顾，薄暮又何之。"
        },
        {
            "title": "赠许牍秀才",
            "content": "理论与妙用，皆从人外来。山河澄正气，雪月助宏才。\r\n傲世寄渔艇，藏名归酒杯。升沈在方寸，即恐起风雷。"
        },
        {
            "title": "送人游（一作之）日本国",
            "content": "苍茫大荒外，风教即难知。连夜扬帆去，经年到岸迟。\r\n波涛含左界，星斗定东维。或有归风便，当为相见期。"
        },
        {
            "title": "方著作画竹",
            "content": "叠叶与高节，俱从毫末生。流传千古誉，研炼十年情。\r\n向月本无影，临风疑有声。吾家钓台畔，似此两三茎。"
        },
        {
            "title": "酬故人陈乂都",
            "content": "远别那无梦，重游自有期。半年乡信到，两地赤心知。\r\n坐久吟移调，更长砚结凘。文人才力薄，终怕阿戎欺。"
        },
        {
            "title": "赠玛瑙山禅者（一作赠玛瑙禅师归京）",
            "content": "芿草不停兽，因师山更灵。村林朝乞食，风雨夜开扃。\r\n井味兼松粉，云根着净瓶。尘劳如醉梦，对此暂能醒。"
        },
        {
            "title": "途中逢进士许巢",
            "content": "声望去已远，门人无不知。义行相识处，贫过少年时。\r\n妨寐夜吟苦，爱闲身达迟。难求似君者，我去更逢谁。"
        },
        {
            "title": "登雪窦僧家",
            "content": "登寺寻盘道，人烟远更微。石窗秋见海，山霭暮侵衣。\r\n众木随僧老，高泉尽日飞。谁能厌轩冕，来此便忘机。"
        },
        {
            "title": "赠镜公",
            "content": "幽独度遥夜，夜清神更闲。高风吹越树，细露湿湖山。\r\n月皎微吟后，钟鸣不寐间。如教累簪组，此兴岂相关？"
        },
        {
            "title": "题友人山花",
            "content": "平明方发尽，为待好风吹。不见移来日，先愁落去时。\r\n浓香薰叠叶，繁朵压卑枝。坐看皆终夕，游蜂似有期。"
        },
        {
            "title": "陈秀才亭际木兰",
            "content": "昔见初栽日，今逢成树时。存思心更感，绕看步还迟。\r\n蝶舞摇风蕊，莺啼含露枝。裴回不忍去，应与醉相宜。"
        },
        {
            "title": "陈式水墨山水",
            "content": "造化有功力，平分归笔端。溪如冰后听，山似烧来看。\r\n立意雪髯出，支颐烟汗干。世间从尔后，应觉致名难。"
        },
        {
            "title": "称心寺中岛",
            "content": "水木深不极，似将星汉连。中州唯此地，上界别无天。\r\n雪折停猿树，花藏浴鹤泉。师为终老意，日日复年年。"
        },
        {
            "title": "寄石湓清越上人",
            "content": "寺处唯高僻，云生石枕前。静吟因得句，独夜不妨禅。\r\n窗接停猿树，岩飞浴鹤泉。相思有书札，俱倩猎人传。"
        },
        {
            "title": "闰春",
            "content": "幂幂复苍苍，微和傍早阳。前春寒已尽，待闰日犹长。\r\n柳变虽因雨，花迟岂为霜。自兹延圣历，谁不驻年光。"
        },
        {
            "title": "滁上怀周贺",
            "content": "就枕忽不寐，孤怀兴叹初。南谯收旧历，上苑绝来书。\r\n暝雪细声积，晨钟寒韵疏。侯门昔弹铗，曾共食江鱼。"
        },
        {
            "title": "秋夜",
            "content": "度鸿惊睡醒，欹枕已三更。梦破寂寥思，灯残零落明。\r\n空窗闲月色，幽壁静虫声。况是离乡久，依然无限情。"
        },
        {
            "title": "新月",
            "content": "入夜天西见，蛾眉冷素光。潭鱼惊钓落，云雁怯弓张。\r\n隐隐临珠箔，微微上粉墙。更怜三五夕，仙桂满轮芳。"
        },
        {
            "title": "客行",
            "content": "藕叶缀为衣，东西泣路岐。乡心日落后，身计酒醒时。\r\n触目多添感，凝情足所思。羁愁难尽遣，行坐一低眉。"
        },
        {
            "title": "残秋送友",
            "content": "早为千里别，况复是秋残。木叶怨先老，江云愁暮寒。\r\n交情如水淡，离酒泛杯宽。料想还家后，休吟行路难。"
        },
        {
            "title": "冬日",
            "content": "烧火掩关坐，穷居客访稀。冻云愁暮色，寒日淡斜晖。\r\n穿牖竹风满，绕庭云叶飞。已嗟周一岁，羁寓尚何依。"
        },
        {
            "title": "晓角",
            "content": "画角吹残月，寒声发戍楼。立霜嘶马怨，攒碛泣兵愁。\r\n燕雁鸣云畔，胡风冷草头。罢闻三会后，天迥晓星流。"
        },
        {
            "title": "詹碏山居",
            "content": "爱此栖心静，风尘路已赊。十余茎野竹，一两树山花。\r\n绕石开泉细，穿罗引径斜。无人会幽意，来往在烟霞。"
        },
        {
            "title": "汝南过访田评事",
            "content": "移家近汉阴，不复问华簪。买酒宜城远，烧田梦泽深。\r\n暮山逢鸟入，寒水见鱼沈。与物皆无累，终年惬本心。"
        },
        {
            "title": "过申州作",
            "content": "万人曾死战，几户免刀兵。井邑初安堵，儿童未长成。\r\n凉风吹古木，野火烧残营。寥落千余里，山高水复清。"
        },
        {
            "title": "送汶上王明府之任",
            "content": "何时到故乡，归去佩铜章。亲友移家尽，闾阎百战伤。\r\n背关余草木，出塞足风霜。遗老应相贺，知君不下堂。"
        },
        {
            "title": "收两京后还上都兼访一二亲故",
            "content": "离堂千里客，归骑五陵人。路转函关晚，烟开上苑新。\r\n天涯将野服，阙下见乡亲。问得存亡事，裁诗寄海滨。"
        },
        {
            "title": "送李恬及第后还贝州",
            "content": "成名年少日，就业圣人书。擢桂谁相比，籝金已不如。\r\n东城送归客，秋日待征车。若到清潭畔，儒风变里闾。"
        },
        {
            "title": "赠诗僧怀静（一作观）",
            "content": "几生余习在，时复作微吟。坐夏莓苔合，行禅桧柏深。\r\n入山成白首，学道是初心。心地不移变，徒云寒暑侵。"
        },
        {
            "title": "清明日送邓芮还乡（一作戴叔伦诗）",
            "content": "钟鼓喧离室，车徒促夜装。晓榆新变火，轻柳暗飞霜。\r\n转镜看华发，传杯话故乡。每嫌儿女泪，今日自沾裳。"
        },
        {
            "title": "忆故山",
            "content": "旧山长系念，终日卧边亭。道路知已远，梦魂空再经。\r\n秋泉凉好引，乳鹤静宜听。独上高楼望，蓬身且未宁。"
        },
        {
            "title": "送沛县司马丞之任",
            "content": "举酒一相劝，逢春聊尽欢。羁游故交少，远别后期难。\r\n路上野花发，雨中青草寒。悠悠两都梦，小沛与长安。"
        },
        {
            "title": "江州送李侍御归东洛",
            "content": "独乘骢马去，不并旅人还。中外名卿贵，田园高步闲。\r\n暮春经楚县，新月上淮山。道路空瞻望，轩车不敢攀。"
        },
        {
            "title": "新秋独夜寄戴叔伦",
            "content": "遥夜独不卧，寂寥庭户中。河明五陵上，月满九门东。\r\n万里亲朋散，故园沧海空。归怀正南望，此夕起秋风。"
        },
        {
            "title": "朔管",
            "content": "寥寥落何处，一夜过胡天。送苦秋风外，吹愁白发边。\r\n望乡皆下泪，久戍尽休眠。寂寞空沙晓，开眸片月悬。"
        },
        {
            "title": "白艾原客",
            "content": "原上桑柘瘦，再来还见贫。沧州几年隐，白发一茎新。\r\n败叶平空堑，残阳满近邻。闲言说知己，半是学禅人。"
        },
        {
            "title": "赠功成将",
            "content": "定难在明略，何曾劳战争。飞书谕强寇，计日下重城。\r\n深雪移军夜，寒笳出塞情。苦心殊易老，新发早年生。"
        },
        {
            "title": "送饶州王司法之任兼寄朱处士",
            "content": "莫辞还作吏，且喜速回车。留醉悲残岁，含情寄远书。\r\n共看衰老近，转觉宦名虚。遥想清溪畔，幽人得自如。"
        },
        {
            "title": "湖南使院遣情送江夏贺侍郎",
            "content": "云雨一消散，悠悠关复河。俱从泛舟役，遂隔洞庭波。\r\n楚水去不尽，秋风今更过。无由得相见，却恨寄书多。"
        },
        {
            "title": "湖上言事寄长城喻明府",
            "content": "吟霜与卧云，此兴亦甘贫。吹箭落翠羽，垂丝牵锦鳞。\r\n满湖风撼月，半日雨藏春。却笑萦簪组，劳心字远人。"
        },
        {
            "title": "除夜",
            "content": "永怀难自问，此夕众愁兴。晓韵侵春角，寒光隔岁灯。\r\n心燃一寸火，泪结两行冰。煦育诚非远，阳和又欲升。"
        },
        {
            "title": "经周处士故居",
            "content": "愁吟与独行，何事不伤情。久立钓鱼处，唯闻啼鸟声。\r\n山蔬和草嫩，海树入篱生。吾在兹溪上，怀君恨不平。"
        },
        {
            "title": "贻钱塘县路明府（一作感怀）",
            "content": "志业不得力，到今犹苦吟。吟成五字句，用破一生心。\r\n世路屈声远，寒溪怨气深。前贤多晚达，莫怕鬓霜侵。"
        },
        {
            "title": "早发洞庭",
            "content": "长天接广泽，二气共含秋。举目无平地，何心恋直钩。\r\n孤钟鸣大岸，片月落中流。却忆鸱夷子，当时此泛舟。"
        },
        {
            "title": "镜中别业二首（一作镜湖西岛闲居）",
            "content": "寒山压镜心，此处是家林。梁燕窥春醉，岩猿学夜吟。\r\n云连平地起，月向白波沈。犹自闻钟角，栖身可在深。\r\n世人如不容，吾自纵天慵。落叶凭风扫，香粳倩水舂。\r\n花期连郭雾，雪夜隔湖钟。身外无能事，头宜白此峰。"
        },
        {
            "title": "送许温（一作浑）",
            "content": "壮岁分罙切，少年心正同。当闻千里去，难遣一尊空。\r\n翳烛蒹葭雨，吹帆橘柚风。明年见亲族，尽集在怀中。"
        },
        {
            "title": "送从兄郜（一作",
            "content": "道路本无限，又应何处逢。流年莫虚掷，华发不相容。\r\n野渡波摇月，空城雨翳钟。此心随去马，迢递过千峰。"
        },
        {
            "title": "将谒商",
            "content": "江流盘复直，浮棹出家林。商洛路犹远，山阳春已深。\r\n青云应有望，白发未相侵。才小知难荐，终劳许郭心。"
        },
        {
            "title": "君不来",
            "content": "闲花未零落，心绪已纷纷。久客无人见，新禽何处闻。\r\n舟随一水远，路出万山分。夜月生愁望，孤光必照君。"
        },
        {
            "title": "送相里烛",
            "content": "相逢未作期，相送定何之。不得长年少，那堪远别离。\r\n泛湖乘月早，践雪过山迟。永望多时立，翻如在梦思。"
        },
        {
            "title": "送崔拾遗出使江东",
            "content": "九门思谏诤，万里采风谣。关外逢秋月，天涯过晚潮。\r\n雁飞云杳杳，木落浦萧萧。空怨他乡别，回舟暮寂寥。"
        },
        {
            "title": "冬夜泊僧舍",
            "content": "江东寒近腊，野寺水天昏。无酒能消夜，随僧早闭门。\r\n照墙灯焰细，著瓦雨声繁。漂泊仍千里，清吟欲断魂。"
        },
        {
            "title": "赠许牍山人",
            "content": "才子醉更逸，一吟倾一觞。支颐忍有得，摇笔便成章。\r\n王粲实可重，祢衡争不狂。何时应会面，梦里是潇湘。"
        },
        {
            "title": "旅次钱塘",
            "content": "此地似乡国，堪为朝夕吟。云藏吴相庙，树引越山禽。\r\n潮落海人散，钟迟秋寺深。我来无旧识，谁见寂寥心？"
        },
        {
            "title": "听新蝉寄张昼",
            "content": "细声频断续，审听亦难分。仿佛应移处，从容却不闻。\r\n兰栖朝咽露，树隐暝吟云。莫遣乡愁起，吾怀只是君。"
        },
        {
            "title": "夏日登灵隐寺后峰",
            "content": "绝顶无烦暑，登临三伏中。深萝难透日，乔木更含风。\r\n山叠云霞际，川倾世界东。那知兹夕兴，不与古人同。"
        },
        {
            "title": "送班主簿（一作少府）入谒荆南韦常侍",
            "content": "束书成远去，还计莫经春。倒箧唯求醉，登舟自笑贫。\r\n波移彭蠡月，树没汉陵人。试吏曾趋府，旌幢自可亲。"
        },
        {
            "title": "赠喻凫",
            "content": "所得非众语，众人那得知。才吟五字句，又白几茎髭。\r\n月阁欹眠夜，霜轩正坐时。沈思心更苦，恐作满头丝。"
        },
        {
            "title": "送姚舒下第游蜀",
            "content": "蜀路何迢递，怜君独去游。风烟连北虏，山水似东瓯。\r\n九折盘荒坂，重江绕汉州。临邛一壶酒，能遣长卿愁。"
        },
        {
            "title": "送喻坦之下第还江东",
            "content": "文战偶未胜，无令移壮心。风尘辞帝里，舟楫到家林。\r\n过楚寒方尽，浮淮月正沈。持杯话来日，不听洞庭砧。"
        },
        {
            "title": "中路寄喻凫先辈",
            "content": "求名如未遂，白首亦难归。送我尊前酒，典君身上衣。\r\n寒芜随楚尽，落叶渡淮稀。莫叹干时晚，前心岂便非。"
        },
        {
            "title": "送赵明府还北",
            "content": "故园终不住，剑鹤在扁舟。尽室无余俸，还家得白头。\r\n钟催吴岫晓，月绕渭河流。曾是栖安邑，恩期异日酬。"
        },
        {
            "title": "怀州客舍",
            "content": "误饮覃怀酒，谁知滞去程。朝昏太行色，坐卧沁河声。\r\n白道穿秦甸，严鼙似戍城。邻鸡莫相促，游子自晨征。"
        },
        {
            "title": "东溪别业寄吉州段郎中",
            "content": "前山含远翠，罗列在窗中。尽日人不到，一尊谁与同。\r\n凉随莲叶雨，暑避柳条风。岂分长岑寂，明时有至公。"
        },
        {
            "title": "别喻凫",
            "content": "知心似古人，岁久分弥亲。离别波涛阔，留连槐柳新。\r\n蟆陵寒贳酒，渔浦夜垂纶。自此星居后，音书岂厌频？"
        },
        {
            "title": "采莲",
            "content": "采莲女儿避残热，隔夜相期侵早发。指剥春葱腕似雪，\r\n画桡轻拨蒲根月。兰舟尺速有输赢，先到河湾赌何物。\r\n才到河湾分首去，散在花间不知处。"
        },
        {
            "title": "途中寄刘沆",
            "content": "登车误相远，谈笑亦何因。路入潇湘树，书随巴蜀人。\r\n敛衣寒犯雪，倾箧病看春。莫负髫年志，清朝作献臣。"
        },
        {
            "title": "君不来",
            "content": "远路东西欲问谁，\r\n寒来无处寄寒衣。\r\n去时初种庭前树，\r\n树已胜巢人未归。"
        },
        {
            "title": "过朱协律故山",
            "content": "地下无余恨，人间得盛名。残篇续大雅，稚子托诸生。\r\n度日山空暮，缘溪鹤自鸣。难收故交意，寒笛一声声。"
        },
        {
            "title": "途中逢孙辂因得李频消息",
            "content": "灞上寒仍在，柔条亦自新。山河虽度腊，雨雪未知春。\r\n正忆同袍者，堪逢共国人。衔杯益无语，与尔转相亲。"
        },
        {
            "title": "思江南",
            "content": "昨日草枯今日青，\r\n羁人又动故乡情。\r\n夜来有梦登归路，\r\n不到桐庐已及明。"
        },
        {
            "title": "寄李频",
            "content": "众木又摇落，望群还不还。轩车在何处，雨雪满前山。\r\n思苦文星动，乡遥钓渚闲。明年见名姓，唯我独何颜。"
        }
    ]
}