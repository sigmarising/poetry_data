{
    "dynasty": "唐",
    "author": "薛能",
    "intro": "薛能，字太拙，汾州人，登会昌六年进士第。大中末，书判中选，补盩厔尉。李福镇滑，表署观察判官，历御史、都官刑部员外郎。福徙西蜀，奏以自副。咸通中，摄嘉州刺史，迁主客、度支、刑部郎中，权知京兆尹事，授工部尚书，节度徐州，徙忠武。广明元年，徐军戍溵水，经许，能以旧军，馆之城中。军惧见袭，大将周岌乘众疑逐能，自称留后，因屠其家。能僻于诗，日赋一章，有集十卷，今编诗四卷。",
    "items": [
        {
            "title": "褒城驿有故元相公旧题诗，因仰叹而作",
            "content": "鄂相顷题应好池，题云万竹与千梨。我来已变当初地，\r前过应无继此诗。敢叹临行殊旧境，惟愁后事劣今时。\r闲吟四壁堪搔首，频见青蘋白鹭鸶。"
        },
        {
            "title": "蜀州郑史君寄鸟觜茶，因以赠答八韵",
            "content": "鸟觜撷浑牙，精灵胜镆铘。烹尝方带酒，滋味更无茶。\r拒碾乾声细，撑封利颖斜。衔芦齐劲实，啄木聚菁华。\r盐损添常诫，姜宜著更夸。得来抛道药，携去就僧家。\r旋觉前瓯浅，还愁后信赊。千惭故人意，此惠敌丹砂。"
        },
        {
            "title": "相国陇西公南征，能以留务独宿府城作",
            "content": "吾君贤相事南征，独宿军厨负请缨。灯室卧孤如怨别，\r月阶簪草似临行。高墉撼铎思巴栈，老木嗥风念野营。\r殊忆好僧招不及，夜来仓卒锁严城。"
        },
        {
            "title": "闻官军破吉浪戎小而固，虑史氏遗忽，因记为",
            "content": "一战便抽兵，蛮孤吉浪平。通连无旧穴，要害有新城。\r昼卒烽前寝，春农界上耕。高楼一拟望，新雨剑南清。\r泸水断嚣氛，妖巢已自焚。汉江无敌国，蛮物在回军。\r越巂通游国，苴咩闭聚蚊。空余罗凤曲，哀思满边云。"
        },
        {
            "title": "西县道中有短亭，岩穴飞泉隔江洒至，因成二",
            "content": "风凉津湿共微微，隔岸泉冲石窍飞。\r争得巨灵从野性，旧乡无此擘将归。\r一瀑三峰赤日天，路人才见便翛然。\r谁能夜向山根宿，凉月初生的有仙。"
        },
        {
            "title": "送判官赴京",
            "content": "阙下情偏已绝稀，天涯身远复相依。庭花每对从容落，\r\n夜烛多同笑语归。君子是行应柏署，鄙人何望即柴扉。\r\n青云若遇交亲话，白璧无心待发挥。"
        },
        {
            "title": "新雪",
            "content": "细落粗和忽复繁，顿清朝市不闻喧。天迷皓色风何乱，\r\n地湿春泥土半翻。香暖会中怀岳寺，樵鸣村外想家园。\r\n闲吟只爱煎茶澹，斡破平光向近轩。"
        },
        {
            "title": "口号",
            "content": "素脊鸣秋杖，乌靴响暮厅。--薛能\r\n刃飞三尺雪，白日落文星。--秦宗权"
        },
        {
            "title": "句",
            "content": "百首如一首，卷初如卷终。\r\n坐久仆头出，语多僧齿寒。\r\n西塞长云尽，南湖片月斜。\r\n李白终无取，陶潜固不刊。\r\n我身若在开元日，争遣名为李翰林。"
        },
        {
            "title": "龙门八韵",
            "content": "河浸华夷阔，山横宇宙雄。高波万丈泻，夏禹几年功。\r\n川迸晴明雨，林生旦暮风。人看翻进退，鸟性断西东。\r\n气逐云归海，声驱石落空。近身毛乍竖，当面语难通。\r\n沸沫归何处，盘涡傍此中。从来化鬐者，攀去路应同。"
        },
        {
            "title": "嘲赵璘",
            "content": "巡关每傍摴蒲局，望月还登乞巧楼。\r\n第一莫教娇太过，缘人衣带上人头。"
        },
        {
            "title": "彭门偶题",
            "content": "淮王西舍固非夫，柳恽偏州未是都。\r\n直到春秋诸列国，拥旄才子也应无。"
        },
        {
            "title": "赠无表禅师",
            "content": "笠戴圆阴楚地棕，磬敲清乡蜀山铜。\r\n秋来说偈寅朝殿，爽爽杨枝满手风。"
        },
        {
            "title": "赠普恭禅师",
            "content": "一日迢迢每一餐，我心难伏我无难。\r\n南檐十月绳床暖，背卷真经向日看。"
        },
        {
            "title": "好客",
            "content": "好客连宵在醉乡，蜡烟红暖胜春光。\r\n谁人肯信山僧语，寒雨唯煎治气汤。"
        },
        {
            "title": "登城",
            "content": "偶作闲身上古城，路人遥望不相惊。\r\n无端将吏逡巡至，又作都头一队行。"
        },
        {
            "title": "题于公花园",
            "content": "含桃庄主后园深，繁实初成静扫阴。\r\n若使明年花可待，应须恼破事花心。"
        },
        {
            "title": "柳枝词五首",
            "content": "朝阳晴照绿杨烟，一别通波十七年。\r\n应有旧枝无处觅，万株风里卓旌旃。\r\n晴垂芳态吐牙新，雨摆轻条湿面春。\r\n别有出墙高数尺，不知摇动是何人。\r\n暖梳簪朵事登楼，因挂垂杨立地愁。\r\n牵断绿丝攀不得，半空悬着玉搔头。\r\n西园高树后庭根，处处寻芳有折痕。\r\n终忆旧游桃叶舍，一株斜映竹篱门。\r\n刘白苏台总近时，当初章句是谁推。\r\n纤腰舞尽春杨柳，未有侬家一首诗。"
        },
        {
            "title": "柳枝四首",
            "content": "数首新诗带恨成，柳丝牵我我伤情。\r\n柔娥幸有腰支稳，试踏吹声作唱声。\r\n高出军营远映桥，贼兵曾斫火曾烧。\r\n风流性在终难改，依旧春来万万条。\r\n县依陶令想嫌迂，营畔将军即大粗。\r\n此日与君除万恨，数篇风调更应无。\r\n狂似纤腰嫩胜绵，自多情态竟谁怜。\r\n游人不折还堪恨，抛向桥边与路边。"
        },
        {
            "title": "偶题",
            "content": "到处吟兼上马吟，总无愁恨自伤心。\r\n无端梦得钧天乐，尽觉宫商不是音。"
        },
        {
            "title": "戏舸",
            "content": "远舸冲开一路萍，岸傍偷上小茅亭。\r\n游人莫觅杯盘分，此地才应聚德星。"
        },
        {
            "title": "重游通波亭",
            "content": "十年抛掷故园花，最忆红桃竹外斜。\r\n此日郊亭心乍喜，败榆芳草似还家。"
        },
        {
            "title": "许州旌节到作",
            "content": "两地旌旗拥一身，半缘伤旧半荣新。\r\n州人若忆将军面，写取雕堂报国真。"
        },
        {
            "title": "影灯夜二首",
            "content": "偃王灯塔古徐州，二十年来乐事休。\r\n此日将军心似海，四更身领万人游。\r\n十万军城百万灯，酥油香暖夜如烝。\r\n红妆满地烟光好，只恐笙歌引上升。"
        },
        {
            "title": "吴姬十首",
            "content": "夜锁重门昼亦监，眼波娇利瘦岩岩。\r\n偏怜不怕傍人笑，自把春罗等舞衫。\r\n龙麝薰多骨亦香，因经寒食好风光。\r\n何人画得天生态，枕破施朱隔宿妆。\r\n滴滴春霖透荔枝，笔题笺动手中垂。\r\n天阴不得君王召，嚬著青蛾作小诗。\r\n钿合重盛绣结深，昭阳初幸赐同心。\r\n君知一夜恩多少，明日宣教放德音。\r\n退红香汗湿轻纱，高卷蚊厨独卧斜。\r\n娇泪半垂珠不破，恨君瞋折后庭花。\r\n取次衣裳尽带珠，别添龙脑裛罗襦。\r\n年来寄与乡中伴，杀尽春蚕税亦无。\r\n画烛烧兰暖复迷，殿帏深密下银泥。\r\n开门欲作侵晨散，已是明朝日向西。\r\n楼台重叠满天云，殷殷鸣鼍世上闻。\r\n此日杨花初似雪，女儿弦管弄参军。\r\n冠剪黄绡帔紫罗，薄施铅粉画青娥。\r\n因将素手夸纤巧，从此椒房宠更多。\r\n身是三千第一名，内家丛里独分明。\r\n芙蓉殿上中元日，水拍银台弄化生。"
        },
        {
            "title": "题平等院",
            "content": "十里城中一院僧，各持巾钵事南能。\r\n还应笑我功名客，未解嫌官学大乘。"
        },
        {
            "title": "僧窗",
            "content": "不悟时机滞有余，近来为事更乖疏。\r\n朱轮皂盖蹉跎尽，犹爱明窗好读书。"
        },
        {
            "title": "老僧",
            "content": "清瘦形容八十余，匏悬篱落似村居。\r\n劝师莫羡人间有，幸是元无免破除。"
        },
        {
            "title": "郊亭",
            "content": "郊亭宴罢欲回车，满郭传呼调角初。\r\n尚拥笙歌归未得，笑娥扶著醉尚书。"
        },
        {
            "title": "野园",
            "content": "野园无鼓又无旗，鞍马传杯用柳枝。\r\n娇养翠娥无怕惧，插人头上任风吹。"
        },
        {
            "title": "赠韦氏歌人二首",
            "content": "弦管声凝发唱高，几人心地暗伤刀。\r\n思量更有何堪比，王母新开一树桃。\r\n一曲新声惨画堂，可能心事忆周郎。\r\n朝来为客频开口，绽尽桃花几许香。"
        },
        {
            "title": "赠解诗歌人",
            "content": "同有诗情自合亲，不须歌调更含嚬。\r\n朝天御史非韩寿，莫窃香来带累人。"
        },
        {
            "title": "戏瞻相",
            "content": "失意蹉跎到旧游，见吹杨柳便遮羞。\r\n瞻相赵女休相拽，不及人前诈摆头。"
        },
        {
            "title": "赠欢娘",
            "content": "一束龙吟细竹枝，青娥擎在手中吹。\r\n当时纵使双成在，不得如伊是小时。"
        },
        {
            "title": "春咏",
            "content": "春来还似去年时，手把花枝唱竹枝。\r\n狂瘦未曾餐有味，不缘中酒却缘诗。"
        },
        {
            "title": "黄蜀葵",
            "content": "娇黄新嫩欲题诗，尽日含毫有所思。\r\n记得玉人初病起，道家妆束厌禳时。"
        },
        {
            "title": "杏花",
            "content": "活色生香第一流，手中移得近青楼。\r\n谁知艳性终相负，乱向春风笑不休。"
        },
        {
            "title": "寒食日题",
            "content": "美人寒食事春风，折尽青青赏尽红。\r\n夜半无灯还有睡，秋千悬在月明中。"
        },
        {
            "title": "舟中酬杨中丞春早见寄",
            "content": "锦楼春望忆丹楹，更遇高情说早莺。\r\n江上境寒吟不得，湿风梅雨满船轻。"
        },
        {
            "title": "雁和韦侍御",
            "content": "肃肃雍雍义有余，九天莺凤莫相疏。\r\n唯应静向山窗过，激发英雄夜读书。"
        },
        {
            "title": "加阶",
            "content": "二年中散似稽康，此日无功换宠光。\r\n唯有一般酬圣主，胜于东晋是文章。"
        },
        {
            "title": "子夜",
            "content": "嫖姚家宴敌吴王，子夜歌声满画堂。\r\n此日相逢眉翠尽，女真行李乞斋粮。"
        },
        {
            "title": "又和留山鸡",
            "content": "五色文胜百鸟王，相思兼绝寄芸香。\r\n由来不是池中物，鸡树归时即取将。"
        },
        {
            "title": "和友人寄怀",
            "content": "从来行乐近来希，蘧瑗知言与我违。\r\n自是衰心不如旧，非关四十九年非。"
        },
        {
            "title": "秋题",
            "content": "独坐东南见晓星，白云微透泬寥清。\r\n磷磷甃石堪僧坐，一叶梧桐落半庭。"
        },
        {
            "title": "宿仙游寺望月生峰",
            "content": "公门身入洞门行，出阱离笼似有情。\r\n僧语夜凉云树黑，月生峰上月初生。"
        },
        {
            "title": "雨后早发永宁",
            "content": "春霖朝罢客西东，雨足泥声路未通。\r\n独爱千峰最高处，一峰初日白云中。"
        },
        {
            "title": "和府帅相公",
            "content": "竹映高墙似傍山，邹阳归后令威还。\r\n君看将相才多少，两首诗成七步间。"
        },
        {
            "title": "寿安水馆",
            "content": "地接山林兼有石，天悬星月更无云。\r\n惊鸥上树满池水，瀺灂一声中夜闻。"
        },
        {
            "title": "铜雀台",
            "content": "魏帝当时铜雀台，黄花深映棘丛开。\r\n人生富贵须回首，此地岂无歌舞来。"
        },
        {
            "title": "京中客舍闻筝",
            "content": "十二三弦共五音，每声如截远人心。\r\n当时向秀闻邻笛，不是离家岁月深。"
        },
        {
            "title": "盩厔官舍新竹",
            "content": "心觉清凉体似吹，满风轻撼叶垂垂。\r\n无端种在幽闲地，众鸟嫌寒凤未知。"
        },
        {
            "title": "寒食日曲江",
            "content": "曲水池边青草岸，春风林下落花杯。\r\n都门此日是寒食，人去看多身独来。"
        },
        {
            "title": "太原使院晚出",
            "content": "青门无路入清朝，滥作将军最下僚。\r\n同舍尽归身独在，晚风开印叶萧萧。"
        },
        {
            "title": "参军厅新池",
            "content": "帘外无尘胜物外，墙根有竹似山根。\r\n流泉不至客来久，坐见新池落旧痕。"
        },
        {
            "title": "曲江醉题",
            "content": "闲身行止属年华，马上怀中尽落花。\r\n狂遍曲江还醉卧，觉来人静日西斜。"
        },
        {
            "title": "过骊山",
            "content": "丹雘苍苍簇背山，路尘应满旧帘间。\r\n玄宗不是偏行乐，只为当时四海闲。"
        },
        {
            "title": "省试夜",
            "content": "白莲千朵照廊明，一片承平雅颂声。\r\n更报第三条烛尽，文昌风景画难成。"
        },
        {
            "title": "关中秋夕",
            "content": "簟湿秋庭岳在烟，露光明滑竹苍然。\r\n何人意绪还相似，鹤宿松枝月半天。"
        },
        {
            "title": "云花寺寓居赠海岸上人",
            "content": "暂寄空门未是归，上方林榭独儒衣。\r\n吾师不语应相怪，频惹街尘入寺飞。"
        },
        {
            "title": "宋氏林亭",
            "content": "地湿莎青雨后天，桃花红近竹林边。\r\n行人本是农桑客，记得春深欲种田。"
        },
        {
            "title": "蒲中霁后晚望",
            "content": "河边霁色无人见，身带春风立岸头。\r\n浊水茫茫有何意，日斜还向古蒲州。"
        },
        {
            "title": "秋溪独坐",
            "content": "黄叶分飞砧上下，白云零落马东西。\r\n人生万意此端坐，日暮水深流出溪。"
        },
        {
            "title": "西县道中有",
            "content": "风凉津湿共微微，隔岸泉冲石窍飞。\r\n争得巨灵从野性，旧乡无此擘将归。\r\n一瀑三峰赤日天，路人才见便翛然。\r\n谁能夜向山根宿，凉月初生的有仙。"
        },
        {
            "title": "赠出塞客",
            "content": "出郊征骑逐飞埃，此别惟愁春未回。\r\n寒叶夕阳投宿意，芦关门向远河开。"
        },
        {
            "title": "留别关东旧游",
            "content": "我去君留十载中，未曾相见及花红。\r\n他时住得君应老，长短看花心不同。"
        },
        {
            "title": "秋夜听任郎中琴",
            "content": "十指宫商膝上秋，七条丝动雨修修。\r\n空堂半夜孤灯冷，弹著乡心欲白头。"
        },
        {
            "title": "符亭二首",
            "content": "符亭之地雅离群，万古悬泉一旦新。\r\n若念农桑也如此，县人应得似行人。\r\n山如巫峡烟云好，路似嘉祥水木清。\r\n大抵游人总应爱，就中难说是诗情。"
        },
        {
            "title": "中秋旅舍",
            "content": "云卷庭虚月逗空，一方秋草尽鸣虫。\r\n是时兄弟正南北，黄叶满阶来去风。"
        },
        {
            "title": "春题",
            "content": "柳莫摇摇花莫开，此心因病亦成灰。\r\n人生只有家园乐，及取春农归去来。"
        },
        {
            "title": "老圃堂",
            "content": "邵平瓜地接吾庐，谷雨乾时偶自锄。\r\n昨日春风欺不在，就床吹落读残书。"
        },
        {
            "title": "山下偶作",
            "content": "零雨沾山百草香，树梢高顶尽斜阳。\r\n横流巨石皆堪住，何事无僧有石房。"
        },
        {
            "title": "蜀路",
            "content": "剑阁缘云拂斗魁，疾风生树过龙媒。\r\n前程憩罢知无益，但是驽蹄亦到来。"
        },
        {
            "title": "过昌利观有怀",
            "content": "万仞云峰八石泉，李君仙后更谁仙。\r\n我来驻马人何问，老柏无多不种田。"
        },
        {
            "title": "圣灯",
            "content": "莽莽空中稍稍灯，坐看迷浊变清澄。\r\n须知火尽烟无益，一夜栏边说向僧。"
        },
        {
            "title": "过象耳山二首",
            "content": "一色青松几万栽，异香薰路带花开。\r\n山门欲别心潜愿，更到蜀中还到来。\r\n到处逢山便欲登，自疑身作住来僧。\r\n徒行至此三千里，不是有缘应不能。"
        },
        {
            "title": "监郡犍为将归使府登楼寓题",
            "content": "几日监临向蜀春，错抛歌酒强忧人。\r\n江楼一望西归去，不负嘉州只负身。"
        },
        {
            "title": "乞假归题候馆",
            "content": "仆带雕弓马似飞，老莱衣上著戎衣。\r\n邮亭不暇吟山水，塞外经年皆未归。"
        },
        {
            "title": "伏牛山",
            "content": "虎蹲峰状屈名牛，落日连村好望秋。\r\n不为时危耕不得，一黎风雨便归休。"
        },
        {
            "title": "自讽",
            "content": "千题万咏过三旬，忘食贪魔作瘦人。\r\n行处便吟君莫笑，就中诗病不任春。"
        },
        {
            "title": "游嘉州后溪",
            "content": "山屐经过满径踪，隔溪遥见夕阳舂。\r\n当时诸葛成何事，只合终身作卧龙。"
        },
        {
            "title": "并州寓怀",
            "content": "人多知遇独难求，人负知音独爱酬。\r\n常恐此心无乐处，枉称年少在并州。"
        },
        {
            "title": "望蜀亭",
            "content": "树簇烟迷蜀国深，岭头分界恋登临。\r\n前轩一望无他处，从此西川只在心。"
        },
        {
            "title": "寓题",
            "content": "王泽犹来雅在新，尚词微事可愁人。\r\n淫哇满眼关雎弱，犹贺清朝有此身。"
        },
        {
            "title": "丁巳上元日放三雉",
            "content": "婴网虽皆困，褰笼喜共归。无心期尔报，相见莫惊飞。"
        },
        {
            "title": "荔枝诗",
            "content": "颗如松子色如樱，未识蹉跎欲半生。\r\n岁杪监州曾见树，时新入座久闻名。"
        },
        {
            "title": "泛觞池",
            "content": "通咽远华樽，泛觞名自君。净看筹见影，轻动酒生纹。\r\n细滴随杯落，来声就浦分。便应半酣后，清冷漱兼云。"
        },
        {
            "title": "酬泗州韦中丞埇上日寄赠兼次本韵",
            "content": "鲁儒相悟欲成空，学尽文章不见功。官自掖垣飘海上，\r\n镇从随岸入山中。尝遭火发瞿云宅，争得天如老氏弓。\r\n何意杜陵怀宝客，也随迷路出关东。"
        },
        {
            "title": "秋夜山中述事",
            "content": "初宵门未掩，独坐对霜空。极目故乡月，满溪寒草风。\r\n樵声当岭上，僧语在云中。正恨归期晚，萧萧闻塞鸿。"
        },
        {
            "title": "夏雨",
            "content": "何处发天涯，风雷一道赊。去声随地急，残势傍楼斜。\r\n透树垂红叶，沾尘带落花。潇湘无限思，闲看下蒹葭。"
        },
        {
            "title": "春雨",
            "content": "电阔照潺潺，惊流往复还。远声如有洞，迷色似无山。\r\n利物乾坤内，并风竹树间。静思来朔漠，愁望满柴关。\r\n迸湿消尘虑，吹风触疾颜。谁知草茅径，沾此尚虚闲。"
        },
        {
            "title": "题河中亭子",
            "content": "河擘双流岛在中，岛中亭上正南空，蒲根旧浸临关道，\r\n沙色遥飞傍苑风。晴见树卑知岳大，晚闻车乱觉桥通。\r\n无穷胜事应须宿，霜白蒹葭月在东。"
        },
        {
            "title": "寄题巨源禅师",
            "content": "风雨禅思外，应残木槿花。何年别乡土，一衲代袈裟。\r\n日气侵瓶暖，雷声动枕斜。还当扫楼影，天晚自煎茶。"
        },
        {
            "title": "夏日青龙寺寻僧二首",
            "content": "帝里欲何待，人间无阙遗。不能安旧隐，都属扰明时。\r\n违理须齐辱，雄图岂藉知。纵横悉已误，斯语是吾师。\r\n得官殊未喜，失计是忘愁。不是无心速，焉能有自由。\r\n凉风盈夏扇，蜀茗半形瓯。笑向权门客，应难见道流。"
        },
        {
            "title": "赠禅师",
            "content": "嗜欲本无性，此生长在禅。九州空有路，一室独多年。\r\n鸣磬微尘落，移瓶湿地圆。相寻偶同宿，星月坐忘眠。"
        },
        {
            "title": "赠源寂禅师",
            "content": "瓶钵镇随腰，怡然处寂寥。门禅从北祖，僧格似南朝。\r\n性近徒相许，缘多愧未销。何传能法慧，此岸要津桥。"
        },
        {
            "title": "秋晚送无可上人",
            "content": "半夜觉松雨，照书灯悄然。河声才淅沥，旧业近潺湲。\r\n坐滴寒更尽，吟惊宿鹤迁。相思不相见，日短复愁牵。"
        },
        {
            "title": "题后集",
            "content": "诗源何代失澄清，处处狂波污后生。常感道孤吟有泪，\r\n却缘风坏语无情。难甘恶少欺韩信，枉被诸侯杀祢衡。\r\n纵到缑山也无益，四方联络尽蛙声。"
        },
        {
            "title": "谢刘相寄天柱茶",
            "content": "两串春团敌夜光，名题天柱印维扬。偷嫌曼倩桃无味，\r\n捣觉嫦娥药不香。惜恐被分缘利市，尽应难觅为供堂。\r\n粗官寄与真抛却，赖有诗情合得尝。"
        },
        {
            "title": "申湖",
            "content": "昔年依峡寺，每日见申湖。下泪重来此，知心一已无。\r\n雨霖舟色暗，岸拔木形枯。旧境深相恼，新春宛不殊。\r\n方来寻熟侣，起去恨惊凫。忍事花何笑，喧吟瀑正粗。\r\n堪忧从宦到，倍遣曩怀孤。上马终回首，傍人怪感吁。"
        },
        {
            "title": "早蝉",
            "content": "不见上庭树，日高声忽吟。他人岂无耳，远客自关心。\r\n暂落还因雨，横飞亦向林。分明去年意，从此渐闻砧。"
        },
        {
            "title": "鄜州进白野鹊",
            "content": "轻毛叠雪翅开霜，红觜能深练尾长。名应玉符朝北阙，\r\n色柔金性瑞西方。不忧云路填河远，为对天颜送喜忙。\r\n从此定知栖息处，月宫琼树是仙乡。"
        },
        {
            "title": "孔雀",
            "content": "偶有功名正俗才，灵禽何事降瑶台。天仙黼黻毛应是，\r\n宫后屏帏尾忽开。曾处嶂中真雾隐，每过庭下似春来。\r\n佳人为我和衫拍，遣作傞傞送一杯。"
        },
        {
            "title": "陈州刺史寄鹤",
            "content": "临风高视耸奇形，渡海冲天想尽经。因得羽仪来合浦，\r\n便无魂梦去华亭。春飞见境乘桴切，夜唳闻时醉枕醒。\r\n南守欲知多少重，抚毛千万唤丁丁。"
        },
        {
            "title": "答贾支使寄鹤",
            "content": "瑞羽奇姿踉跄形，称为仙驭过清冥。何年厚禄曾居卫，\r\n几世前身本姓丁。幸有远云兼远水，莫临华表望华亭。\r\n劳君赠我清歌侣，将去田园夜坐听。"
        },
        {
            "title": "失鹤二首",
            "content": "偶背雕笼与我违，四方端伫竟忘归。谁家白日云间见，\r\n何处沧洲雨里飞。曾啄稻粱残粒在，旧翘泥潦半踪稀。\r\n凭人转觉多相误，尽道皤然作令威。\r\n华表翘风未可期，变丁投卫两堪疑。应缘失路防人损，\r\n空有归心最我知。但见空笼抛夕月，若何无树宿荒陂。\r\n不然直道高空外，白水青山属腊师。"
        },
        {
            "title": "牡丹四首",
            "content": "异色禀陶甄，常疑主者偏。众芳殊不类，一笑独奢妍。\r\n颗折羞含懒，丛虚隐陷圆。亚心堆胜被，美色艳于莲。\r\n品格如寒食，精光似少年。种堪收子子，价合易贤贤。\r\n迥秀应无妒，奇香称有仙。深阴宜映幕，富贵助开筵。\r\n蜀水争能染，巫山未可怜。数难忘次第，立困恋傍边。\r\n逐日愁风雨，和星祝夜天。且从留尽赏，离此便归田。\r\n万朵照初筵，狂游忆少年。晓光如曲水，颜色似西川。\r\n白向庚辛受，朱从造化研。众开成伴侣，相笑极神仙。\r\n见焰宁劳火，闻香不带烟。自高轻月桂，非偶贱池莲。\r\n影接雕盘动，丛遭恶草偏。招欢忧事阻，就卧觉情牵。\r\n四面宜绨锦，当头称管弦。泊来莺定忆，粉扰蝶何颠。\r\n苏息承朝露，滋荣仰霁天。压栏多尽好，敌国贵宜然。\r\n未落须迷醉，因兹任病缠。人谁知极物，空负感麟篇。\r\n去年零落暮春时，泪湿红笺怨别离。常恐便随巫峡散，\r\n何因重有武陵期。传情每向馨香得，不语还应彼此知。\r\n欲就栏边安枕席，夜深闲共说相思。\r\n牡丹愁为牡丹饥，自惜多情欲瘦羸。浓艳冷香初盖后，\r\n好风乾雨正开时。吟蜂遍坐无闲蕊，醉客曾偷有折枝。\r\n京国别来谁占玩，此花光景属吾诗。"
        },
        {
            "title": "新柳",
            "content": "轻轻须重不须轻，众木难成独早成。柔性定胜刚性立，\r\n一枝还引万枝生。天钟和气元无力，时遇风光别有情。\r\n谁道少逢知己用，将军因此建雄名。"
        },
        {
            "title": "行径",
            "content": "盘径入依依，旋惊幽鸟飞。寻多苔色古，踏碎箨声微。\r\n鞭节横妨户，枝梢动拂衣。前溪闻到处，应接钓鱼矶。"
        },
        {
            "title": "碧鲜亭春题竹",
            "content": "竹少竹更重，碧鲜疆更名。有栏常凭立，无径独穿行。\r\n夕月阴何乱，春风叶尽轻。已闻图画客，兼写薛先生。"
        },
        {
            "title": "咏夹径菊",
            "content": "夹径尽黄英，不通人并行。几曾相对绽，元自两行生。\r\n丛比高低等，香连左右并。畔摇风势断，中夹日华明。\r\n间隔蛩吟隔，交横蝶乱横。频应泛桑落，摘处近前楹。"
        },
        {
            "title": "使院栽苇",
            "content": "戛戛复差差，一丛千万枝。格如僧住处，栽得吏闲时。\r\n笋自厅中出，根从府外移。从军无宿例，空想夜风吹。"
        },
        {
            "title": "海棠",
            "content": "酷烈复离披，玄功莫我知。青苔浮落处，暮柳间开时。\r\n带醉游人插，连阴被叟移。晨前清露湿，晏后恶风吹。\r\n香少传何许，妍多画半遗。岛苏涟水脉，庭绽粒松枝。\r\n偶泛因沉砚，闲飘欲乱棋。绕山生玉垒，和郡遍坤维。\r\n负赏惭休饮，牵吟分失饥。明年应不见，留此赠巴儿。"
        },
        {
            "title": "送崔学士赴东川",
            "content": "羽人仙籍冠浮丘，欲作酂侯且蜀侯，导骑已多行剑阁，\r\n亲军全到近绵州。文翁劝学人应恋，魏绛和戎戍自休。\r\n唯有夜樽欢莫厌，庙堂他日少闲游。"
        },
        {
            "title": "题褒城驿池",
            "content": "池馆通秦槛向衢，旧闻佳赏此踟蹰。清凉不散亭犹在，\r\n事力何销舫已无。钓客坐风临岛屿，牧牛当雨食菰蒲。\r\n西川吟吏偏思葺，只恐归寻水亦枯。"
        },
        {
            "title": "褒城驿有故",
            "content": "鄂相顷题应好池，题云万竹与千梨。我来已变当初地，\r\n前过应无继此诗。敢叹临行殊旧境，惟愁后事劣今时。\r\n闲吟四壁堪搔首，频见青蘋白鹭鸶。"
        },
        {
            "title": "褒斜道中",
            "content": "十驿褒斜到处慵，眼前常似接灵踪。江遥旋入旁来水，\r\n山豁犹藏向后峰。鸟径恶时应立虎，畬田闲日自烧松。\r\n行吟却笑公车役，夜发星驰半不逢。"
        },
        {
            "title": "水帘吟",
            "content": "万滴相随万响兼，路尘天产尽旁沾。源从颢气何因绝，\r\n派助前溪岂觉添。豪客每来清夏葛，愁人才见认秋檐。\r\n嘉名已极终难称，别是风流不是帘。"
        },
        {
            "title": "分山岭望灵宝峰",
            "content": "千寻万仞峰，灵宝号何从。盛立同吾道，贪程阻圣踪。\r\n岭奇应有药，壁峭尽无松。那得休于是，蹉跎亦卧龙。"
        },
        {
            "title": "西县作",
            "content": "三年西蜀去如沉，西县西来出万岑。树石向闻清汉浪，\r\n水风初见绿萍阴。平郊不爱行增气，好井无疑漱入心。\r\n从此渐知光景异，锦都回首尽愁吟。"
        },
        {
            "title": "西县途中二十韵",
            "content": "野客误桑麻，从军带镆铘。岂论之白帝，未合过黄花。\r\n落日投江县，征尘漱齿牙。蜀音连井络，秦分隔褒斜。\r\n硖路商逢使，山邮雀啅蛇。忆归临角黍，良遇得新瓜。\r\n食久庭阴转，行多屐齿洼。气清岩下瀑，烟漫雨余畬。\r\n黄鸟当蚕候，稀蒿杂麦查。汗凉风似雪，浆度蜜如沙。\r\n野色生肥芋，乡仪捣散茶。梯航经杜宇，烽候彻苴咩。\r\n逗石流何险，通关运固赊。葛侯真竭泽，刘主合亡家。\r\n陷彼贪功吠，贻为黩武夸。阵图谁许可，庙貌我揄揶。\r\n闲事休征汉，斯行且咏巴。音繁来有铎，軏尽去无车。\r\n溢目看风景，清怀啸月华。焰樵烹紫笋，腰簟憩乌纱。\r\n杞国忧寻悟，临邛渴自加。移文莫有诮，必不滞天涯。"
        },
        {
            "title": "嘉陵驿",
            "content": "尽室可招魂，蛮余出蜀门。雹凉随雨气，江热傍山根。\r\n蚕月缲丝路，农时碌碡村。干将磨欲尽，无位可酬恩。"
        },
        {
            "title": "嘉陵驿",
            "content": "江涛千叠阁千层，衔尾相随尽室登。稠树蔽山闻杜宇，\r\n午烟薰日食嘉陵。频题石上程多破，暂歇泉边起不能。\r\n如此幸非名利切，益州来日合携僧。"
        },
        {
            "title": "嘉陵驿见贾岛旧题",
            "content": "贾子命堪悲，唐人独解诗。左迁今已矣，清绝更无之。\r\n毕竟吾犹许，商量众莫疑。嘉陵四十字，一一是天资。"
        },
        {
            "title": "通仙洞",
            "content": "高龛险欲摧，百尺洞门开。白日仙何在，清风客暂来。\r\n临崖松直上，避石水低回。贾掾曾空去，题诗岂易哉。"
        },
        {
            "title": "筹笔驿",
            "content": "葛相终宜马革还，未开天意便开山。生欺仲达徒增气，\r\n死见王阳合厚颜。流运有功终是扰，阴符多术得非奸。\r\n当初若欲酬三顾，何不无为似有鳏。"
        },
        {
            "title": "雨霁宿望喜驿",
            "content": "风雷一罢思何清，江水依然浩浩声。飞鸟旋生啼鸟在，\r\n后人常似古人情。将来道路终须达，过去山川实不平。\r\n闲想更逢知旧否，馆前杨柳种初成。"
        },
        {
            "title": "行次灵龛驿寄西蜀尚书",
            "content": "北客推车指蜀门，乾阳知已近临坤。从辞府郭常回首，\r\n欲别封疆更感恩。援寡圣朝难望阙，暑催蚕麦得归村。\r\n雷公解劚冲天气，白日何辜遣戴盆。"
        },
        {
            "title": "雨霁北归留题三学山",
            "content": "远树平川半夕阳，锦城遥辨立危墙。闲思胜事多遗恨，\r\n却悔公心是谩忙。灌口阙寻惭远客，峨嵋乖约负支郎。\r\n灵龛一望终何得，谬有人情满蜀乡。"
        },
        {
            "title": "三学山开照寺",
            "content": "尽室遍相将，中方上下方。夜深楠树远，春气陌林香。\r\n圣迹留岩险，灵灯出混茫。何因将慧剑，割爱事空王。"
        },
        {
            "title": "自广汉游三学山",
            "content": "残阳终日望栖贤，归路携家得访禅。世缺一来应薄命，\r\n雨留三宿是前缘。诗题不忍离岩下，屐齿难忘在水边。\r\n猿鸟可知僧可会，此心常似有香烟。"
        },
        {
            "title": "题汉州西湖",
            "content": "西湖天下名，可以濯吾缨。况是携家赏，从妨半驿程。\r\n尝茶春味渴，断酒晚怀清。尽得幽人趣，犹嫌守吏迎。\r\n重餐逢角暮，百事喜诗成。坐阻湘江谪，谁为话政声。"
        },
        {
            "title": "初发嘉州寓题",
            "content": "劳我是犍为，南征又北移。唯闻杜鹃夜，不见海棠时。\r\n在闇曾无负，含灵合有知。州人若爱树，莫损召南诗。"
        },
        {
            "title": "春日北归舟中有怀",
            "content": "尽日绕盘飧，归舟向蜀门。雨干杨柳渡，山热杏花村。\r\n净镜空山晓，孤灯极浦昏。边城不是意，回首未终恩。"
        },
        {
            "title": "留题",
            "content": "茶兴复诗心，一瓯还一吟。压春甘蔗冷，喧雨荔枝深。\r\n骤去无遗恨，幽栖已遍寻。蛾眉不可到，高处望千岑。"
        },
        {
            "title": "闻李夷遇下第东归因以寄赠",
            "content": "囊中书是居山写，海畔家贫乞食还。吾子莫愁登第晚，\r\n古人惟爱贱游闲。舟行散适江亭上，郡宴歌吟蜡烛间。\r\n从此乐章休叙战，汉兵无阵亦无蛮。"
        },
        {
            "title": "边城作",
            "content": "行止象分符，监州是戏儒。管排蛮户远，出箐鸟巢孤。\r\n北向秦何在，南来蜀已无。怀沙悔不及，只有便乘桴。"
        },
        {
            "title": "春日江居寓怀",
            "content": "归兴乍离边，兰桡复锦川。斫春槎枿树，消雪土膏田。\r\n岸暖寻新菜，舟寒著旧绵。临邛若个是，欲向酒家眠。"
        },
        {
            "title": "边城寓题",
            "content": "孤蹇复飘零，天涯若堕萤。东风吹痼疾，暖日极青冥。\r\n蚕市归农醉，渔舟钓客醒。论邦苦不早，只此负王庭。"
        },
        {
            "title": "春居即事",
            "content": "云密露晨晖，西园独掩扉。雨新临断火，春冷著单衣。\r\n榆荚奔风健，兰芽负土肥。交亲不是变，自作寄书稀。"
        },
        {
            "title": "春霁",
            "content": "久客孤舟上，天涯漱晓津。野芳桤似柳，江霁雪和春。\r\n吏叫能惊鹭，官粗实害身。何当穷蜀境，却忆滞游人。"
        },
        {
            "title": "平盖观",
            "content": "巨柏与山高，玄门静有猱。春风开野杏，落日照江涛。\r\n白璧心难说，青云世未遭。天涯望不极，谁识咏离骚。"
        },
        {
            "title": "江上寄情",
            "content": "天际归舟浩荡中，我关王泽道何穷。未为时彦徒经国，\r\n尚有边兵耻佐戎。酿黍气香村欲社，斫桑春尽野无风。\r\n年来断定知休处，一树繁花一亩宫。"
        },
        {
            "title": "寄吉谏议",
            "content": "将迎须学返抽身，合致蹉跎敢效颦。性静拟归无上士，\r\n迹疏常负有情人。终凭二顷谋婚嫁，谬著千篇断斧斤。\r\n闻说旧交贤且达，欲弹章甫自羞贫。"
        },
        {
            "title": "江柳",
            "content": "条绿似垂缨，离筵日照轻。向人虽有态，伤我为无情。\r\n桥远孤临水，墙低半出营。天津曾此见，亦是怆行行。"
        },
        {
            "title": "监郡犍为舟中寓题寄同舍",
            "content": "一寝闲身万事空，任天教作假文翁。旗穿岛树孤舟上，\r\n家在山亭每日中。叠果盘餐丹橘地，若花床席早梅风。\r\n佳期说尽君应笑，刘表尊前且不同。"
        },
        {
            "title": "春日寓怀",
            "content": "幽拙未谋身，无端患不均。盗憎犹念物，花尽不知春。\r\n井邑常多弊，江山岂有神。犍为何处在，一拟吊埋轮。"
        },
        {
            "title": "暇日寓怀寄朝中亲友",
            "content": "命与才违岂自由，我身何负我身愁。临生白发方监郡，\r\n遥耻青衣懒上楼。过客闷嫌疏妓乐，小儿憨爱□貔貅。\r\n闲吟一寄清朝侣，未必淮阴不拜侯。"
        },
        {
            "title": "蜀州郑史君寄",
            "content": "鸟觜撷浑牙，精灵胜镆铘。烹尝方带酒，滋味更无茶。\r\n拒碾乾声细，撑封利颖斜。衔芦齐劲实，啄木聚菁华。\r\n盐损添常诫，姜宜著更夸。得来抛道药，携去就僧家。\r\n旋觉前瓯浅，还愁后信赊。千惭故人意，此惠敌丹砂。"
        },
        {
            "title": "圣冈",
            "content": "古迹是何王，平身入石房。远村通后径，一郡隔前冈。\r\n昼静唯禅客，春来有女郎。独醒回不得，无事可焚香。"
        },
        {
            "title": "荔枝楼",
            "content": "高槛起边愁，荔枝谁致楼。会须教匠坼，不欲见蛮陬。\r\n树痺无春影，天连觉汉流。仲宣如可拟，即此是荆州。"
        },
        {
            "title": "石堂溪",
            "content": "三面接渔樵，前门向郡桥。岸沙崩橘树，山径入茶苗。\r\n夜拥军烟合，春浮妓舸邀。此心无与醉，花影莫相烧。"
        },
        {
            "title": "凌云寺",
            "content": "像阁与山齐，何人致石梯。万烟生聚落，一崦露招提。\r\n斋月人来上，残阳鸽去栖。从边亦已极，烽火是沈黎。"
        },
        {
            "title": "题开元寺阁",
            "content": "一阁见一郡，乱流仍乱山。未能终日住，尤爱暂时闲。\r\n唱棹吴门去，啼林杜宇还。高僧不可羡，西景掩禅关。"
        },
        {
            "title": "舟行至平羌",
            "content": "貔虎直沙壖，严更护早眠。簇霜孤驿树，落日下江船。\r\n暂去非吴起，终休爱鲁连。平羌无一术，候吏莫加笾。"
        },
        {
            "title": "题大云寺西阁",
            "content": "阁临偏险寺当山，独坐西城笑满颜。四野有歌行路乐，\r\n五营无战射堂闲。鼙和调角秋空外，砧办征衣落照间。\r\n方拟杀身酬圣主，敢于高处恋乡关。"
        },
        {
            "title": "题龙兴寺",
            "content": "高户列禅房，松门到上方。像开祇树岭，人施蜀城香。\r\n地遍磷磷石，江移孑孑樯。林僧语不尽，身役事梁王。"
        },
        {
            "title": "北都题崇福寺",
            "content": "此地潜龙寺，何基即帝台。细花庭树荫，清气殿门开。\r\n长老多相识，旬休暂一来。空空亦拟解，干进幸无媒。"
        },
        {
            "title": "夏日蒲津寺居二首",
            "content": "日日闲车马，谁来访此身。一门兼鹤静，四院与僧邻。\r\n雨室墙穿溜，风窗笔染尘。空余气长在，天子用平人。\r\n故国有如梦，省来长远游。清晨起闲院，疏雨似深秋。\r\n宿寝书棱叠，行吟杖迹稠。天晴岂能出，春暖未更裘。"
        },
        {
            "title": "夏日寺中有怀",
            "content": "亭午四邻睡，院中唯鸟鸣。当门塞鸿去，欹枕世人情。\r\n地燥苍苔裂，天凉晚月生。归家岂不愿，辛苦未知名。"
        },
        {
            "title": "送刘驾归京",
            "content": "相逢听一吟，惟我不降心。在世忧何事，前生得至音。\r\n蒲多南去远，汾尽北游深。为宿关亭日，苍苍晓欲临。"
        },
        {
            "title": "题盐铁李尚书浐州别业",
            "content": "鹿原阴面浐州湄，坐觉林泉逼梦思。闲景院开花落后，\r\n湿香风好雨来时。邻惊麦野闻雏雉，别创茅亭住老师。\r\n备足好中还有阙，许昌军里李陵诗。"
        },
        {
            "title": "塞上蒙汝州任中丞寄书",
            "content": "三省推贤两掖才，关东深许稍迟回。舟浮汝水通淮去，\r\n雨出嵩峰到郡来。投札转京忧不远，枉缄经虏喜初开。\r\n西楼一望知无极，更与何人把酒杯。"
        },
        {
            "title": "蒙恩除侍御史行次华州寄蒋相",
            "content": "林下天书起遁逃，不堪移疾入尘劳。黄河近岸阴风急，\r\n仙掌临关旭日高。行野众喧闻雁发，宿亭孤寂有狼嗥。\r\n荀家位极兼禅理，应笑埋轮著所操。"
        },
        {
            "title": "寄河南郑侍郎",
            "content": "三峡与三壕，门阑梦去劳。细冰和洛水，初雪洒嵩高。\r\n大雅何由接，微荣亦已逃。寒窗不可寐，风地叶萧骚。"
        },
        {
            "title": "赠苗端公二首",
            "content": "繁总近何如，君才必有余。身欢步兵酒，吏写鲁连书。\r\n坐默闻鼙吹，庭班见雪初。沉碑若果去，一为访邻居。\r\n至老不相疏，斯言不是虚。两心宜一体，同舍又邻居。\r\n晓角秋砧外，清云白月初。从军何有用，未造鲁连书。"
        },
        {
            "title": "长安送友人之黔南",
            "content": "衡岳犹云过，君家独几千。心从贱游话，分向禁城偏。\r\n陆路终何处，三湘在素船。琴书去迢递，星路照潺湲。\r\n台镜簪秋晚，盘蔬饭雨天。同文到乡尽，殊国共行连。\r\n后会应多日，归程自一年。贫交永无忘，孤进合相怜。"
        },
        {
            "title": "送李殷游京西",
            "content": "立马送君地，黯然愁到身。万途皆有匠，六义独无人。\r\n莫怪敢言此，已能甘世贫。时来贵亦在，事是掩何因。\r\n投刺皆羁旅，游边更苦辛。岐山终蜀境，泾水复蛮尘。\r\n埋没餐须强，炎蒸醉莫频。俗徒欺合得，吾道死终新。\r\n展分先难许，论诗永共亲。归京稍作意，充斥犯西邻。"
        },
        {
            "title": "寄唐州杨郎中",
            "content": "关睢憔悴一儒生，忽把鱼须事圣明。贫得俸钱还乍喜，\r\n晚登朝序却无荣。前年坐蜀同樽俎，此日边淮独旆旌。\r\n班列道孤君不见，曲江春暖共僧行。"
        },
        {
            "title": "送浙东王大夫",
            "content": "天爵擅忠贞，皇恩复宠荣。远源过晋史，甲族本缑笙。\r\n亚相兼尤美，周行历尽清。制除天近晓，衙谢草初生。\r\n宾客招闲地，戎装拥上京。九街鸣玉勒，一宅照红旌。\r\n细雨当离席，遥花显去程。佩刀畿甸色，歌吹馆桥声。\r\n騕褭从秦赐，艅艎到汴迎。步沙逢霁月，宿岸致严更。\r\n渤澥流东鄙，天台压属城。众谈称重镇，公意念疲甿。\r\n井邑曾多难，疮痍此未平。察应均赋敛，逃必复桑耕。\r\n隼重权兼帅，鼍雄设有兵。越台随厚俸，剡硾得尤名。\r\n夜蜡州中宴，春风部外行。香奁扃凤诏，朱篆动龙坑。\r\n报后功何患，投虚论素精。徵还真指掌，感激自关情。\r\n旧业怀昏作，微班负旦评。空余骚雅事，千古傲刘桢。"
        },
        {
            "title": "和曹侍御除夜有怀",
            "content": "有病无媒客，多慵亦太疏。自怜成叔夜，谁与荐相如。\r\n嗜退思年老，谙空笑岁除。迹闲过寺宿，头暖近阶梳。\r\n春立穷冬后，阳生旧物初。叶多庭不扫，根在径新锄。\r\n田事终归彼，心情倦老於。斫材须见像，藏剑岂为鱼。\r\n效浅惭尹禄，恩多负辟书。酬知必拟共，勿使浪踌躇。"
        },
        {
            "title": "天际识归舟",
            "content": "斜日满江楼，天涯照背流。同人在何处，远目认孤舟。\r\n帆省当时席，歌声旧日讴。人浮津济晚，棹倚泬寥秋。\r\n晴阔忻全见，归迟怪久游。离居意无限，贪此望难休。"
        },
        {
            "title": "舞者",
            "content": "绿毛钗动小相思，一唱南轩日午时。慢靸轻裾行欲近，\r\n待调诸曲起来迟。筵停匕箸无非听，吻带宫商尽是词。\r\n为问倾城年几许，更胜琼树是琼枝。"
        },
        {
            "title": "赠歌者",
            "content": "一字新声一颗珠，转喉疑是击珊瑚。听时坐部音中有，\r\n唱后樱花叶里无。汉浦蔑闻虚解佩，临邛焉用枉当垆。\r\n谁人得向青楼宿，便是仙郎不是夫。"
        },
        {
            "title": "送李倍巡官归永乐旧居",
            "content": "羡君归去五峰前，往往星河实见仙。麦垄夏枯成废地，\r\n枣枝秋赤近高天。山泉饮犊流多变，村酒经蚕味可怜。\r\n曾约道门终老住，步虚声里寄闲眠。"
        },
        {
            "title": "寄李频",
            "content": "长安千万蹊，迷者自多迷。直性身难达，良时日易低。\r\n环檐消旧雪，晴气满春泥。那得同君去，逢峰苦爱齐。"
        },
        {
            "title": "送福建李大夫",
            "content": "洛州良牧帅瓯闽，曾是西垣作谏臣。红旆已胜前尹正，\r\n尺书犹带旧丝纶。秋来海有幽都雁，船到城添外国人。\r\n行过小藩应大笑，只知夸近不知贫。"
        },
        {
            "title": "闲题",
            "content": "八年藩翰似侨居，只此谁知报玉除。旧将已成三仆射，\r\n老身犹是六尚书。时丁厚讟终无咎，道致中兴尚有余。\r\n为问春风谁是主，空催弱柳拟何如。"
        },
        {
            "title": "许州题观察判官厅",
            "content": "三载从戎类系匏，重游全许尚分茅。刘郎别后无遗履，\r\n丁令归来有旧巢。冬暖井梧多未落，夜寒窗竹自相敲。\r\n纤腰弟子知千恨，笑与扬雄作解嘲。"
        },
        {
            "title": "重游德星亭感事",
            "content": "颍水川中枕水台，当时离别此重来。舟沉土岸生新草，\r\n诗映纱笼有薄埃。事系兴亡人少到，地当今古我迟回。\r\n残阳照树明于旭，犹向池边把酒杯。"
        },
        {
            "title": "送李倍秀才",
            "content": "南朝才子尚途穷，毕竟应须问叶公。书剑伴身离泗上，\r\n雪风吹面立船中。家园枣熟归圭窦，会府槐疏试射弓。\r\n相顾日偏留不得，夜深聊欲一杯同。"
        },
        {
            "title": "汉庙祈雨回阳春亭有怀",
            "content": "南荣轩槛接城闉，适罢祈农此访春。九九已从南至尽，\r\n芊芊初傍北篱新。池中水是前秋雨，陌上风惊自古尘。\r\n欲召罗敷倾一盏，乘闲言语不容人。"
        },
        {
            "title": "题彭祖楼",
            "content": "新晴天状湿融融，徐国滩声上下洪。极目澄鲜无限景，\r\n入怀轻好可怜风。身防潦倒师彭祖，妓拥登临愧谢公。\r\n谁致此楼潜惠我，万家残照在河东。"
        },
        {
            "title": "晚春",
            "content": "征东留滞一年年，又向军前遇火前。画出鹢舟宜祓禊，\r\n镂成鸡卵有秋千。澄明烟水孤城立，狼藉风花落日眠。\r\n赖指清和樱笋熟，不然愁杀暮春天。"
        },
        {
            "title": "新竹",
            "content": "柳营茅土倦粗材，因向山家乞翠栽。清露便教终夜滴，\r\n好风疑是故园来。栏边匠去朱犹湿，溉后虫浮穴暗开。\r\n他日会应威凤至，莫辞公府受尘埃。"
        },
        {
            "title": "清河泛舟",
            "content": "都人层立似山丘，坐啸将军拥棹游。绕郭烟波浮泗水，\r\n一船丝竹载凉州。城中睹望皆丹雘，旗里惊飞尽白鸥。\r\n儒将不须夸郄縠，未闻诗句解风流。"
        },
        {
            "title": "彭门解嘲二首",
            "content": "呜呜吹角贰师营，落日身闲笑傲行。尽觉文章尊万事，\r\n却嫌官职剩双旌。终休未拟降低屈，忽遇还须致太平。\r\n频上水楼谁会我，泗滨浮磬是同声。\r\n伤禽栖后意犹惊，偶向黐竿脱此生。身外不思簪组事，\r\n耳中唯要管弦声。耽吟乍可妨时务，浅饮无因致宿酲。\r\n秦客莫嘲瓜戍远，水风潇洒是彭城。"
        },
        {
            "title": "将赴镇过太康县有题",
            "content": "才入东郊便太康，自听何暮岂龚黄。晴村透日桑榆影，\r\n晓露湿秋禾黍香。十万旌旗移巨镇，几多輗軏负孤庄。\r\n时人欲识征东将，看取欃枪落太荒。"
        },
        {
            "title": "晚春",
            "content": "恶怜风景极交亲，每恨年年作瘦人。卧晚不曾抛好夜，\r\n情多唯欲哭残春。阴成杏叶才通日，雨著杨花已污尘。\r\n无限后期知有在，只愁烦作总戎身。"
        },
        {
            "title": "汉南春望",
            "content": "独寻春色上高台，三月皇州驾未回。几处松筠烧后死，\r\n谁家桃李乱中开。奸邪用法原非法，唱和求才不是才。\r\n自古浮云蔽白日，洗天风雨几时来。"
        },
        {
            "title": "上盐铁尚书",
            "content": "南宫环雉隔嚣尘，况值清斋宿大臣。城绝鼓钟更点后，\r\n雨凉烟树月华新。檐前漱晓穹苍碧，庭下眠秋沆瀣津。\r\n闻说务闲心更静，此时忧国合求人。"
        },
        {
            "title": "献仆射相公",
            "content": "清如冰雪重如山，百辟严趋礼绝攀。强虏外闻应丧胆，\r\n平人相见尽开颜。朝廷有道青春好，门馆无私白日闲。\r\n致却垂衣更何事，几多诗句咏关关。"
        },
        {
            "title": "春日书怀",
            "content": "伯牙琴绝岂求知，往往情牵自有诗。垄月正当寒食夜，\r\n春阴初过海棠时。耽书未必酬良相，断酒唯堪作老师。\r\n多病不任衣更薄，东风台上莫相吹。"
        },
        {
            "title": "早春书事",
            "content": "百蛮降伏委三秦，锦里风回岁已新。渠滥水泉花巷湿，\r\n日销冰雪柳营春。何年道胜苏群物，尽室天涯是旅人。\r\n焚却蜀书宜不读，武侯无可律余身。"
        },
        {
            "title": "相国",
            "content": "吾君贤相事南征，独宿军厨负请缨。灯室卧孤如怨别，\r\n月阶簪草似临行。高墉撼铎思巴栈，老木嗥风念野营。\r\n殊忆好僧招不及，夜来仓卒锁严城。"
        },
        {
            "title": "投杜舍人",
            "content": "床上新诗诏草和，栏边清酒落花多。闲消白日舍人宿，\r\n梦觉紫薇山鸟过。春刻几分添禁漏，夏桐初叶满庭柯。\r\n风骚委地苦无主，此事圣君终若何。"
        },
        {
            "title": "并州",
            "content": "少年流落在并州，裘脱文君取次游。携挈共过芳草渡，\r\n登临齐凭绿杨楼。庭前蛱蝶春方好，床上樗蒲宿未收。\r\n坊号偃松人在否，饼炉南畔曲西头。"
        },
        {
            "title": "春日重游平湖",
            "content": "湖上春风发管弦，须临三十此离筵。离人忽有重来日，\r\n游女初非旧少年。官职已辜疲瘵望，诗名空被后生传。\r\n啼莺莫惜蹉跎恨，闲事听吟一两篇。"
        },
        {
            "title": "送人归上党",
            "content": "燕台基坏穴狐蛇，计拙因循岁月赊。兵革未销王在镐，\r\n桑蚕临熟客还家。霏微对岸漳边雨，堆阜邻疆蓟北沙。\r\n若到长平战场地，为求遗镞辟魔邪。"
        },
        {
            "title": "许州题德星亭",
            "content": "瀵水南流东有堤，堤边亭是武陵溪。槎松配石堪僧坐，\r\n蕊杏含春欲鸟啼。高树月生沧海外，远郊山在夕阳西。\r\n频来不似军从事，只戴纱巾曳杖藜。"
        },
        {
            "title": "春日使府寓怀二首",
            "content": "一想流年百事惊，已抛渔父戴尘缨。青春背我堂堂去，\r\n白发欺人故故生。道困古来应有分，诗传身后亦何荣。\r\n谁怜合负清朝力，独把风骚破郑声。\r\n平生无解亦无操，永日书生坐独劳。唯觉宦情如水薄，\r\n不知人事有山高。孤心好直迍犹强，病发慵梳痒更搔。\r\n何事故溪归未得，几抛清浅泛红桃。"
        },
        {
            "title": "送同儒大德归柏梯寺",
            "content": "柏梯还拟谢微官，遥拟千峰送法兰。行径未曾青石断，\r\n拂床终有白云残。京尘濯后三衣洁，山舍禅初万象安。\r\n薇蕨纵多师莫踏，我心犹欲尽图看。"
        },
        {
            "title": "怀汾上旧居",
            "content": "素汾千载傍吾家，常忆衡门对浣纱。好事喜逢投宿客，\r\n刈田因得自生瓜。山头鼓笛阴沉庙，陌上薪蒸突兀车。\r\n投暗作珠何所用，被人专拟害灵蛇。"
        },
        {
            "title": "留题汾上旧居",
            "content": "乡园一别五年归，回首人间总祸机。尚胜邻翁常寂寞，\r\n敢嫌裘马未轻肥。尘颜不见应消落，庭树曾栽已合围。\r\n难说累牵还却去，可怜榆柳尚依依。"
        },
        {
            "title": "平阳寓怀",
            "content": "晋国风流阻洳川，家家弦管路岐边。曾为郡职随分竹，\r\n亦作歌词乞采莲。北榭远峰闲即望，西湖残景醉常眠。\r\n墙花此日休回避，不是当时恶少年。"
        },
        {
            "title": "题平湖",
            "content": "平湖湖畔雨晴新，南北东西不隔尘。映野烟波浮动日，\r\n损花风雨寂寥春。山无俗路藏高士，岸泊仙舟忆主人。\r\n那得载来都未保，此心离此甚情亲。"
        },
        {
            "title": "洛下寓怀",
            "content": "胡为遭遇孰为官，朝野君亲各自欢。敢向官途争虎首，\r\n尚嫌身累爱猪肝。冰霜谷口晨樵远，星火炉边夜坐寒。\r\n唯有报恩心未剖，退居犹欲佩芄兰。"
        },
        {
            "title": "秋夜旅舍寓怀",
            "content": "庭锁荒芜独夜吟，西风吹动故山心。三秋木落半年客，\r\n满地月明何处砧。渔唱乱沿汀鹭合，雁声寒咽陇云深。\r\n平生只有松堪对，露浥霜欺不受侵。"
        },
        {
            "title": "秋日将离滑台酬所知二首",
            "content": "身起中宵骨亦惊，一分年少已无成。松吹竹簟朝眠冷，\r\n雨湿蔬餐宿疾生。僮汲野泉兼土味，马磨霜树作秋声。\r\n相知莫话诗心苦，未似前贤取得名。\r\n灯涩秋光静不眠，叶声身影客窗前。闲园露湿鸣蛩夜，\r\n急雨风吹落木天。城见远山应北岳，野多空地本南燕。\r\n明朝欲别忘形处，愁把离杯听管弦。"
        },
        {
            "title": "春日旅舍书怀",
            "content": "出去归来旅食人，麻衣长带几坊尘。开门草色朝无客，\r\n落案灯花夜一身。贫舍卧多消永日，故园莺老忆残春。\r\n蹉跎冠盖谁相念，二十年中尽苦辛。"
        },
        {
            "title": "赠僧",
            "content": "尽日行方到，何年独此林。客归惟鹤伴，人少似师心。\r\n坐石落松子，禅床摇竹阴。山灵怕惊定，不遣夜猿吟。"
        },
        {
            "title": "寄唁张乔喻坦之",
            "content": "何事尽参差，惜哉吾子诗。日令销此道，天亦负明时。\r\n有路当重振，无门即不知。何当见尧日，相与啜浇漓。"
        },
        {
            "title": "秋雨",
            "content": "宿雨觉才初，亭林忽复徐。簇声诸树密，悬滴四檐疏。\r\n省漏疑方丈，愁炊问斗储。步难多入屐，窗浅欲飘书。\r\n动蠖苍苔静，藏蚕落叶虚。吹交来翕习，雷慢歇踌躇。\r\n滞已妨行路，晴应好荷锄。醉楼思蜀客，鯹市想淮鱼。\r\n径草因缘合，栏花自此除。有形皆霢霂，无地不污潴。\r\n境晦宜甘寝，风清□退居。我魂惊晓簟，邻话喜秋蔬。\r\n既用功成岁，旋应惨变舒。仓箱足可恃，归去傲吾庐。"
        },
        {
            "title": "华岳",
            "content": "簇簇复亭亭，三峰卓杳冥。每思穷本末，应合记图经。\r\n发地连宫观，冲天接井星。河微临巨势，秦重载奇形。\r\n太古朝群后，中央擘巨灵。邻州犹映槛，几县恰当庭。\r\n鹤毳坛风乱，龙漦洞水腥。望遥通北极，上彻见东溟。\r\n客玩晴难偶，农祈雨必零。度关无暑气，过路得愁醒。\r\n羽客时应见，霜猿夜可听。顶悬飞瀑峻，崦合白云青。\r\n混石猜良玉，寻苗得茯苓。从官知侧近，悉俸致岩扃。"
        },
        {
            "title": "桃花",
            "content": "香色自天种，千年岂易逢。开齐全未落，繁极欲相重。\r\n冷湿朝如淡，晴干午更浓。风光新社燕，时节旧春农。\r\n篱落欹临竹，亭台盛间松。乱缘堪羡蚁，深入不如蜂。\r\n有影宜暄煦，无言自冶容。洞连非俗世，溪静接仙踪。\r\n子熟河应变，根盘土已封。西王潜爱惜，东朔盗过从。\r\n醉席眠英好，题诗恋景慵。芳菲聊一望，何必在临邛。"
        },
        {
            "title": "除夜作",
            "content": "和吹度穹旻，虚徐接建寅。不辞加一岁，唯喜到三春。\r\n燎照云烟好，幡悬井邑新。祯祥应北极，调燮验平津。\r\n树欲含迟日，山将退旧尘。兰萎残此夜，竹爆和诸邻。\r\n祝寿思明圣，驱傩看鬼神。团圆多少辈，眠寝独劳筋。\r\n茜旆犹双节，雕盘又五辛。何当平贼后，归作自由身。"
        },
        {
            "title": "送赵道士归天目旧山",
            "content": "愚朴尚公平，此心邻道情。有缘终自鄙，何计逐师行。\r\n日者闻高躅，时人盖强名。口无滋味入，身有羽仪生。\r\n奏乞还乡远，诗曾对御成。土毛珍到越，尘发倦离京。\r\n符叱风雷恶，朝修月露清。观临天目顶，家住海潮声。\r\n道引图看足，参同注解精。休粮一拟问，窗草俟回程。"
        },
        {
            "title": "黄河",
            "content": "何处发昆仑，连乾复浸坤。波浑经雁塞，声振自龙门。\r\n岸裂新冲势，滩余旧落痕。横沟通海上，远色尽山根。\r\n勇逗三峰坼，雄标四渎尊。湾中秋景树，阔外夕阳村。\r\n沫乱知鱼呴，槎来见鸟蹲。飞沙当白日，凝雾接黄昏。\r\n润可资农亩，清能表帝恩。雨吟堪极目，风度想惊魂。\r\n显瑞龟曾出，阴灵伯固存。盘涡寒渐急，浅濑暑微温。\r\n九曲终柔胜，常流可暗吞。人间无博望，谁复到穷源。"
        },
        {
            "title": "酬曹侍御见寄",
            "content": "儒道苦不胜，迩来惟慕禅。触途非巧者，于世分沉然。\r\n要地羞难入，闲居钝更便。清和挑菜食，闷寂闭花眠。\r\n累遣期抛俸，机忘怕与权。妨春愁筦榷，响夜忆林泉。\r\n匪石从遭刖，珠膏枉被煎。讨论唯子厚，藏退合吾先。\r\n旧制群英伏，来章六义全。休旬一拟和，乡思乱情田。"
        },
        {
            "title": "戏题",
            "content": "闪闪动鸣珰，初来烛影傍。拥头珠翠重，萦步绮罗长。\r\n静发歌如磬，连飘气觉香。不言微有笑，多媚总无妆。\r\n坐缺初离席，帘垂却入房。思惟不是梦，此会胜高唐。"
        },
        {
            "title": "蔡州蒋亭",
            "content": "草径彻林间，过桥如入山。蔡侯添水榭，蒋氏本柴关。\r\n静泛穷幽趣，惊飞湿醉颜。恨无优俸买，来得暂时闲。\r\n步与招提接，舟临夕照还。春风应不到，前想负花湾。"
        },
        {
            "title": "一叶落",
            "content": "轻叶独悠悠，天高片影流。随风来此地，何树落先秋。\r\n变色黄应近，辞林绿尚稠。无双浮水面，孤绝落关头。\r\n乍减诚难觉，将凋势未休。客心空自比，谁肯问新愁。"
        },
        {
            "title": "咏柳花",
            "content": "浮生失意频，起絮又飘沦。发自谁家树，飞来独院春。\r\n朝容萦断砌，晴影过诸邻。乱掩宫中蝶，繁冲陌上人。\r\n随波应到海，沾雨或依尘。会向慈恩日，轻轻对此身。"
        },
        {
            "title": "赠歌人",
            "content": "温燠坐相侵，罗襦一水沉。拜深知有意，令背不无心。\r\n近住应名玉，前生约姓阴。东山期已定，相许便抽簪。"
        },
        {
            "title": "绵楼",
            "content": "溪边人浣纱，楼下海棠花。极望虽怀土，多情拟置家。\r\n前山应象外，此地已天涯。未有销忧赋，梁王礼欲奢。"
        },
        {
            "title": "寒食有怀",
            "content": "流落伤寒食，登临望岁华。村球高过索，坟树绿和花。\r\n晋聚应搜火，秦喧定走车。谁知恨榆柳，风景似吾家。"
        },
        {
            "title": "闻官军破吉浪戎小而",
            "content": "一战便抽兵，蛮孤吉浪平。通连无旧穴，要害有新城。\r\n昼卒烽前寝，春农界上耕。高楼一拟望，新雨剑南清。\r\n泸水断嚣氛，妖巢已自焚。汉江无敌国，蛮物在回军。\r\n越巂通游国，苴咩闭聚蚊。空余罗凤曲，哀思满边云。"
        },
        {
            "title": "和杨中丞早春即事",
            "content": "贵宅登临地，春来见物华。远江桥外色，繁杏竹边花。\r\n戍客烽楼迥，文君酒幔斜。新题好不极，珠府未穷奢。"
        },
        {
            "title": "冬日写怀",
            "content": "幕府尽平蛮，客留戎阃间。急流霜夹水，轻霭日连山。\r\n设醴徒惭楚，为郎未姓颜。斯文苦不胜，会拟老民闲。"
        },
        {
            "title": "咏岛",
            "content": "孤岛如江上，诗家犹闭门。一池分倒影，空舸系荒根。\r\n烟湿高吟石，云生偶坐痕。登临有新句，公退与谁论。"
        },
        {
            "title": "送进士许棠下第东归",
            "content": "长安那不住，西笑又东行。若以贫无计，何因事有成。\r\n云峰天外出，江色草中明。谩忝相于分，吾言世甚轻。"
        },
        {
            "title": "春早选寓长安二首",
            "content": "疏拙自沉昏，长安岂是村。春非闲客事，花在五侯门。\r\n道僻惟忧祸，诗深不敢论。扬雄若有荐，君圣合承恩。\r\n旧论已浮海，此心犹滞秦。上僚如报国，公道岂无人。\r\n岩隐悬溪瀑，城居入榻尘。渔舟即拟去，不待晚年身。"
        },
        {
            "title": "下第后春日长安寓居三首",
            "content": "一榜尽精选，此身犹陆沉。自无功谠分，敢抱怨尤心。\r\n暖陌开花气，春居闭日阴。相知岂不有，知浅未知深。\r\n暂屈固何恨，所忧无此时。隔年空仰望，临日又参差。\r\n劳力且成病，壮心能不衰。犹将琢磨意，更欲候宗师。\r\n关东归不得，岂是爱他乡。草碧余花落，春闲白日长。\r\n全家期圣泽，半路敢农桑。独立应无侣，浮生欲自伤。"
        },
        {
            "title": "早春归山中旧居",
            "content": "绿草闭闲院，悄然花正开。新年人未去，戊日燕还来。\r\n雨地残枯沫，灯窗积旧煤。归田语不忘，樗散料非才。"
        },
        {
            "title": "郊居答客",
            "content": "傍舍虫声满，残秋宿雨村。远劳才子骑，光顾野人门。\r\n败叶盘空蔓，雕丛露暗根。相携未尽语，川月照黄昏。"
        },
        {
            "title": "题逃户",
            "content": "几界瞢农桑，凶年竟失乡。朽关生湿菌，倾屋照斜阳。\r\n雨水淹残臼，葵花压倒墙。明时岂致此，应自负苍苍。"
        },
        {
            "title": "春日闲居",
            "content": "权门多见薄，吾道岂终行。散地徒忧国，良时不在城。\r\n花繁春正王，茶美梦初惊。赖有兹文在，犹堪畅此生。"
        },
        {
            "title": "送胡澳下第归蒲津",
            "content": "无媒甘下飞，君子尚麻衣。岁月终荣在，家园近且归。\r\n山光临舜庙，河气隔王畿。甚积汤原思，青青宿麦肥。"
        },
        {
            "title": "恭禧皇太后挽歌词三首",
            "content": "八月曾殊选，三星固异仪。袝陵经灞浐，归赗杂华夷。\r\n旌去题新谥，宫存锁素帏。重泉应不恨，生见太平时。\r\n月落娥兼隐，宫空后岂还。衔哀穷地界，亲莅泣天颜。\r\n旧住留丹药，新陵在碧山。国人伤莫及，应只咏关关。\r\n配圣三朝隔，灵仪万姓哀。多年好黄老，旧日荐贤才。\r\n道著标彤管，宫闲闭绿苔。平生六衣在，曾著祀高禖。"
        },
        {
            "title": "冬日送僧归吴中旧居",
            "content": "去扫冬林下，闲持未遍经。为山低凿牖，容月广开庭。\r\n旧业云千里，生涯水一瓶。还应觅新句，看雪倚禅扃。"
        },
        {
            "title": "赠隐者",
            "content": "门前虽有径，绝向世间行。薙草因逢药，移花便得莺。\r\n甘贫原是道，苦学不为名。莫怪苍髭晚，无机任世情。"
        },
        {
            "title": "送禅僧",
            "content": "寒空孤鸟度，落日一僧归。近寺路闻梵，出郊风满衣。\r\n步摇瓶浪起，盂戛磬声微。还坐栖禅所，荒山月照扉。"
        },
        {
            "title": "赠禅师",
            "content": "梦想青山寺，前年住此中。夜堂吹竹雨，春地落花风。\r\n旧句师曾见，清斋我亦同。浮生蹇莫问，辛苦未成功。"
        },
        {
            "title": "中秋夜寄李溟",
            "content": "满魄断埃氛，牵吟并舍闻。一年唯此夜，到晚愿无云。\r\n待赏从初出，看行过二分。严城亦已闭，悔不预期君。"
        },
        {
            "title": "雕堂",
            "content": "丈室久多病，小园晴独游。鸣蛩孤烛雨，啅雀一篱秋。\r\n圣主恩难谢，生灵志亦忧。他年谁识我，心迹在徐州。"
        },
        {
            "title": "麟中寓居寄蒲中友人",
            "content": "萧条秋雨地，独院阻同群。一夜惊为客，多年不见君。\r\n边心生落日，乡思羡归云。更在相思处，子规灯下闻。"
        },
        {
            "title": "早春归山中旧居",
            "content": "茫茫驱匹马，归处是荒榛。猿迹破庭雪，鼠踪生甑尘。\r\n开门冲网断，扫叶放苔匀。为惜诗情错，应难致此身。"
        },
        {
            "title": "送人自苏州之长沙县官",
            "content": "驱马复乘流，何时发虎丘。全家上南岳，一尉事诸侯。\r\n茶煮朝宗水，船停调角州。炎方好将息，卑湿旧堪忧。"
        },
        {
            "title": "惜春",
            "content": "花开亦花落，时节暗中迁。无计延春日，可能留少年。\r\n小丛初散蝶，高柳即闻蝉。繁艳归何处，满山啼杜鹃。"
        },
        {
            "title": "赠隐者",
            "content": "自得高闲性，平生向北栖。月潭云影断，山叶雨声齐。\r\n庭树人书匝，栏花鸟坐低。相留永不忘，经宿话丹梯。"
        },
        {
            "title": "寄终南隐者",
            "content": "海日东南出，应开岭上扉。扫坛花入篲，科竹露沾衣。\r\n饭后嫌身重，茶中见鸟归。相思爱民者，难说与亲违。"
        },
        {
            "title": "送李溟出塞",
            "content": "边城官尚恶，况乃是羁游。别路应相忆，离亭更少留。\r\n黄沙人外阔，飞雪马前稠。甚险穹庐宿，无为过代州。"
        },
        {
            "title": "送友人出塞",
            "content": "榆关到不可，何况出榆关。春草临岐断，边楼带日闲。\r\n人归穹帐外，鸟乱废营间。此地堪愁想，霜前作意还。"
        },
        {
            "title": "送马戴书记之太原",
            "content": "一曲大河声，全家几日行。从容长约夜，差互忽离城。\r\n镇北胡沙浅，途中霍岳横。相逢莫已讯，诗雅负雄名。"
        },
        {
            "title": "送从兄之太原副使",
            "content": "少载琴书去，须知暂佐军。初程见西岳，尽室渡横汾。\r\n元日何州住，枯风宿馆闻。都门送行处，青紫骑纷纷。"
        },
        {
            "title": "送冯温往河外",
            "content": "琴剑事行装，河关出北方。秦音尽河内，魏画自黎阳。\r\n野日村苗熟，秋霜馆叶黄。风沙问船处，应得立清漳。"
        },
        {
            "title": "升平词十首",
            "content": "瑞气绕宫楼，皇居信上游。远冈连圣祚，平地载神州。\r\n会合皆重译，潺湲近八流。中兴岂假问，据此自千秋。\r\n寥泬敞延英，朝班立位横。宣传无草动，拜舞有衣声。\r\n鸳瓦霜消湿，虫丝日照明。辛勤自不到，遥见似前程。\r\n处处是欢心，时康岁已深。不同三尺剑，应似五弦琴。\r\n寿笑山犹尽，明嫌日有阴。何当怜一物，亦遣断愁吟。\r\n曙质绝埃氛，彤庭列禁军。圣颜初对日，龙尾竞缘云。\r\n佩响交成韵，帘阴暖带纹。逍遥岂有事，于此咏南薰。\r\n一物至周天，洪纤尽晏然。车书无异俗，甲子并丰年。\r\n奇技皆归朴，征夫亦服田。君王故不有，台鼎合韦弦。\r\n日日听歌谣，区中尽祝尧。虫蝗初不害，夷狄近全销。\r\n史笔惟书瑞，天台绝见妖。因令匹夫志，转欲事清朝。\r\n品物尽昭苏，神功复帝谟。他时应有寿，当代且无虞。\r\n赐历通遐俗，移关入半胡。鹪鹩一何幸，于此寄微躯。\r\n无战复无私，尧时即此时。焚香临极早，待月卷帘迟。\r\n端拱乾坤内，何言黈纩垂。君看圣明验，只此是神龟。\r\n旭日上清穹，明堂坐圣聪。衣裳承瑞气，冠冕盖重瞳。\r\n花木经宵露，旌旗入仗风。何期于此地，见说是神工。\r\n五帝三皇主，萧曹魏邴臣。文章惟返朴，戈甲尽生尘。\r\n谏纸应无用，朝纲自有伦。升平不可记，所见是闲人。"
        },
        {
            "title": "国学试风化下",
            "content": "霁阙露穹崇，含生仰圣聪。英明高比日，声教下如风。\r\n静发宸居内，低来品物中。南薰歌自溥，北极响皆通。\r\n蘋末看无状，人间觉有功。因今委泥者，睹此忘途穷。"
        },
        {
            "title": "新雪八韵",
            "content": "大雪满初晨，开门万象新。龙钟鸡未起，萧索我何贫。\r\n耀若花前境，清如物外身。细飞斑户牖，干洒乱松筠。\r\n正色凝高岭，随流助要津。鼎消微是滓，车碾半和尘。\r\n茶兴留诗客，瓜情想戍人。终篇本无字，谁别胜阳春。"
        },
        {
            "title": "杂曲歌辞·升平乐",
            "content": "正气绕宫楼，皇居信上游。远冈延圣祚，平地载神州。\r\n会合皆重译，潺湲近八流。中兴岂假问，据此自千秋。\r\n寥泬敞延英，朝班立位横。宣传无草动，拜舞有衣声。\r\n鸳瓦云消湿，虫丝日照明。辛勤自不到，遥见似前生。\r\n处处足欢声，时康岁已深。不同三尺剑，应似五弦琴。\r\n寿笑山犹尽，明嫌日有阴。何当怜一物，亦遣断愁吟。\r\n曙质绝埃氛，彤庭列禁军。圣颜初对日，龙尾竞缘云。\r\n佩响交成韵，帘阴暖带纹。逍遥岂有事，于此咏南熏。\r\n一物周天至，洪纤尽晏然。车书无异俗，甲子并丰年。\r\n奇技皆归朴，征夫亦服田。君王故不有，台鼎合韦弦。\r\n日日听歌谣，区中尽祝尧。虫蝗初不害，夷狄近全销。\r\n史笔唯书瑞，天台绝见祆。因令匹夫志，转欲事清朝。\r\n品物尽昭苏，神功复帝谟。他时应有寿，当代且无虞。\r\n赐历通遐俗，移关入半胡。鹪鹩一何幸，于此寄微躯。\r\n无战复无私，尧时即此时。焚香临极早，待月卷帘迟。\r\n端拱乾坤内，何言黄主纩垂。君看圣明验，只此是神龟。\r\n旭日上清穹，明堂坐圣聪。衣裳承瑞气，冠冕盖重瞳。\r\n花木经宵露，旌旗立仗风。何期于此地，见说似仙宫。\r\n五帝三皇主，萧曹魏邴臣。文章惟反朴，戈甲尽生尘。\r\n谏纸应无用，朝纲自有伦。升平不可纪，所见是闲人。"
        },
        {
            "title": "关中送别",
            "content": "一行千里外，几事寸心间。才子贫堪叹，男儿别是闲。\r\n黄河淹华岳，白日照潼关。若值乡人问，终军贱不还。"
        },
        {
            "title": "杂曲歌辞·杨柳枝",
            "content": "华清高树出离宫，南陌柔条带暖风。\r\n谁风轻阴是良夜，瀑泉声畔月明中。\r\n洛桥晴影覆江船，羌笛秋声湿塞烟。\r\n闲想习池公宴罢，水蒲风絮夕阳天。\r\n嫩绿轻悬似缀旒，路人遥见隔宫楼。\r\n谁能更近丹墀种，解播皇风入九州。\r\n暖风晴日断浮埃，废路新条发钓台。\r\n处处轻轻可惆怅，后人攀处古人栽。\r\n潭上江边袅袅垂，日高风静絮相随。\r\n青楼一树无人见，正是女郎眠觉时。\r\n汴水高悬百万条，风清两岸一时摇。\r\n隋家力尽虚栽得，无限春风属圣朝。\r\n和花烟树九重城，夹路春阴十万营。\r\n唯向边头不堪望，一株憔悴少人行。\r\n窗外齐垂旭日初，楼边轻好暖风徐。\r\n游人莫道栽无益，桃李清阴却不如。\r\n众木犹寒独早青，御沟桥畔曲江亭。\r\n陶家旧日应如此，一院春条绿绕厅。\r\n帐偃缨垂细复繁，令人心想石家园。\r\n风条月影皆堪重，何事侯门爱树萱。\r\n数首新词带恨成，柳丝牵我我伤情。\r\n柔娥幸有腰支稳，试踏吹声作唱声。\r\n高出军营远映桥，贼兵曾斫火曾烧。\r\n风流性在终难改，依旧春来万万条。\r\n县依陶令想嫌迂，营伴将军即大粗。\r\n此日与君除万恨，数篇风调更应无。\r\n狂似纤腰软胜绵，自多情态更谁怜。\r\n游人不折还堪恨，抛向桥边与路边。\r\n朝阳晴照绿杨烟，一别通波十七年。\r\n应有旧枝无处觅，万株风里卓旌旃。\r\n晴垂芳态吐牙新，雨摆轻条湿面春。\r\n别有出墙高数尺，不知摇动是何人。\r\n暖梳簪朵事登楼，因挂垂杨立地愁。\r\n牵断绿丝攀不得，半空悬着玉搔头。\r\n西园高树后庭根，处处寻芳有折痕。\r\n终忆旧游桃叶舍，一株斜映竹篱门。\r\n刘白苏台总近时，当初章句是谁推。\r\n纤腰舞尽春杨柳，未有侬家一首诗。"
        },
        {
            "title": "杂曲歌辞·行路难",
            "content": "何处力堪殚，人心险万端。藏山难测度，暗水自波澜。\r\n对面如千里，回肠似七盘。已经吴坂困，欲向雁门难。\r\n南北诚须泣，高深不可干。无因善行止，车辙得平安。"
        },
        {
            "title": "舞曲歌辞·柘枝词三首",
            "content": "同营三十万，震鼓伐西羌。战血粘秋草，征尘搅夕阳。\r\n归来人不识，帝里独戎装。\r\n悬军征拓羯，内地隔萧关。日色昆仑上，风声朔漠间。\r\n何当千万骑，飒飒贰师还。\r\n意气成功日，春风起絮天。楼台新邸第，歌舞小婵娟。\r\n急破催摇曳，罗衫半脱肩。"
        },
        {
            "title": "横吹曲辞·长安道",
            "content": "汲汲复营营，东西连两京。关繻古若在，山岳累应成。\r\n各自有身事，不相知姓名。交驰喧众类，分散入重城。\r\n此路去无尽，万方人始生。空馀片言苦，来往觅刘桢。"
        }
    ]
}