{
    "dynasty": "唐",
    "author": "曹松",
    "intro": "字梦征，舒州人。学贾岛为诗，久困名场。至天复初，杜德祥主文，放松及王希羽、刘象、柯崇、郑希颜等及第，年皆七十余，时号五老榜。授秘书省正字。集三卷，今编诗二卷。",
    "items": [
        {
            "title": "水精念珠",
            "content": "等量红缕贯晶荧，尽道匀圆别未胜。\r\n凿断玉潭盈尺水，琢成金地两条冰。\r\n轮时只恐星侵佛，挂处常疑露滴僧。\r\n几度夜深寻不著，琉璃为殿月为灯。"
        },
        {
            "title": "顾少府池上(一作顾少府池亭苇)",
            "content": "池上分行种，公庭觉少尘。\r\n根离潮水岸，韵爽判曹人。\r\n正午回鱼影，方昏息鹭身。\r\n无时不动咏，沧岛思方频。"
        },
        {
            "title": "寄方干",
            "content": "桐庐江水闲，终日对柴关。因想别离处，不知多少山。\r\n钓舟春岸阔，庭树晚烟还。莫便求栖隐，桂枝堪恨颜。"
        },
        {
            "title": "句",
            "content": "追游若遇三清乐，行从应妨一日春。\r\n石脉水流泉滴沙，鬼灯然点松柏花。\r\n鹿眠荒圃寒芜白，鸦噪残阳败叶飞。\r\n华岳影寒清露掌，海门风急白潮头。"
        },
        {
            "title": "碧角簟",
            "content": "细皮重叠织霜纹，滑腻铺床胜锦茵。\r\n八尺碧天无点翳，一方青玉绝纤尘。\r\n蝇行只恐烟粘足，客卧浑疑水浸身。\r\n五月不教炎气入，满堂秋色冷龙鳞。"
        },
        {
            "title": "白角簟",
            "content": "角簟工夫已到头，夏来全占满床秋。\r\n若言保惜归华屋，只合封题寄列侯。\r\n学卷晓冰长怕绽，解铺寒水不教流。\r\n蒲桃锦是潇湘底，曾得王孙价倍酬。"
        },
        {
            "title": "及第敕下宴中献座主杜侍郎",
            "content": "得召丘墙泪却频，若无公道也无因。\r\n门前送敕朱衣吏，席上衔杯碧落人。\r\n半夜笙歌教泥月，平明桃杏放烧春。\r\n南山虽有归溪路，争那酬恩未杀身。"
        },
        {
            "title": "吊北邙",
            "content": "山下望山上，夕阳看又曛。\r\n无人医白发，少地著新坟。\r\n岁代殊相远，贤愚旋不分。\r\n东归聊一吊，乱木倚寒云。"
        },
        {
            "title": "武德殿朝退望九衢春色",
            "content": "玉殿朝初退，天街一看春。\r\n南山初过雨，北阙净无尘。\r\n夹道夭桃满，连沟御柳新。\r\n苏舒同舜泽，煦妪并尧仁。\r\n佳气浮轩盖，和风袭缙绅。\r\n自兹怜万物，同入发生辰。"
        },
        {
            "title": "荆南道中",
            "content": "十月荒郊雪气催，依稀愁色认阳台。\r\n游秦分系三条烛，出楚心殊一寸灰。\r\n高柳莫遮寒月落，空桑不放夜风回。\r\n如何住在猿声里，却被蝉吟引下来。"
        },
        {
            "title": "梢云",
            "content": "殊质资灵贶，陵空发瑞云。\r\n梢梢含树影，郁郁动霞文。\r\n不比因风起，全非触石分。\r\n叶光闲泛滟，枝彩静氛氲。\r\n隐见心无宰，裴回庆自君。\r\n翻飞如可托，长愿在横汾。"
        },
        {
            "title": "商山",
            "content": "垂白商於原下住，儿孙共死一身忙。\r\n木弓未得长离手，犹与官家射麝香。"
        },
        {
            "title": "友人池上咏芦",
            "content": "秋声谁种得，萧瑟在池栏。\r\n叶涩栖蝉稳，丛疏宿鹭难。\r\n敛烟宜下  ，飒吹省先寒。\r\n此物生苍岛，令人忆钓竿。"
        },
        {
            "title": "山寺引泉",
            "content": "劈碎琅  意有馀，细泉高引入香厨。\r\n山僧未肯言根本，莫是银河漏泄无。"
        },
        {
            "title": "山中",
            "content": "要路豪家非往还，岩门先有不曾关。\r\n众心惟恐地无剩，吾意亦忧天惜闲。\r\n白练曳泉窗下石，绛罗垂果枕前山。\r\n樵夫岂解营生业，贵欲自安麋鹿间。"
        },
        {
            "title": "吊李翰林",
            "content": "李白虽然成异物，逸名犹与万方传。\r\n昔朝曾侍玄宗侧，大夜应归贺监边。\r\n山木易高迷故垄，国风长在见遗篇。\r\n投金渚畔春杨柳，自此何人系酒船。"
        },
        {
            "title": "吊建州李员外",
            "content": "铭旌归故里，猿鸟亦凄然。\r\n已葬桐江月，空回建水船。\r\n客传为郡日，僧说读书年。\r\n恐有吟魂在，深山古木边。"
        },
        {
            "title": "客中立春",
            "content": "玉烛传佳节，阳和应此辰。土牛呈岁稔，彩燕表年春。\r\n腊尽星回次，寒余月建寅。梅花将柳色，偏思越乡人。"
        },
        {
            "title": "驸马宅宴罢",
            "content": "粉墙残月照宫祠，宴阕银瓶一半欹。\r\n学语莺儿飞未稳，放身斜坠绿杨枝。"
        },
        {
            "title": "李郎中林亭",
            "content": "只向砌边流野水，樽前上下看鱼儿。\r\n笋蹊已长过人竹，藤径从添拂面丝。\r\n若许白猿垂近户，即无红果压低枝。\r\n大才必拟逍遥去，更遣何人佐盛时。"
        },
        {
            "title": "送乞雨禅师临遇南游",
            "content": "活得枯樵耕者知，巡方又欲向天涯。\r\n珠穿闽国菩提子，杖把灵峰榔栗枝。\r\n春藓任封降虎石，夜雷从傍养龙池。\r\n生缘在地南浮去，自此孤云不可期。"
        },
        {
            "title": "赠道人",
            "content": "住山因以福为庭，便向山中隐姓名。\r\n阆苑驾将雕羽去，洞天赢得绿毛生。\r\n日边肠胃餐霞火，月里肌肤饮露英。\r\n顾我从来断浮浊，拟驱鸡犬上三清。"
        },
        {
            "title": "广州贻匡绪法师",
            "content": "口宣微密不思议，不是除贪即诫痴。\r\n只待外方缘了日，争看内殿诏来时。\r\n周回海树侵阶疾，迢递江潮应井迟。\r\n必竟懒过高坐寺，未能全让法云师。"
        },
        {
            "title": "将入关行次湘阴",
            "content": "背顾秦城在何处，图书作伴过湘东。\r\n神鸦乱噪黄陵近，候雁斜沉梦泽空。\r\n打桨天连晴水白，烧田云隔夜山红。\r\n也知渐老岩栖稳，争奈文闱有至公。"
        },
        {
            "title": "送曾德迈归宁宜春",
            "content": "湘东山川有清辉，袁水词人得意归。几府争驰毛义檄，\r\n一乡看侍老莱衣。筵开灞岸临清浅，路去蓝关入翠微。\r\n想到宜阳更无事，并将欢庆奉庭闱。"
        },
        {
            "title": "春日自吴门之阳羡道中书事",
            "content": "胜异恣游应未遍，路岐犹去几时还。\r\n浪花湖阔虹蜺断，柳线村深鸟雀闲。\r\n千室绮罗浮画楫，两州丝竹会茶山。\r\n眼前便是神仙事，何必须言洞府间。"
        },
        {
            "title": "南海陪郑司空游荔园",
            "content": "荔枝时节出旌斿，南国名园尽兴游。\r\n乱结罗纹照襟袖，别含琼露爽咽喉。\r\n叶中新火欺寒食，树上丹砂胜锦州。\r\n他日为霖不将去，也须图画取风流。"
        },
        {
            "title": "岭南道中",
            "content": "百花成实未成归，未必归心与志违。\r\n但有壶觞资逸咏，尽交风景入清机。\r\n半川阴雾藏高木，一道晴蜺杂落晖。\r\n游子马前芳草合，鹧鸪啼歇又南飞。"
        },
        {
            "title": "拜访陆处士",
            "content": "万卷书边人半白，再来惟恐降玄纁。\r\n性灵比鹤争多少，气力登山较几分。\r\n吟鬓渐无前度漆，寝衣犹有昨宵云。\r\n将知谷口耕烟者，低视齐梁楚赵君。"
        },
        {
            "title": "题昭州山寺常寂上人水阁",
            "content": "常寂常居常寂里，年年月月是空空。\r\n阶前未放岩根断，屋下长教海眼通。\r\n本为入来寻佛窟，不期行处踏龙宫。\r\n他时忆著堪图画，一朵云山二水中。"
        },
        {
            "title": "送陈樵校书归泉州",
            "content": "巨塔列名题，诗心亦罕齐。\r\n除官京下阙，乞假海门西。\r\n别席侵残漏，归程避战鼙。\r\n关遥秦雁断，家近瘴云低。\r\n候马春风馆，迎船晓月溪。\r\n帝京须早入，莫被刺桐迷。"
        },
        {
            "title": "巫峡",
            "content": "巫山苍翠峡通津，下有仙宫楚女真。\r\n不逐彩云归碧落，却为暮雨扑行人。\r\n年年旧事音容在，日日谁家梦想频。\r\n应是荆山留不住，至今犹得睹芳尘。"
        },
        {
            "title": "夜饮",
            "content": "良宵公子宴兰堂，浓麝薰人兽吐香。\r\n云带金龙衔画烛，星罗银凤泻琼浆。\r\n满屏珠树开春景，一曲歌声绕翠梁。\r\n席上未知帘幕晓，青娥低语指东方。"
        },
        {
            "title": "霍山在龙川县",
            "content": "七千七百七十丈，丈丈藤萝势入天。\r\n未必展来空似翅，不妨开去也成莲。\r\n月将河汉分岩转，僧与龙蛇共窟眠。\r\n直是画工须阁笔，况无名画可流传。"
        },
        {
            "title": "洞庭湖",
            "content": "东西南北各连空，波上唯留小朵峰。\r\n长与岳阳翻鼓角，不离云梦转鱼龙。\r\n吸回日月过千顷，铺尽星河剩一重。\r\n直到劫馀还作陆，是时应有羽人逢。"
        },
        {
            "title": "南海",
            "content": "倾腾界汉沃诸蛮，立望何如画此看。\r\n无地不同方觉远，共天无别始知宽。\r\n文魮隔雾朝含碧，老蚌凌波夜吐丹。\r\n万状千形皆得意，长鲸独自转身难。"
        },
        {
            "title": "桂江",
            "content": "未识佳人寻桂水，水云先解傍壶觞。\r\n笋林次第添斑竹，雏鸟参差护锦囊。\r\n乳洞此时连越井，石楼何日到仙乡。\r\n如飞似堕皆青壁，画手不强元化强。"
        },
        {
            "title": "天台瀑布",
            "content": "万仞得名云瀑布，远看如织挂天台。\r\n休疑宝尺难量度，直恐金刀易剪裁。\r\n喷向林梢成夏雪，倾来石上作春雷。\r\n欲知便是银河水，堕落人间合却回。"
        },
        {
            "title": "罗浮山下书逸人壁",
            "content": "海上亭台山下烟，买时幽邃不争钱。\r\n莫言白日催华发，自有丹砂驻少年。\r\n渔钓未归深竹里，琴壶犹恋落花边。\r\n可中更践无人境，知是罗浮第几天。"
        },
        {
            "title": "七夕",
            "content": "牛女相期七夕秋，相逢俱喜鹊横流。\r\n彤云缥缈回金辂，明月婵娟挂玉钩。\r\n燕羽几曾添别恨，花容终不更含羞。\r\n更残便是分襟处，晓箭东来射翠楼。"
        },
        {
            "title": "江外除夜",
            "content": "千门庭燎照楼台，总为年光急急催。\r\n半夜腊因风卷去，五更春被角吹来。\r\n宁无好鸟思花发，应有游鱼待冻开。\r\n不是多岐渐平稳，谁能呼酒祝昭回。"
        },
        {
            "title": "钟陵寒食日与同年裴颜李先辈郑校书郊外闲游",
            "content": "寒节钟陵香骑随，同年相命楚江湄。\r\n云间影过秋千女，地上声喧蹴踘儿。\r\n何处寄烟归草色，谁家送火在花枝。\r\n银瓶冷酒皆倾尽，半卧垂杨自不知。"
        },
        {
            "title": "别湖上主人",
            "content": "门系钓舟云满岸，借君幽致坐移旬。\r\n湖村夜叫白芜雁，菱市晓喧深浦人。\r\n远水日边重作雪，寒林烧后别生春。\r\n不辞更住醒还醉，太一东峰归梦频。"
        },
        {
            "title": "陪湖南李中丞宴隐溪璋",
            "content": "竹林啼鸟不知休，罗列飞桥水乱流。\r\n触散柳丝回玉勒，约开莲叶上兰舟。\r\n酒边旧侣真何逊，云里新声是莫愁。\r\n若值主人嫌昼短，应陪秉烛夜深游。"
        },
        {
            "title": "赠广宣大师",
            "content": "忆昔同游紫阁云，别来三十二回春。\r\n白头相见双林下，犹是清朝未退人。"
        },
        {
            "title": "言怀",
            "content": "出山不得意，谒帝值戈鋋。\r\n岂料为文日，翻成用武年。"
        },
        {
            "title": "赠镜湖处士方干二首",
            "content": "包含教化剩搜罗，句出东瓯奈峭何。\r\n世路不妨平处少，才人唯是屈声多。\r\n云来岛上便幽石，月到湖心忌白波。\r\n后辈难为措机杼，先生织字得龙梭。\r\n只拟应星眠越绝，唯将丽什当高勋。\r\n磨砻清浊人难会，织络虚无帝亦闻。\r\n鸟道未知山足雨，渔家已没镜中云。\r\n他时莫为三征起，门外沙鸥解笑君。"
        },
        {
            "title": "南朝",
            "content": "三篱盖驰道，风烈一无取。\r\n时见牧牛童，嗔牛吃禾黍。"
        },
        {
            "title": "夏日东斋",
            "content": "三庚到秋伏，偶来松槛立。\r\n热少清风多，开门放山入。"
        },
        {
            "title": "金谷园",
            "content": "当年歌舞时，不说草离离。\r\n今日歌舞尽，满园秋露垂。"
        },
        {
            "title": "钟陵寒食日郊外闲游",
            "content": "可怜时节足风情，杏子粥香如冷饧。\r\n无奈春风输旧火，遍教人唤作山樱。"
        },
        {
            "title": "春草",
            "content": "不独满池塘，梦中佳句香。\r\n春风有馀力，引上古城墙。"
        },
        {
            "title": "南海旅次",
            "content": "忆归休上越王台，归思临高不易裁。\r\n为客正当无雁处，故园谁道有书来。\r\n城头早角吹霜尽，郭里残潮荡月回。\r\n心似百花开未得，年年争发被春催。"
        },
        {
            "title": "江西逢僧省文",
            "content": "闽地高僧楚地逢，僧游蛮锡挂垂松。\r\n白云逸性都无定，才出双峰爱五峰。\r\n高僧不负雪峰期，却伴青霞入翠微。\r\n百叶岩前霜欲降，九枝松上鹤初归。\r\n风生碧涧鱼龙跃，威振金楼燕雀飞。\r\n想得白莲花上月，满山犹带旧光辉。"
        },
        {
            "title": "中秋对月",
            "content": "无云世界秋三五，共看蟾盘上海涯。\r\n直到天头天尽处，不曾私照一人家。"
        },
        {
            "title": "送僧入蜀过夏",
            "content": "师言结夏入巴峰，云水回头几万重。\r\n五月峨眉须近火，木皮领重只如冬。"
        },
        {
            "title": "送僧入庐山",
            "content": "若到江州二林寺，遍游应未出云霞。\r\n庐山瀑布三千仞，画破青霄始落斜。"
        },
        {
            "title": "乱后入洪州西山",
            "content": "寂寂阴溪水漱苔，尘中将得苦吟来。\r\n东峰道士如相问，县令而今不姓梅。"
        },
        {
            "title": "己亥岁二首僖宗广明元年",
            "content": "泽国江山入战图，生民何计乐樵苏。\r\n凭君莫话封侯事，一将功成万骨枯。\r\n传闻一战百神愁，两岸强兵过未休。\r\n谁道沧江总无事，近来长共血争流。"
        },
        {
            "title": "览春榜喜孙鄠成名",
            "content": "门外报春榜，喜君天子知。\r\n旧愁浑似雪，见日总消时。\r\n塔下牡丹气，江头杨柳丝。\r\n风光若有分，无处不相宜。"
        },
        {
            "title": "岳阳晚泊",
            "content": "轻帆下阔流，便泊此沙洲。\r\n湖影撼山朵，日阳烧野愁。\r\n白波争起倒，青屿或沈浮。\r\n是际船中望，东南仞仞秋。"
        },
        {
            "title": "赠雷乡张明府",
            "content": "任官征战后，度日寄闲身。\r\n封卷还高客，飞书问野人。\r\n废田教种谷，生路遣寻薪。\r\n若起柴桑兴，无先漉酒巾。"
        },
        {
            "title": "赠馀干袁明府",
            "content": "一雨西城色，陶家心自清。\r\n山衔中郭分，云卷下湖程。\r\n公署闻流木，人烟入废城。\r\n难忘楚尽处，新有越吟生。"
        },
        {
            "title": "哭胡处士",
            "content": "丘中久不起，将谓诏书来。\r\n及见凌云说，方知掩夜台。\r\n白衣归北路，玄造亦遗才。\r\n世上亡君后，诗声更大哉。"
        },
        {
            "title": "浙右赠陆处士",
            "content": "静节灌园馀，得非成隐居。\r\n长当庚子日，独拜五经书。\r\n白浪吹亡国，秋霜洗大虚。\r\n门前是京口，身外不营储。"
        },
        {
            "title": "石头怀古",
            "content": "日月出又没，台城空白云。\r\n虽宽百姓土，渐缺六朝坟。\r\n禾黍是亡国，山河归圣君。\r\n松声骤雨足，几寺晚钟闻。"
        },
        {
            "title": "宿溪僧院",
            "content": "少年云溪里，禅心夜更闲。\r\n煎茶留静者，靠月坐苍山。\r\n露白钟寻定，萤多户未关。\r\n嵩阳大石室，何日译经还。"
        },
        {
            "title": "曲江暮春雪霁",
            "content": "霁动江池色，春残一去游。\r\n菰风生马足，槐雪滴人头。\r\n北阙尘未起，南山青欲流。\r\n如何多别地，却得醉汀洲。"
        },
        {
            "title": "喜友人归上元别业",
            "content": "一樯千里外，隐者兴宜孤。\r\n落日长边海，秋风满故都。\r\n掩关苔色老，盘径叶声枯。\r\n匡岳来时过，迟回绝顶无。"
        },
        {
            "title": "立春日",
            "content": "春饮一杯酒，便吟春日诗。\r\n木梢寒未觉，地脉暖先知。\r\n鸟啭星沈后，山分雪薄时。\r\n赏心无处说，怅望曲江池。"
        },
        {
            "title": "庐山访贾匡",
            "content": "西城疾病日，此地少寻君。\r\n古迹春犹在，遥泉夜尽闻。\r\n片时三处雨，九叠几重云。\r\n到者皆忘寐，神精与俗分。"
        },
        {
            "title": "九江送方干归镜湖",
            "content": "一樯悬五两，此日动归风。\r\n客路抛湓口，家林入镜中。\r\n谭馀云出峤，咏苦月欹空。\r\n更若看鳷鹊，何人夜坐同。"
        },
        {
            "title": "忆江西（一作南并悼亡友）",
            "content": "前心奈兵阻，悔作豫章分。\r\n芳草未归日，故人多是坟。\r\n帆行出岫雨，马践过江云。\r\n此地一樽酒，当时皆以文。"
        },
        {
            "title": "寒食日题杜鹃花",
            "content": "一朵又一朵，并开寒食时。\r\n谁家不禁火，总在此花枝。"
        },
        {
            "title": "吊贾岛二首",
            "content": "先生不折桂，谪去抱何冤。\r\n已葬离燕骨，难招入剑魂。\r\n旅坟低却草，稚子哭胜猿。\r\n冥寞如搜句，宜邀贺监论。\r\n青旆低寒水，清笳出晓风。\r\n鸟为伤贾傅，马立葬滕公。\r\n松柏青山上，城池白日中。\r\n一朝今古隔，惟有月明同。"
        },
        {
            "title": "题鹤鸣泉",
            "content": "仙鹤曾鸣处，泉兼半井苔。\r\n直峰抛影入，片月泻光来。\r\n潋滟侵颜冷，深沉慰眼开。\r\n何因值舟顶，满汲石瓶回。"
        },
        {
            "title": "贻住山僧",
            "content": "罢讲巡岩坞，无穷得野情。\r\n腊高犹伴鹿，夏满不归城。\r\n云朵缘崖发，峰阴截水清。\r\n自然双洗耳，唯任白毫生。"
        },
        {
            "title": "题甘露寺",
            "content": "香门接巨垒，画角间清钟。\r\n北固一何峭，西僧多此逢。\r\n天垂无际海，云白久晴峰。\r\n旦暮然灯外，涛头振蛰龙。"
        },
        {
            "title": "除夜",
            "content": "残腊即又尽，东风应渐闻。\r\n一宵犹几许，两岁欲平分。\r\n燎暗倾时斗，春通绽处芬。\r\n明朝遥捧酒，先合祝尧君。"
        },
        {
            "title": "边上送友人归宁",
            "content": "乡路穿京过，宁心去少同。\r\n日斜寻阔碛，春尽逐归鸿。\r\n独树河声外，凝笳塞色中。\r\n怜君到此处，却背老莱风。"
        },
        {
            "title": "送邵安石及第（一作选辇归连州觐省）",
            "content": "及第兼归觐，宜忘涉驿劳。\r\n青云重庆少，白日一飞高。\r\n转楚闻啼狖，临湘见叠涛。\r\n海阳沈饮罢，何地佐旌旄。"
        },
        {
            "title": "塞上",
            "content": "边寒来所阔，今日复明朝。\r\n河凌坚通马，胡云缺见雕。\r\n砂中程独泣，乡外隐谁招。\r\n回首若经岁，灵州生柳条。"
        },
        {
            "title": "赠衡山麋明府",
            "content": "为县潇湘水，门前树配苔。\r\n晚吟公籍少，春醉积林开。\r\n涤砚松香起，擎茶岳影来。\r\n任官当此境，更莫梦天台。"
        },
        {
            "title": "题湖南岳麓寺",
            "content": "海云山上寺，每到每开襟。\r\n万木长不住，细泉听更深。\r\n蜩沾高雨断，鸟遇夕岚沈。\r\n此地良宵月，秋怀隔楚砧。"
        },
        {
            "title": "江西题东湖",
            "content": "凿出江湖思，凉多    间。\r\n无风触微浪，半日  秋山。\r\n客袖沙光满，船窗荻影闲。\r\n时人见黄绶，应笑狎鸥还。"
        },
        {
            "title": "书翠岩寺壁",
            "content": "何年话尊宿，瞻礼此堂中。\r\n入郭非无路，归林自学空。\r\n溅瓶云峤水，逆磬雪川风。\r\n时说南庐事，知师用意同。"
        },
        {
            "title": "铅山写怀",
            "content": "天涯兵火后，风景畏临门。\r\n骨肉到时节，团圆因梦魂。\r\n池塘营水眼，岭峤结花根。\r\n耳纵听歌吹，中心不可论。"
        },
        {
            "title": "赠胡处士",
            "content": "年光离岳色，带疾卧南原。\r\n白日与无事，俗人嗔闭门。\r\n樵鱼临片水，野鹿入荒园。\r\n莫问荣华事，清霜点发根。"
        },
        {
            "title": "与胡汾坐月期贯休上人不至",
            "content": "扫庭秋漏滴，接话贵忘眠。\r\n静夜人相语，低枝鸟暗迁。\r\n星围南极定，月照断河连。\r\n后会花宫子，应开石上禅。"
        },
        {
            "title": "再到洪州望西山松常栖此山",
            "content": "洪州向西顾，不忍暂忘君。\r\n记得瀑泉落，省同幽鸟闻。\r\n一回经雨雹，长有剩风云。\r\n未定却栖息，前头江海分。"
        },
        {
            "title": "九江暮春书事",
            "content": "杨柳城初锁，轮蹄息去踪。\r\n春流无旧岸，夜色失诸峰。\r\n影动渔边火，声迟话后钟。\r\n明朝回去雁，谁向北郊逢。"
        },
        {
            "title": "送进士喻坦之游太原",
            "content": "北鄙征难尽，诗愁满去程。\r\n废巢侵烧色，荒冢入锄声。\r\n逗野河流浊，离云碛日明。\r\n并州戎垒地，角动引风生。"
        },
        {
            "title": "都门送许棠东归（一作送进士张乔）",
            "content": "旧客东归远，长安诗少朋。\r\n去愁分碛雁，行计逐乡僧。\r\n华岳无时雪，黄河漫处冰。\r\n知辞国门路，片席认西陵。"
        },
        {
            "title": "金陵道中寄",
            "content": "忍苦待知音，无时省废吟。\r\n始为分路客，莫问向隅心。\r\n峤翠藏幽瀑，枝风下晓禽。\r\n忆君秋欲尽，马上秣陵砧。"
        },
        {
            "title": "寄崇圣寺僧（一作关山寄诗赠清越）",
            "content": "不醉长安酒，冥心只似师。\r\n望山吟过日，伴鹤立多时。\r\n沟远流声细，林寒绿色迟。\r\n庵西萝月夕，重约语空期。"
        },
        {
            "title": "信州闻通寺题僧砌下泉",
            "content": "细声从峤足，幽淡浸香墀。\r\n此境未开日，何人初见时。\r\n耗痕延黑藓，净罅吐微澌。\r\n应有乔梢鹤，下来当饮之。"
        },
        {
            "title": "送人庭鹤",
            "content": "度岁休笼闭，身轻好羽仪。\r\n白云  是伴，沧海得因谁。\r\n唳起遗残食，盘馀在迥枝。\r\n条风频雨去，只恐更相随。"
        },
        {
            "title": "赠华阴李明府",
            "content": "佩墨县兼清，约关西近城。\r\n三峰岂不重，厚地戴犹轻。\r\n雪筱欹难直，风泉喷易横。\r\n须知高枕外，长是劝民耕。"
        },
        {
            "title": "题僧松禅（一作题僧院松）",
            "content": "空山涧畔枯松树，禅老堂头甲乙身。\r\n传是昔朝僧种著，下头应有茯苓神。"
        },
        {
            "title": "送左协律京西从事",
            "content": "辟书来几日，遂喜就嘉招。\r\n犹向风沙浅，非于甸服遥。\r\n时平无探骑，秋静见盘雕。\r\n若遣关中使，烦君问寂寥。"
        },
        {
            "title": "山中言事",
            "content": "岚霭润窗棂，吟诗得冷症。\r\n教餐有效药，多愧独行僧。\r\n云湿煎茶火，冰封汲井绳。\r\n片扉深著掩，经国自无能。"
        },
        {
            "title": "哭李频员外时在建川",
            "content": "出麾临建水，下世在公堂。\r\n苦集休开箧，清资罢转郎。\r\n瘴中无子奠，岭外一妻孀。\r\n定是浮香骨，东归就故乡。"
        },
        {
            "title": "上广州支使王拾遗",
            "content": "明时应不谏，天幕称仙才。\r\n聘入关中去，人从帝侧来。\r\n诗窗盛岛屿，檄盾照风雷。\r\n几度陪旄节，营巡海色回。"
        },
        {
            "title": "山中",
            "content": "此地似商岭，云霞空往还。\r\n衰条难定鸟，缺月易依山。\r\n野色耕不尽，溪容钓自闲。\r\n分因多卧退，百计少相关。"
        },
        {
            "title": "秋日送方干游上元",
            "content": "天高淮泗白，料子趋修程。\r\n汲水疑山动，扬帆觉岸行。\r\n云离京口树，雁入石头城。\r\n后夜分遥念，诸峰霜露生。"
        },
        {
            "title": "猿",
            "content": "曾宿三巴路，今来不愿听。\r\n云根啼片白，峰顶掷尖青。\r\n护果憎禽啄，栖霜觑叶零。\r\n唯应卧岚客，怜尔傍岩扃。"
        },
        {
            "title": "林下书怀寄建州李频员外",
            "content": "一从诸事懒，海上迹宜沉。\r\n吾道不当路，鄙人甘入林。\r\n云垂方觅鹤，月湿始收琴。\r\n水石南州好，谁陪刻骨吟。"
        },
        {
            "title": "访山友",
            "content": "一径通高屋，重云翳两原。\r\n山寒初宿顶，泉落未知根。\r\n急雨洗荒壁，惊风开静门。\r\n听君吟废夜，苦却建溪猿。"
        },
        {
            "title": "古冢",
            "content": "代远已难问，累累次古城。\r\n民田侵不尽，客路踏还平。\r\n作穴蛇分蛰，依冈鹿绕行。\r\n唯应风雨夕，鬼火出林明。"
        },
        {
            "title": "慈恩寺东楼",
            "content": "寺楼凉出竹，非与曲江赊。\r\n野火流穿苑，秦山叠入巴。\r\n风梢离众叶，岸角积虚沙。\r\n此地钟声近，令人思未涯。"
        },
        {
            "title": "赠南陵李主簿",
            "content": "外邑官同隐，宁劳短吏趋。\r\n看云情自足，爱酒逸应无。\r\n簟席弹棋子，衣裳惹印朱。\r\n仍闻陂水近，亦拟掉菰蒲。"
        },
        {
            "title": "送德光禅师",
            "content": "天涯缘事了，又造石霜微。\r\n不以千峰险，唯将独影归。\r\n有为嫌假佛，无境是真机。\r\n到后流沙锡，何时更有飞。"
        },
        {
            "title": "观山寺僧穿井重礼石霜长者",
            "content": "云僧凿山井，寒碧在中庭。\r\n况是分岩眼，同来下石瓶。\r\n旁痕终变藓，圆影即澄星。\r\n异夜天龙蛰，应闻说叶经。"
        },
        {
            "title": "荐福寺赠应制白公一作栖白太师",
            "content": "才子紫檀衣，明君宠顾时。\r\n讲升高座懒，书答重臣迟。\r\n瓶势倾圆顶，刀声落碎髭。\r\n还闻穿内去，随驾进新诗。"
        },
        {
            "title": "哭胡处士",
            "content": "故人江阁在，重到事悠悠。\r\n无尔向潭上，为吾倾瓮头。\r\n空馀赤枫叶，堕落钓鱼舟。\r\n疑是冲虚去，不为天地囚。"
        },
        {
            "title": "钟陵野步",
            "content": "冈扉聊自启，信步出波边。\r\n野火风吹阔，春冰鹤啄穿。\r\n渚樯齐驿树，山鸟入公田。\r\n未创孤云势，空思白阁年。"
        },
        {
            "title": "滕王阁春日晚眺",
            "content": "凌春帝子阁，偶眺日移西。\r\n浪势平花坞，帆阴上柳堤。\r\n凝岚藏宿翼，叠鼓碎归蹄。\r\n只此长吟咏，因高思不迷。"
        },
        {
            "title": "山中寒夜呈进士许棠",
            "content": "山寒草堂暖，寂夜有良朋。\r\n读易分高烛，煎茶取折冰。\r\n庭垂河半角，窗露月微棱。\r\n俱入论心地，争无俗者憎。"
        },
        {
            "title": "晨起",
            "content": "晓色教不睡，卷帘清气中。\r\n林残数枝月，发冷一梳风。\r\n并鸟含钟语，欹荷隔雾空。\r\n莫疑营白日，道路本无穷。"
        },
        {
            "title": "塞上行",
            "content": "上将拥黄须，安西逐指呼。\r\n离乡俱少壮，到碛减肌肤。\r\n风雪夜防塞，腥膻朝系胡。\r\n为君乐战死，谁喜作征夫。"
        },
        {
            "title": "夏云",
            "content": "势能成岳仞，顷刻长崔嵬。\r\n暝鸟飞不到，野风吹得开。\r\n一天分万态，立地看忘回。\r\n欲结暑宵雨，先闻江上雷。"
        },
        {
            "title": "道中",
            "content": "出门嗟世路，何日朴风归。\r\n是处太行险，    应解飞。\r\n主人厚薄礼，客子新故衣。\r\n所以浇浮态，多令行者违。"
        },
        {
            "title": "书怀",
            "content": "默默守吾道，望荣来替愁。\r\n吟诗应有罪，当路却如雠。\r\n陆海傥难溺，九霄争便休。\r\n敢言名誉出，天未白吾头。"
        },
        {
            "title": "望九华寄池阳太守",
            "content": "造华峰峰异，宜教岳德谦。\r\n灵踪载籍古，怪刃刺云尖。\r\n盘蹙陵阳壮，孤标建邺瞻。\r\n霁馀堪洗目，青出谢家檐。"
        },
        {
            "title": "商山夜闻泉",
            "content": "泻月声不断，坐来心益闲。\r\n无人知落处，万木冷空山。\r\n远忆云容外，幽疑石缝间。\r\n那辞通曙听，明日度蓝关。"
        },
        {
            "title": "答匡山僧赠榔栗杖",
            "content": "栗杖出匡顶，百中无一枝。\r\n虽因野僧得，犹畏岳神知。\r\n画月冷光在，指云秋片移。\r\n宜留引蹇步，他日访峨嵋。"
        },
        {
            "title": "月",
            "content": "寥寥天地内，夜魄爽何轻。\r\n频见此轮满，即应华发生。\r\n不圆争得破，才正又须倾。\r\n人事还如此，因知倚伏情。"
        },
        {
            "title": "感世",
            "content": "触目尽如幻，幻中能几时。\r\n愁来舍行乐，事去莫吞悲。\r\n白发不由己，黄金留待谁。\r\n耕烟得铭志，翻为古人思。"
        },
        {
            "title": "言怀",
            "content": "冥心坐似痴，寝食亦如遗。\r\n为觅出人句，只求当路知。\r\n岂能穷到老，未信达无时。\r\n此道须天付，三光幸不私。"
        },
        {
            "title": "哭陈陶处士",
            "content": "园里先生冢，鸟啼春更伤。\r\n空馀八封树，尚对一茅堂。\r\n白日埋杜甫，皇天无耒阳。\r\n如何稽古力，报答甚茫茫。"
        },
        {
            "title": "送胡一作王中丞使日东",
            "content": "辞天理玉簪，指日使鸡林。\r\n犹有中华恋，方同积浪深。\r\n张帆度鲸口，衔命见臣心。\r\n渥泽遐宣后，归期抵万金。"
        },
        {
            "title": "南游",
            "content": "直到南箕下，方谙涨海头。\r\n君恩过铜柱，戎节限交州。\r\n犀占花阴卧，波冲瘴色流。\r\n远夷非不乐，自是北人愁。"
        },
        {
            "title": "贻世",
            "content": "富者非义取，朴风争肯还。\r\n红尘不待晓，白首有谁闲。\r\n浅度四溟水，平看诸国山。\r\n只消年作劫，俱到总无间。"
        },
        {
            "title": "崇义里言怀",
            "content": "马蹄京洛岐，复此少闲时。\r\n老积沧洲梦，秋乖白阁期。\r\n平生五字句，一夕满头丝。\r\n把向侯门去，侯门未可知。"
        },
        {
            "title": "慈恩寺贻楚霄上人",
            "content": "在秦生楚思，波浪接禅关。\r\n塔碍高林鸟，窗开白日山。\r\n树阴移草上，岸色透庭间。\r\n入内谈经彻，空携讲疏还。"
        },
        {
            "title": "僧院松",
            "content": "此木韵弥全，秋霄学瑟弦。\r\n空知百馀尺，未定几多年。\r\n古甲磨云拆，孤根捉地坚。\r\n何当抛一干，作盖道场前。"
        },
        {
            "title": "长安春日",
            "content": "浩浩看花晨，六街扬远尘。\r\n尘中一丈日，谁是晏眠人。\r\n御柳舞着水，野莺啼破春。\r\n徒云多失意，犹自惜离秦。"
        },
        {
            "title": "青龙寺赠云颢法师",
            "content": "紫檀衣且香，春殿日尤长。\r\n此地开新讲，何山锁旧房。\r\n僧名喧北阙，师印续南方。\r\n莫惜青莲喻，秦人听未忘。"
        },
        {
            "title": "观华夷图",
            "content": "落笔胜缩地，展图当晏宁。\r\n中华属贵分，远裔占何星。\r\n分寸辨诸岳，斗升观四溟。\r\n长疑未到处，一一似曾经。"
        }
    ]
}