{
    "dynasty": "辽",
    "author": "寺公大师",
    "intro": "",
    "items": [
        {
            "title": "醉义歌",
            "content": "晓来雨霁日苍凉，枕帏摇曳西风香。\r\n困眠未足正展转，儿童来报今重阳。\r\n吟儿苍苍浑塞色，客怀衮衮皆吾乡。\r\n敛衾默坐思往事，天涯三载空悲伤。\r\n正是幽人叹幽独，东邻携酒来茅屋。\r\n怜予病窜伶仃愁，自言新酿秋泉曲。\r\n凌晨未盥三两卮，旋酌连斟折栏菊。\r\n我本清癯酒户低，羁怀开拓何其速。\r\n愁肠解结干万重，高谈几笑吟秋风。\r\n遥望无何风色好，飘飘渐远尘寰中。\r\n渊明笑问斥逐事，谪仙遥指华胥宫。\r\n华胥咫尺尚未及，人间万事纷纷空。\r\n一器才空开一器，宿酲未解人先醉。\r\n携棋挈榼近花前，折花顾影聊相戏。\r\n生平岂无同道徒，海角天涯我遐弃。\r\n我爱南村农丈人，山溪幽隐潜修真。\r\n老病尤耽黑甜味，古风清远途犹迍。\r\n喧嚣避遁岩路僻，幽闲放旷云泉滨。\r\n旋舂新黍爨香(饣卞)，一樽浊酒呼予频。\r\n欣然命驾匆匆去，漠漠霜天行古路。\r\n穿村迤逦入中门，老幼仓忙不宁处。\r\n丈人迎立尾杯寒，老母自供山果醋。\r\n扶携齐唱雅声清，酬酢温语如甘澍。\r\n谓予绿鬓犹可需，谢渠黄发勤相谕。\r\n随分穷秋摇酒卮，席边篱畔花无数。\r\n巨觥深斝新词催，闲诗古语玄关开。\r\n开杯属酒谢予意，村家不弃来相陪。\r\n适遇今年东鄙阜，黍稷馨香栖畎亩。\r\n相进斗酒不浃旬，爱君萧散真良友。\r\n我酬一语白丈人，解译羁愁感黄耇。\r\n请君举盏无言他，与君却唱醉义歌。\r\n风云不与世荣别，石火又异人生何。\r\n荣利傥来岂苟得，穷通夙定徒奔波。\r\n梁冀跋扈德何在，仲尼削迹名终多。\r\n古来此事元如是，毕竟思量何怪此。\r\n争如终日且开樽，驾酒乘杯醉乡里。\r\n醉中佳趣欲告君，至乐无形难说似。\r\n泰山载斫为深杯，长河酿酒斟酌之。\r\n迷人愁客世无数，呼来稻耳充罚卮。\r\n一杯愁思初消铄，两盏迷魂成勿药。\r\n尔后连浇三五卮，干愁万恨风蓬落。\r\n胸中渐得春气和，腮边不觉衰颜却。\r\n四时为驭驰太虚，二曜为轮辗空廓。\r\n须吏纵辔入无何，自然汝我融真乐。\r\n陶陶一任玉山颓，藉地为茵天作幕。\r\n丈人我语真非真，真兮此外何足云。\r\n丈人我语君听否?听则利名何足有。\r\n问君何事从劬劳，此何为卑彼岂高。\r\n蜃楼日出寻变灭，云峰风起难坚牢。\r\n芥纳须弥亦闲事，谁知大海吞鸿毛。\r\n梦里蝴蝶勿云假，庄周觉亦非真者。\r\n以指喻指指成虚，马喻马兮马非马。\r\n天地犹一马，万物一指同。\r\n胡为一指分彼此，胡为一马奔西东。\r\n人之富贵我富贵，我之贫困非予穷。\r\n三界唯心更无物，世中物我成融通。\r\n君不见千年之松化仙客，节妇登山身变石。\r\n木魂石质既我同，有情于我何瑕隙。\r\n自料吾身非我身，电光兴废重相隔。\r\n农丈人，干头万绪几时休，\r\n举觞酩酊忘形迹。"
        }
    ]
}