{
    "dynasty": "汉",
    "author": "班固",
    "intro": "",
    "items": [
        {
            "title": "诗",
            "content": "宝剑值千金。\r\n指之干树枝。"
        },
        {
            "title": "诗",
            "content": "长安何纷纷。\r\n诏葬霍将军。\r\n刺绣被百领。\r\n县官给衣衾。"
        },
        {
            "title": "咏史",
            "content": "三王德弥薄。\r\n惟后用肉刑。\r\n太苍令有罪。\r\n就递长安城。\r\n自恨身无子。\r\n困急独茕茕。\r\n小女痛父言。\r\n死者不可生。\r\n上书诣阙下。\r\n思古歌鸡鸣。\r\n忧心摧折裂。\r\n晨风扬激声。\r\n圣汉孝文帝。\r\n恻然感至情。\r\n百男何愦愦。\r\n不如一缇萦。"
        },
        {
            "title": "论功歌诗",
            "content": "后土化育兮四时行。\r\n修灵液养兮元气覆。\r\n冬同云兮春霡霂。\r\n膏泽洽兮殖嘉谷。"
        },
        {
            "title": "论功歌诗",
            "content": "因露寝兮产灵芝。\r\n象三德兮瑞应图。\r\n延寿命兮光此都。\r\n配上帝兮象太微。\r\n参日月兮扬光辉。"
        },
        {
            "title": "白雉诗",
            "content": "启灵篇兮披瑞图。\r\n获白雉兮效素乌。\r\n嘉祥阜兮集皇都。\r\n发皓羽兮奋翘英。\r\n容洁朗兮于纯精。\r\n彰皇德兮侔周成。\r\n永延长兮膺天庆。"
        },
        {
            "title": "宝鼎诗",
            "content": "岳修贡兮川效珍。\r\n吐金景兮歊浮云。\r\n宝鼎见兮色纷缊。\r\n焕其炳兮被龙文。\r\n登祖庙兮享圣神。\r\n昭灵德兮弥亿年。"
        },
        {
            "title": "灵台诗",
            "content": "乃经灵台。\r\n灵台既崇。\r\n帝勤时登。\r\n爰考休征。\r\n三光宣精。\r\n五行布序。\r\n习习祥风。\r\n祁祁甘雨。\r\n百谷蓁蓁。\r\n庶草蕃庑。\r\n屡惟丰年。\r\n于皇乐胥。"
        },
        {
            "title": "辟雍诗",
            "content": "乃流辟雍。\r\n辟雍汤汤。\r\n圣皇莅止。\r\n造舟为梁。\r\n皤皤国老。\r\n乃父乃兄。\r\n抑抑威仪。\r\n孝友光明。\r\n于赫太上。\r\n示我汉行。\r\n洪化惟神。\r\n永观厥成。"
        },
        {
            "title": "明堂诗",
            "content": "于昭明堂。\r\n明堂孔阳。\r\n圣皇宗祀。\r\n穆穆煌煌。\r\n上帝宴飨。\r\n五位时序。\r\n谁其配之。\r\n世祖光武。\r\n普天率土。\r\n各以其职。\r\n猗欤缉熙。\r\n允怀多福。"
        }
    ]
}