{
    "dynasty": "汉",
    "author": "辛延年",
    "intro": "",
    "items": [
        {
            "title": "羽林郎",
            "content": "昔有霍家奴，姓冯名子都。\r\n依倚将军势，调笑酒家胡。\r\n胡姬年十五，春日独当垆。\r\n长裾连理带，广袖合欢襦。\r\n头上蓝田玉，耳后大秦珠。\r\n两鬟何窈窕，一世良所无。\r\n一鬟五百万，两鬟千万余。\r\n不意金吾子，娉婷过我庐。\r\n银鞍何煜耀，翠盖空踟蹰。\r\n就我求清酒，丝绳提玉壶。\r\n就我求珍肴，金盘脍鲤鱼。\r\n贻我青铜镜，结我红罗裾。\r\n不惜红罗裂，何论轻贱躯。\r\n男儿爱后妇，女子重前夫。\r\n人生有新旧，贵贱不相逾。\r\n多谢金吾子，私爱徒区区。"
        }
    ]
}