{
    "dynasty": "汉",
    "author": "蔡邕",
    "intro": "",
    "items": [
        {
            "title": "酸枣令刘熊碑诗",
            "content": "猗欤明哲。\r\n秉道之枢。\r\n养□之福。\r\n匪德之隅。\r\n渊乎其长。\r\n涣乎成功。\r\n政暇民豫。\r\n新我□通。\r\n用行则达。\r\n以诱我邦。\r\n赖兹刘父。\r\n用说其蒙。\r\n泽零年丰。\r\n黔首歌颂。"
        },
        {
            "title": "酸枣令刘熊碑诗",
            "content": "碑云。\r\n君讳熊。\r\n字孟□。\r\n广陵海西人也。\r\n清越孤竹。\r\n德牟产奇。\r\n诚宜褒显。\r\n昭其宪则。\r\n乃相□咨度诹询。\r\n采摭谣言。\r\n刊□诗三章。\r\n其辞曰。\r\n清和穆铄。\r\n实惟干巛。\r\n惟岳降灵。\r\n笃生我君。\r\n服骨叡圣。\r\n允钟厥醇。\r\n诞生歧嶷。\r\n言协典坟。\r\n懿德震耀。\r\n孝行通神。\r\n动履规绳。\r\n文彰彪缤。\r\n成是正服。\r\n以道德民。"
        },
        {
            "title": "初平诗",
            "content": "暮宿河南怅望。\r\n天阴雨雪滂滂。"
        },
        {
            "title": "酸枣令刘熊碑诗",
            "content": "有父子然后有君臣。\r\n理财正辞。\r\n束帛戋戋。\r\n□梦刻像。\r\n鹤鸣一震。\r\n天临保汉。\r\n实生□勋。\r\n明试赋授。\r\n夷夏已亲。\r\n嘉锡来抚。\r\n潜化如神。\r\n其神伊何。\r\n灵不伤人。"
        },
        {
            "title": "翠鸟诗",
            "content": "庭陬有若榴。\r\n绿叶含丹荣。\r\n翠鸟时来集。\r\n振翼修形容。\r\n回顾生碧色。\r\n动摇扬缥青。\r\n幸脱虞人机。\r\n得亲君子庭。\r\n驯心托君素。\r\n雌雄保百龄。"
        },
        {
            "title": "答卜元嗣诗",
            "content": "斌斌硕人。\r\n贻我以文。\r\n辱此休辞。\r\n非余所希。\r\n敢不酬答。\r\n赋诵以归。"
        },
        {
            "title": "答对元式诗",
            "content": "伊余有行。\r\n爰戾兹邦。\r\n先进博学。\r\n同类率从。\r\n济济羣彦。\r\n如云如龙。\r\n君子博文。\r\n贻我德音。\r\n辞之集矣。\r\n穆如清风。"
        },
        {
            "title": "歌",
            "content": "练余心兮浸太清。\r\n涤秽浊兮存正灵。\r\n和液畅兮神气宁。\r\n情志泊兮心亭亭。\r\n嗜欲息兮无由生。\r\n踔宇宙而遗俗兮眇翩翩而独征。"
        },
        {
            "title": "饮马长城窟行",
            "content": "青青河边草。\r\n绵绵思远道。\r\n远道不可思。\r\n宿昔梦见之。\r\n梦见在我傍。\r\n忽觉在他乡。\r\n他乡各异县。\r\n展转不可见。\r\n枯桑知天风。\r\n海水知天寒。\r\n入门各自媚。\r\n谁肯相为言。\r\n客从远方来。\r\n遗我双鲤鱼。\r\n呼儿烹鲤鱼。\r\n中有尺素书。\r\n长跪读素书。\r\n书中竟何如。\r\n上有加餐食。\r\n下有长相忆。"
        }
    ]
}