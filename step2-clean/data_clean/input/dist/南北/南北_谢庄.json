{
    "dynasty": "南北",
    "author": "谢庄",
    "intro": "谢庄(421-466)，字希逸，南朝宋文学家。陈郡阳夏人(今河南太康县)有《谢光禄集》。",
    "items": [
        {
            "title": "怀园引",
            "content": "鸿飞从万里，\r\n飞飞河岱起。\r\n辛勤越霜雾，\r\n联翩溯江汜。\r\n去旧国，违旧乡，\r\n旧山旧海悠且长。\r\n回首瞻东路，\r\n延翮向秋方。\r\n登楚都，入楚关，\r\n楚地萧瑟楚山寒。\r\n岁去冰未已，\r\n春来雁不还。\r\n风肃幌兮露濡庭，\r\n汉水初绿柳叶青。\r\n朱光蔼蔼云英英，\r\n离禽喈喈又晨鸣。\r\n菊有秀兮松有蕤，\r\n忧来年去容发衰。\r\n流阴逝景不可追，\r\n临堂危坐怅欲悲。\r\n轩鸟池鹤恋阶墀，\r\n岂忘河渚捐江湄。\r\n试托意兮向芳荪，\r\n心绵绵兮属荒樊。\r\n想绿苹兮既冒沼，\r\n念幽兰兮已盈园。\r\n夭桃晨暮发，\r\n春莺旦夕喧。\r\n青苔芜石路，\r\n宿草尘蓬门。\r\n邅吾游夫鄢郢，\r\n路修远以萦纡。\r\n羌故园之在目，\r\n江与汉之不可逾。\r\n目还流而附音，\r\n候归烟而托书。\r\n还流兮潺湲，\r\n归烟容裔去不旋。\r\n念卫风于河广，\r\n怀邶诗于毖泉。\r\n汉女悲而歌飞鹄，\r\n楚客伤而奏南弦。\r\n或巢阳而望越，\r\n亦依阴而慕燕。\r\n咏零雨而卒岁，\r\n吟秋风以永年。"
        }
    ]
}