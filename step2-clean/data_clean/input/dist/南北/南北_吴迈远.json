{
    "dynasty": "南北",
    "author": "吴迈远",
    "intro": "",
    "items": [
        {
            "title": "游庐山观道士石室",
            "content": "蒙茸众山里，往来行迹稀。\r\n寻岭达仙屋，道士披云归。\r\n似著周时冠，状披汉时衣。\r\n安知世代积，服古人不衰。\r\n得我宿昔情，知我道无为。"
        },
        {
            "title": "长相思",
            "content": "晨有行路客，\r\n依依造门端。\r\n人马风尘色，\r\n知从河塞还。\r\n时我有同栖，\r\n结宦游邯郸。\r\n将不异客子，\r\n分饥复共寒。\r\n烦君尺帛书，\r\n寸心从此殚。\r\n遣妾长憔悴，\r\n岂复歌笑颜。\r\n檐隐千霜树，\r\n庭枯十载兰。\r\n经春不举袖，\r\n秋落宁复看。\r\n一见愿道意，\r\n君门已九关。\r\n虞卿弃相印，\r\n担簦为同欢。\r\n闺阴欲早霜，\r\n何事空盘桓。"
        },
        {
            "title": "长别离",
            "content": "生离不可闻，\r\n况复长相思。\r\n如何与君别，\r\n当我盛年时。\r\n蕙华每摇荡，\r\n妾心长自持。\r\n荣乏草木欢，\r\n悴极霜露悲。\r\n富贵貌难变，\r\n贫贱颜易衰。\r\n持此断君肠，\r\n君亦且自疑。\r\n淮阴有逸将，\r\n折羽谢翻飞。\r\n楚有扛鼎士，\r\n出门不得归。\r\n正为隆准公，\r\n仗剑入紫微。\r\n君才定何如，\r\n白日下争晖。"
        }
    ]
}