{
    "dynasty": "南北",
    "author": "徐陵",
    "intro": "",
    "items": [
        {
            "title": "奉和简文帝山斋诗",
            "content": "架岭承金阙。\r\n飞桥对石梁。\r\n竹密山斋冷。\r\n荷开水殿香。\r\n山花临舞席。\r\n冰影照歌床。"
        },
        {
            "title": "春日诗",
            "content": "岸烟起暮色。\r\n岸水带斜晖。\r\n径狭横枝度。\r\n帘摇惊燕飞。\r\n落花承步履。\r\n流涧写行衣。\r\n何殊九枝盖。\r\n薄暮洞庭归。"
        },
        {
            "title": "咏雪诗",
            "content": "琼林玄圃叶。\r\n桂树日南华。\r\n岂若天庭瑞。\r\n轻雪带风斜。\r\n三晨喜盈尺。\r\n六出儛崇花。\r\n明朝阙门外。\r\n应见海神车。"
        },
        {
            "title": "咏日华诗",
            "content": "朝晖烂曲池。\r\n夕满西陂。\r\n复有当昼景。\r\n江上铄光仪。\r\n时从高浪歇。\r\n乍逐细波移。\r\n一在雕梁上。\r\n讵比扶桑枝。"
        },
        {
            "title": "鬬鸡诗",
            "content": "季子聊为戏。\r\n陈王欲聘才。\r\n花冠已冲力。\r\n芥爪复惊媒。\r\n鬬凤羞衣锦。\r\n双鸾耻镜台。\r\n陈仓若有信。\r\n为觅宝鸡来。"
        },
        {
            "title": "咏织妇诗",
            "content": "纤纤运玉指。\r\n脉脉正蛾眉。\r\n振蹑开交缕。\r\n停梭续断丝。\r\n檐前初月照。\r\n洞户朱帷垂。\r\n弄机行掩泪。\r\n弥令织素迟。"
        },
        {
            "title": "为羊衮州家人答饷镜诗",
            "content": "信来赠宝镜。\r\n亭亭似团月。\r\n镜久自踰明。\r\n人久情愈歇。\r\n取镜挂空台。\r\n于今莫复开。\r\n不见孤鸾鸟。\r\n香魂何处来。"
        },
        {
            "title": "和王舍人送客未还闺中有望诗",
            "content": "倡人歌吹罢。\r\n对镜览红颜。\r\n拭粉留花称。\r\n除钗作小鬟。\r\n绮灯停不灭。\r\n高扉掩未关。\r\n良人在何处。\r\n光唯见月还。"
        },
        {
            "title": "新亭送别应令诗",
            "content": "凤吹临伊水。\r\n时驾出河梁。\r\n野燎村田黑。\r\n江秋岸荻黄。\r\n隔城闻上鼓。\r\n回舟隐去樯。\r\n神襟爱远别。\r\n流睇极清漳。"
        },
        {
            "title": "征虏亭送新安王应令诗",
            "content": "凤吹临南浦。\r\n神驾饯东平。\r\n亭回漳水乘。\r\n斾转洛滨笙。\r\n地冻斑轮响。\r\n风严羽盖轻。\r\n烧田云色暗。\r\n古树雪花明。\r\n歧路一回首。\r\n流襟动睿情。"
        },
        {
            "title": "秋日别庾正员诗",
            "content": "征途愁转旆。\r\n连骑惨停镳。\r\n朔气凌疎木。\r\n江风送上潮。\r\n青雀离帆远。\r\n朱鸢别路遥。\r\n唯有当秋月。\r\n夜夜上河桥。"
        },
        {
            "title": "内园逐凉",
            "content": "昔有北山北。\r\n今余东海东。\r\n纳凉高树下。\r\n直坐落花中。\r\n狭径长无迹。\r\n茅斋本自空。\r\n提琴就竹筱。\r\n酌酒劝梧桐。"
        },
        {
            "title": "山池应令诗",
            "content": "画舸图仙兽。\r\n飞艎挂采斿。\r\n榜人事金桨。\r\n钓女饰银钩。\r\n细萍时带檝。\r\n低荷乍入舟。\r\n猿啼知谷晚。\r\n蝉咽觉山秋。"
        },
        {
            "title": "奉和山池诗",
            "content": "罗浮无定所。\r\n郁岛屡迁移。\r\n不觉因风雨。\r\n何时入后池。\r\n楼台非一势。\r\n临翫自多奇。\r\n云生对户石。\r\n猨挂入櫩枝。"
        },
        {
            "title": "侍宴诗",
            "content": "园林才有热。\r\n夏浅更胜春。\r\n嫩竹犹含粉。\r\n初荷未聚尘。\r\n承恩豫下席。\r\n应阮独何人。"
        },
        {
            "title": "咏柑诗",
            "content": "朱实挺江南。\r\n苞品擅珍淑。\r\n上林杂嘉树。\r\n江潭间修竹。\r\n万室拟封侯。\r\n千株挺荆国。\r\n绿叶萋以布。\r\n素荣芬且郁。\r\n得陈终宴欢。\r\n良垂云雨育。"
        },
        {
            "title": "山斋诗",
            "content": "桃源惊往客。\r\n鹤峤断来宾。\r\n复有风云处。\r\n萧条无俗人。\r\n山寒微有雪。\r\n石路本无尘。\r\n竹径蒙笼巧。\r\n茅斋结构新。\r\n烧香披道记。\r\n悬镜厌山神。\r\n砌水何年溜。\r\n檐桐几度春。\r\n云霞一已绝。\r\n宁辨汉将秦。"
        },
        {
            "title": "和简文帝赛汉高帝庙诗",
            "content": "山宫类牛首。\r\n汉寝若龙川。\r\n玉盌无秋酎。\r\n金灯灭夜烟。\r\n丹帷迫灵岳。\r\n绀席下羣仙。\r\n堂虚沛筑响。\r\n钗低戚舞妍。\r\n何殊后庙里。\r\n子建作华篇。"
        },
        {
            "title": "奉和咏舞诗",
            "content": "十五属平阳。\r\n因来入建章。\r\n主家能教舞。\r\n城中巧画妆。\r\n低鬟向绮席。\r\n举袖拂花黄。\r\n烛送空回影。\r\n衫传箧里香。\r\n当由好留客。\r\n故作舞衣长。"
        },
        {
            "title": "春情诗",
            "content": "风光今旦动。\r\n雪色故年残。\r\n薄夜迎新节。\r\n当垆却晚寒。\r\n奇香分细雾。\r\n石炭捣轻纨。\r\n竹叶裁衣带。\r\n梅花奠酒盘。\r\n年芳袖里出。\r\n春色黛中安。\r\n欲知迷下蔡。\r\n先将过上兰。"
        },
        {
            "title": "走笔戏书应令诗",
            "content": "此日乍殷勤。\r\n相嫌不如春。\r\n今宵花烛泪。\r\n非是夜迎人。\r\n舞席秋来卷。\r\n歌筵无数尘。\r\n曾经新代故。\r\n那恶故迎新。\r\n片月窥花簟。\r\n轻寒入锦巾。\r\n秋来应瘦尽。\r\n偏自着腰身。"
        },
        {
            "title": "同江詹事登宫城南楼诗",
            "content": "元良属上德。\r\n率土被中孚。\r\n汉幄朝无怠。\r\n周门夕复趋。\r\n桓经既受业。\r\n贺拜且尊儒。\r\n壮志谐风雅。\r\n高文会斗枢。\r\n铿锵叶舞蹈。\r\n照烂等琨瑜。\r\n沟水惭雄伯。\r\n漳川仰大巫。\r\n鲍鱼艼入俎。\r\n钓鳖匪充厨。\r\n叔誉恒词屈。\r\n防年岂滥诛。"
        },
        {
            "title": "长相思 二",
            "content": "长相思。\r\n好春节。\r\n梦里恒啼悲不泄。\r\n帐中起。\r\n牕前髻。\r\n柳絮飞还聚。\r\n游丝断复结。\r\n欲见洛阳花。\r\n如君陇头雪。"
        },
        {
            "title": "长相思 一",
            "content": "长相思。\r\n望归难。\r\n传闻奉诏戍皋兰。\r\n龙城远。\r\n鴈门寒。\r\n愁来瘦转剧。\r\n衣带自然宽。\r\n念君今不见。\r\n谁为抱腰看。"
        },
        {
            "title": "紫骝马",
            "content": "玉镫绣缠鬃。\r\n金鞍锦覆幪。\r\n风惊尘未起。\r\n草浅埒犹空。\r\n角弓连两兔。\r\n珠弹落双鸿。\r\n日斜驰逐罢。\r\n连翩还上东。"
        },
        {
            "title": "乌栖曲 二",
            "content": "绣帐罗帷隐灯烛。\r\n一夜千年犹不足。\r\n唯憎无赖汝南鸡。\r\n天河未落犹争啼。"
        },
        {
            "title": "乌栖曲 一",
            "content": "卓女红妆期此夜。\r\n胡姬沽酒谁论价。\r\n风流荀令好儿郎。\r\n偏能傅粉复熏香。"
        },
        {
            "title": "梅花落",
            "content": "对户一株梅。\r\n新花落故栽。\r\n燕拾还莲井。\r\n风吹上镜台。\r\n娼家怨思妾。\r\n楼上独徘徊。\r\n啼看竹叶锦。\r\n簪罢未能裁。"
        },
        {
            "title": "长安道",
            "content": "辇道乘双阙。\r\n豪雄被五都。\r\n横桥象天汉。\r\n法驾应坤图。\r\n韩康卖良药。\r\n董偃鬻明珠。\r\n喧喧拥车骑。\r\n非但执金吾。"
        },
        {
            "title": "洛阳道 二",
            "content": "洛阳驰道上。\r\n春日起尘埃。\r\n濯龙望如雾。\r\n河桥渡似雷。\r\n闻珂知马蹀。\r\n傍幰见甍开。\r\n相看不得语。\r\n密意眼中来。"
        },
        {
            "title": "刘生",
            "content": "刘生殊倜傥。\r\n任侠遍京华。\r\n戚里惊鸣筑。\r\n平阳吹怨笳。\r\n俗儒排左氏。\r\n新室忌汉家。\r\n高才被摈压。\r\n自古共怜嗟。"
        },
        {
            "title": "洛阳道 一",
            "content": "绿柳三春暗。\r\n红尘百戏多。\r\n东门向金马。\r\n南陌接铜驼。\r\n华轩翼葆吹。\r\n飞盖响鸣珂。\r\n潘郎车欲满。\r\n无奈掷花何。"
        },
        {
            "title": "关山月 二",
            "content": "月出柳城东。\r\n微云掩复通。\r\n苍茫萦白晕。\r\n萧瑟带长风。\r\n羌兵烧上郡。\r\n胡骑猎云中。\r\n将军拥节起。\r\n战士夜鸣弓。"
        },
        {
            "title": "折杨柳",
            "content": "袅袅河堤树。\r\n依依魏主营。\r\n江陵有旧曲。\r\n洛下作新声。\r\n妾对长杨苑。\r\n君登高柳城。\r\n春还应共见。\r\n荡子太无情。"
        },
        {
            "title": "陇头水",
            "content": "别涂耸千仞。\r\n离川悬百丈。\r\n攒荆夏不通。\r\n积雪冬难上。\r\n枝交陇底暗。\r\n石碍波前响。\r\n回首咸阳中。\r\n唯言梦时往。"
        },
        {
            "title": "出自蓟北门行",
            "content": "蓟北聊长望。\r\n黄昏心独愁。\r\n燕山对古剎。\r\n代郡隐城楼。\r\n屡战桥恒断。\r\n长冰堑不流。\r\n天云如地阵。\r\n汉月带胡秋。\r\n渍土泥函谷。\r\n挼绳缚凉州。\r\n平生燕颔相。\r\n会自得封侯。"
        },
        {
            "title": "中妇织流黄",
            "content": "落花还井上。\r\n春机当户前。\r\n带衫行障口。\r\n觅钏枕檀边。\r\n数镊经无乱。\r\n新浆纬易牵。\r\n蜘蛛夜伴织。\r\n百舌晓惊眠。\r\n封用黎阳土。\r\n书因计吏船。\r\n欲知夫壻处。\r\n今督水衡钱。"
        },
        {
            "title": "骢马驱",
            "content": "白马号龙驹。\r\n雕鞍名镂渠。\r\n诸兄二千石。\r\n小妇字罗敷。\r\n倚端轻扫史。\r\n召募击休屠。\r\n塞外多风雪。\r\n城中绝诏书。\r\n空忆长楸下。\r\n连蹀复连{?甫}。"
        },
        {
            "title": "关山月",
            "content": "关山三五月，客子忆秦川。\r\n思妇高楼上，当窗应未眠。\r\n星旗映疏勒，云阵上祁连。\r\n战气今如此，从军复几年？"
        },
        {
            "title": "别毛永嘉",
            "content": "愿子厉风规，\r\n归来振羽仪。\r\n嗟余今老病，\r\n此别空长离。\r\n白马君来哭，\r\n黄泉我讵知。\r\n徒劳脱宝剑，\r\n空挂陇头枝。"
        },
        {
            "title": "杂曲",
            "content": "倾城得意已无俦。\r\n洞房连阁未消愁。\r\n宫中本造鸳鸯殿。\r\n为谁新起凤凰楼。\r\n绿黛红颜两相发。\r\n千娇百念情无歇。\r\n舞衫回袖胜春风。\r\n歌扇当窗似秋月。\r\n碧玉宫妓自翩妍。\r\n绛树新声最可怜。\r\n张星旧在天河上。\r\n从来张姓本连天。\r\n二八年时不忧度。\r\n旁边得宠谁相妬。\r\n立春历日自当新。\r\n正月春幡底须故。\r\n流苏锦帐挂香囊。\r\n织成罗幌隐灯光。\r\n只应私将琥珀枕。\r\n暝暝来上珊瑚床。"
        },
        {
            "title": "陇头水",
            "content": "陇头流水急。\r\n水急行难渡。\r\n半入隗嚣营。\r\n傍侵酒泉路。\r\n心交赐宝刀。\r\n小妇裁纨素。\r\n欲知别家久。\r\n戎衣今已故。"
        }
    ]
}