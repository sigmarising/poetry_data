{
    "dynasty": "南北",
    "author": "鲍照",
    "intro": "鲍照(412?-466)字明远，东海（今属江苏）人。家世贫贱。临海王刘子顼镇荆州时，任前军参军。刘子顼作乱，照为乱兵所杀。他长于乐府诗，其七言诗对唐代诗歌的发展起了很重要的作用。有《鲍参军集》。",
    "items": [
        {
            "title": "玩月城西门廨中诗",
            "content": "始见西南楼。纤纤如玉钩。\r\n末映东北墀。娟娟似蛾眉。\r\n蛾眉蔽珠栊。玉钩隔琐窗。\r\n三五二八时。千里与君同。\r\n夜移衡汉落。徘徊帷幌中。\r\n归华先委露。别叶早辞风。\r\n客游厌苦辛。仕子倦飘尘。\r\n休澣自公日。宴慰及私辰。\r\n蜀琴抽白雪。郢曲发阳春。\r\n肴干酒未阕。金壶启久沦。\r\n回轩驻轻盖。留酌待情人。\r\n【注释】：　　第 366 页［①］纤纤：细小的样子。这二句是说纤纤如玉钩一样的月牙，开始出现在西南楼上。\r\n　　第 367 页［②］墀(chí池)：指台阶。娟娟：美好的样子。蛾眉：古时称美女弯曲的眉毛。这二句是说那弯如蛾眉的新月又照射在东北面的台阶上。\r\n　　第 367 页［③］珠栊(lóng龙)：以真珠装饰的窗户。琐窗：带有连琐花纹的窗户。这二句是说象蛾眉、玉钩一样的新月照射在有珠饰和带琐文的窗户上面。新月之光微弱，所以为帘栊所遮。\r\n　　第 367 页［④］三五：夏历十五日。二八：夏历十六日。这二句是说十五、十六月亮正圆时，我们共赏普照千里的明月。满月光强，所以照耀千里。\r\n　　第 367 页［⑤］衡：玉衡，北斗的中星。汉：天汉，俗称天河。这句是说夜深了，玉衡和天汉都已沉没，月光慢慢地照进屋里。\r\n　　第 367 页［⑥］归华：落花。花生于土中，又落入土中，所以叫归。委露：被露打坏。委，弃。别叶：离枝的树叶。这二句是说花过早地被露打落，叶过早地被风吹掉。\r\n　　第 367 页［⑦］飘尘：如尘埃之飘飖。\r\n　　第 367 页［⑧］休澣(huàn换)：休息。洗沐，亦称休沐，即官吏的定期休假日。澣，同“浣”，洗濯。自公：从公务中退出。这里用的是《诗经·羔羊》中“退食自公”的话。宴慰：安居。宴和慰都是安的意思。私辰：指个人的休假日。这二句是说利用公务繁忙之后的休假日来安静地休息。\r\n　　第 367 页［⑨］蜀琴：蜀地的琴。汉代蜀人司马相如善弹琴，故称。郢曲：楚地的歌曲。郢，春秋时楚的都城。宋玉《刘楚王问》中说，郢地有一个善歌的人唱阳春白雪，国中能和者只有数十人。白雪阳春：古曲名，一种高妙的歌曲。这二句是说弹奏和歌唱阳春白雪的曲调。\r\n　　第 367 页［⑩］肴(yáo摇)：熟菜。阕：停止。这句是说菜已吃完了，但喝酒还没停下。\r\n　　第 367 页［11］金壶：即铜壶，又叫漏，古时的一种计时之器。启：踞，蹲。夕沦：夜漏已尽。沦，尽也。这句是说上面蹲有金人的夜漏已尽。\r\n　　第 367 页［12］回轩：回车。驻：停留。轻盖：一种有篷的轻车。这二句是说临行又转回来，要留下和朋友继续喝酒。\r\n　　【说明】\r\n　　这首诗是鲍照为秣陵(今江苏省江宁县)县令时所作。城西门，即秣陵县城的西门。廨(×iě谢)，亦作“解”，官署。诗人记叙的是一个秋夜在城西门官署中赏月饮酒的事。诗的开头六句追述未望以前的初生之月，然后是写既望之后的满月。最后通过描写残花败叶、蜀琴郢曲，表达了一种对仕宦生活的厌倦情绪。\r\n　　诗中描写月色比较细腻。玉钩、蛾眉，是写月的形象；始见西南，又照东北，是写月的升起。初月光犹未满，所以只射在珠栊、琐窗之上；十五十六月圆光强，才能普照千里。\r\n－－－－－－－－邓魁英、韩兆琦等《汉魏南北朝诗选注》"
        },
        {
            "title": "诗",
            "content": "竖儒守一经。\r\n未足识行藏。"
        },
        {
            "title": "拟古诗",
            "content": "中坐溢朱组。\r\n步柈簉琼弁。\r\n礼登伫眷情。\r\n乐阕延皇眄。"
        },
        {
            "title": "赠顾墨曹诗",
            "content": "昏明易远。\r\n离会难揆。\r\n云辙泉分。\r\n西舻东轨。"
        },
        {
            "title": "字谜",
            "content": "干之一九。\r\n只立无偶。\r\n坤之二六。\r\n宛然双宿。"
        },
        {
            "title": "字谜",
            "content": "头如刀。\r\n尾如钩。\r\n中央横广。\r\n四角六抽。\r\n右面负两刃。\r\n左边双属牛。"
        },
        {
            "title": "字谜",
            "content": "二形一体。\r\n四支八头。\r\n四八一八。\r\n飞泉仰流。"
        },
        {
            "title": "月下登楼连句",
            "content": "髴髣萝月光。\r\n缤纷篁雾阴。\r\n乐来乱忧念。\r\n酒至歇忧心。\r\n露入觉牖高。\r\n萤蜚测苑深。\r\n清气澄永夜。\r\n流吹不可临。\r\n密峯集浮碧。\r\n疏澜道瀛寻。\r\n嗽玉延幽性。\r\n攀桂藉知音。\r\n辰意事沦晦。\r\n良欢戒勿{祲礻=衤}。\r\n昭景有遗驷。\r\n疏贾无留金。"
        },
        {
            "title": "与谢尚书庄三联句",
            "content": "霞辉兮涧朗。\r\n日静兮川澄。\r\n风轻桃欲开。\r\n露重兰未胜。\r\n水光溢兮松雾动。\r\n山烟叠兮石露凝。\r\n掩映晨物彩。\r\n连绵夕羽兴。"
        },
        {
            "title": "在荆州与张使君李居士联句",
            "content": "桥磴支吾辙。\r\n篁路拂轻鞍。\r\n三尹无喜色。\r\n一适或垂竿。"
        },
        {
            "title": "夜听声诗",
            "content": "辞乡不觉远。\r\n欢寡忧自繁。\r\n何用慰秋望。\r\n清烛视夜翻。"
        },
        {
            "title": "可爱诗",
            "content": "风帷闪珠带。\r\n月幌垂雾罗。\r\n魏粲缝秋裳。\r\n赵艳习春秋。"
        },
        {
            "title": "讲易诗",
            "content": "云泽翔羽姬。\r\n横盖招益人。\r\n贲园无金尚。\r\n履道易书绅。"
        },
        {
            "title": "酒后诗",
            "content": "晨节无两淹。\r\n年意不俱处。\r\n自非羽酌欢。\r\n何用慰愁旅。"
        },
        {
            "title": "咏双燕诗",
            "content": "可怜云中燕。\r\n旦去暮来归。\r\n自知羽翅弱。\r\n不与鹄争飞。\r\n寄声谢飞鹄。\r\n往事子毛衣。\r\n琐心诚贫薄。\r\n叵吝节荣衰。\r\n阴山饶苦雾。\r\n危节多劲威。\r\n岂但避霜雪。\r\n当儆野人机。"
        },
        {
            "title": "咏双燕诗",
            "content": "双燕戏云崖。\r\n羽翰始差池。\r\n出入南闺里。\r\n经过北堂陲。\r\n意欲巢君幕。\r\n层楹不可窥。\r\n沉吟芳岁晚。\r\n徘徊韶景移。\r\n悲歌辞旧爱。\r\n衔泪觅新知。"
        },
        {
            "title": "山行见孤桐诗",
            "content": "桐生丛石里。\r\n根孤地寒阴。\r\n上倚崩岸势。\r\n下带洞阿深。\r\n奔泉冬激射。\r\n雾雨夏霖浮。\r\n未霜叶已肃。\r\n不风条自吟。\r\n昏明积若思。\r\n昼夜叫哀禽。\r\n弃妾望掩泪。\r\n逐臣对抚心。\r\n虽以慰单危。\r\n悲凉不可任。\r\n幸愿见雕斵。\r\n为君堂上琴。"
        },
        {
            "title": "望孤石诗",
            "content": "江南多暖石。\r\n杂树茂寒峯。\r\n朱华抱白云。\r\n阳条熙朔风。\r\n蚌节流绮藻。\r\n辉石乱烟虹。\r\n泄云去无极。\r\n驰波往不穷。\r\n啸歌清漏毕。\r\n徘徊朝景终。\r\n浮生会当几。\r\n欢酌每盈衷。"
        },
        {
            "title": "望水诗",
            "content": "刷鬓垂秋日。\r\n登高观水长。\r\n千涧无别源。\r\n万壑共一广。\r\n流驶巨石转。\r\n湍回急沫上。\r\n苕苕岭岸高。\r\n照照寒洲爽。\r\n东归难忖恻。\r\n日逝谁与赏。\r\n临川忆古事。\r\n目孱千载想。\r\n河伯自矜大。\r\n海若沉渺莽。"
        },
        {
            "title": "冬日诗",
            "content": "严云乱山起。\r\n白日欲还次。\r\n曛雾蔽穷天。\r\n夕阴晦寒地。\r\n烟霾有氛氲。\r\n精光无明异。\r\n风急野田空。\r\n饥禽稍相弃。\r\n含生共通闭。\r\n怀贤孰为利。\r\n天规茍平圆。\r\n宁得已偏媚。\r\n瀚海有归潮。\r\n衰容不还稚。\r\n君今且安歌。\r\n无念老方至。"
        },
        {
            "title": "冬至诗",
            "content": "舟迁庄甚笑。\r\n水流孔急叹。\r\n景移风度改。\r\n日至晷回换。\r\n眇眇负霜鹤。\r\n皎皎带云鴈。\r\n长河结瓓玕。\r\n层冰如玉岸。\r\n哀哀古老容。\r\n惨颜愁岁晏。\r\n催促时节过。\r\n逼迫聚离散。\r\n美人还未央。\r\n鸣筝谁与弹。"
        },
        {
            "title": "和王护军秋夕诗",
            "content": "散漫秋云远。\r\n萧萧霜月寒。\r\n惊飙西北起。\r\n孤鴈夜往还。\r\n开轩当户牖。\r\n取琴试一弹。\r\n停歌不能和。\r\n终曲久辛酸。\r\n金气方劲杀。\r\n隆阳微且单。\r\n泉涸甘井竭。\r\n节徙芳岁残。\r\n生事各多少。\r\n谁共知易难。\r\n投章心藴结。\r\n千里途轻纨。\r\n愿托孤老暇。\r\n觞思暂开餐。"
        },
        {
            "title": "秋夜诗",
            "content": "遁迹避纷喧。\r\n货农栖寂寞。\r\n荒径驰野鼠。\r\n空庭聚山雀。\r\n既远人世欢。\r\n还赖泉卉乐。\r\n折柳樊场圃。\r\n负绠汲潭壑。\r\n霁旦见云峯。\r\n风夜闻海鹤。\r\n江介早寒来。\r\n白露先秋落。\r\n麻垄方结叶。\r\n瓜田已扫箨。\r\n倾晖忽西下。\r\n回景思华幕。\r\n攀萝席中轩。\r\n临觞不能酌。\r\n终古自多恨。\r\n幽悲共沦铄。"
        },
        {
            "title": "秋夜诗",
            "content": "夜久膏既竭。\r\n启明旦未央。\r\n环情倦始复。\r\n空闺起晨装。\r\n幸承天光转。\r\n曲影入幽堂。\r\n徘徊集通隟。\r\n宛转烛回梁。\r\n帷风自卷舒。\r\n帘露视成行。\r\n岁役急穷晏。\r\n生虑备温凉。\r\n丝纨夙染濯。\r\n绵绵夜裁张。\r\n冬雪旦夕至。\r\n公子乏衣裳。\r\n华心爱零落。\r\n非直惜容光。\r\n愿君翦众念。\r\n且共覆前觞。"
        },
        {
            "title": "秋夕诗",
            "content": "虑涕拥心用。\r\n夜默发思机。\r\n幽闺溢凉吹。\r\n闲庭满清晖。\r\n紫兰花已歇。\r\n青梧叶方稀。\r\n江上凄海戾。\r\n汉曲惊朔霏。\r\n发斑悟壮晚。\r\n物谢知岁微。\r\n临宵嗟独对。\r\n抚赏怨情违。\r\n踌躇空明月。\r\n惆怅徒深帷。"
        },
        {
            "title": "咏秋诗",
            "content": "秋兰徒晚绿。\r\n流风渐不亲。\r\n飙我垂思幕。\r\n惊此梁上尘。\r\n沈阴安可久。\r\n丰景将遂沦。\r\n何由忽灵化。\r\n暂见别离人。"
        },
        {
            "title": "三日诗",
            "content": "气暄动思心。\r\n柳青起春怀。\r\n时艳怜花药。\r\n服净悦登台。\r\n提觞野中饮。\r\n爱心烟未开。\r\n露色染春草。\r\n泉源洁冰苔。\r\n泥泥濡露条。\r\n袅袅承风栽。\r\n凫雏掇苦荠。\r\n黄鸟衔樱梅。\r\n解衿欣景预。\r\n临流竞覆杯。\r\n美人竟何在。\r\n浮心空自摧。"
        },
        {
            "title": "咏白雪诗",
            "content": "白珪诚自白。\r\n不如雪光妍。\r\n工随物动气。\r\n能逐势方圆。\r\n无妨玉颜媚。\r\n不夺素缯鲜。\r\n投心障苦节。\r\n隐迹避荣年。\r\n兰焚石既断。\r\n何用恃芳坚。"
        },
        {
            "title": "喜雨诗",
            "content": "营社达羣阴。\r\n屯云揜积阳。\r\n河井起龙蒸。\r\n日魄敛游光。\r\n族云飞泉室。\r\n震风沉羽乡。\r\n升雰浃地维。\r\n倾润泻天潢。\r\n平洒周海岳。\r\n曲潦溢川庄。\r\n惊雷鸣桂渚。\r\n回涓流玉堂。\r\n珍木抽翠条。\r\n炎卉濯朱芳。\r\n关市欣九赋。\r\n京廪开万箱。\r\n无谢尧为君。\r\n何用知柏皇。"
        },
        {
            "title": "翫月城西门廨中诗",
            "content": "始见西南楼。\r\n纤纤如玉钩。\r\n末映东北墀。\r\n娟娟似蛾眉。\r\n蛾眉蔽珠栊。\r\n玉钩隔琐窗。\r\n三五二八时。\r\n千里与君同。\r\n夜移衡汉落。\r\n徘徊帷幌中。\r\n归华先委露。\r\n别叶早辞风。\r\n客游厌苦辛。\r\n仕子倦飘尘。\r\n休澣自公日。\r\n宴慰及私辰。\r\n蜀琴抽白雪。\r\n郢曲发阳春。\r\n肴干酒未阕。\r\n金壶启久沦。\r\n回轩驻轻盖。\r\n留酌待情人。"
        },
        {
            "title": "苦雨诗",
            "content": "连阴积浇灌。\r\n滂沱下霖乱。\r\n沉云日夕昏。\r\n骤雨望朝旦。\r\n蹊泞走兽稀。\r\n林寒鸟飞晏。\r\n密雾冥下溪。\r\n聚云屯高岸。\r\n野雀无所依。\r\n羣鸡聚空馆。\r\n川梁日子广。\r\n怀人邈渺漫。\r\n徒酌相思酒。\r\n空急促明弹。"
        },
        {
            "title": "夜听妓诗",
            "content": "兰膏消耗夜转多。\r\n乱筵杂坐更弦歌。\r\n倾情逐节宁不苦。\r\n特为盛年惜容华。"
        },
        {
            "title": "夜听妓诗",
            "content": "夜来坐几时。\r\n银汉倾露落。\r\n澄沧入闺景。\r\n葳蕤被园藿。\r\n丝管感暮情。\r\n哀音遶梁作。\r\n芳盛不可恒。\r\n及岁共为乐。\r\n天明坐当散。\r\n琴酒驶弦酌。"
        },
        {
            "title": "在江陵叹年伤老诗",
            "content": "五难未易夷。\r\n三命戒渊抱。\r\n方瞳起松髓。\r\n頳发疑桂脑。\r\n役生良自休。\r\n大患安足保。\r\n开帘窥景夕。\r\n备属云物好。\r\n翾翾燕弄风。\r\n袅袅柳垂道。\r\n池渎乱苹萍。\r\n园楥美花草。\r\n节如惊灰异。\r\n零落就衰老。"
        },
        {
            "title": "岁暮悲诗",
            "content": "霜露迭濡润。\r\n草木互荣落。\r\n日夜改运周。\r\n今悲复如昨。\r\n昼色苦沉阴。\r\n白雪夜回薄。\r\n皦洁冒霜鴈。\r\n飘扬出风鹤。\r\n天寒多颜苦。\r\n妍容逐丹壑。\r\n丝罥千里心。\r\n独宿乏然诺。\r\n岁暮美人还。\r\n寒壶与谁酌。"
        },
        {
            "title": "春羁诗",
            "content": "征人叹道遐。\r\n去乡愒路迩。\r\n佳期每无从。\r\n淮阳非尺咫。\r\n春日都游心。\r\n劳情出徙倚。\r\n岫远云烟绵。\r\n谷屈泉靡迤。\r\n风起花四散。\r\n露浓条旖旎。\r\n暄妍正在兹。\r\n摧抑多嗟思。\r\n嘶声名边坚。\r\n岂我箱中纸。\r\n染翰饷君琴。\r\n新声忆解子。"
        },
        {
            "title": "梦归乡诗",
            "content": "衔泪出郭门。\r\n抚剑无人逵。\r\n沙风暗塞起。\r\n离心眷乡畿。\r\n夜分就孤枕。\r\n梦想暂言归。\r\n孀妇当户叹。\r\n缫丝复鸣机。\r\n慊款论久别。\r\n相将还绮闱。\r\n历历檐下凉。\r\n胧胧帐里辉。\r\n刈兰争芬芳。\r\n采菊竞葳蕤。\r\n开奁夺香苏。\r\n探袖解缨徽。\r\n寐中长路近。\r\n觉后大江违。\r\n惊起空叹息。\r\n恍惚神魂飞。\r\n白水漫浩浩。\r\n高山壮巍巍。\r\n波澜异往复。\r\n风霜改荣衰。\r\n此土非吾土。\r\n慷慨当告谁。"
        },
        {
            "title": "怀远人",
            "content": "哀乐生有端。\r\n离会起无因。\r\n去事难重念。\r\n恍惚似如神。\r\n属期眇已远。\r\n后遇邈无辰。\r\n驰风扫遥路。\r\n轻萝含夕尘。\r\n思君成首疾。\r\n欲息眉不伸。"
        },
        {
            "title": "卖玉器者诗",
            "content": "小序见卖玉器者。\r\n或人欲买。\r\n疑其是珉。\r\n不肯成市。\r\n聊作此诗。\r\n以戏买者。\r\n泾渭不可杂。\r\n珉玉当早分。\r\n子实旧楚客。\r\n蒙俗谬前闻。\r\n安知理孚采。\r\n岂识质明温。\r\n我方历上国。\r\n从洛入函辕。\r\n扬光十贵室。\r\n驰誉四豪门。\r\n奇声振朝邑。\r\n高价服乡村。\r\n宁能与尔曹。\r\n瑜瑕稍辨论。"
        },
        {
            "title": "过铜山掘黄精诗",
            "content": "土昉閟中经。\r\n水芝鞱内策。\r\n宝饵缓童年。\r\n命药驻衰历。\r\n矧蓄终古情。\r\n重拾烟雾迹。\r\n羊角栖断云。\r\n榼口流隘石。\r\n铜溪昼森沉。\r\n乳窦夜涓滴。\r\n既类风门磴。\r\n复像天井壁。\r\n蹀蹀寒叶离。\r\n灇灇秋水积。\r\n松色随野深。\r\n月露依草白。\r\n空守江海思。\r\n岂愧梁郑谷。\r\n得仁古无怨。\r\n顺道今何惜。"
        },
        {
            "title": "观圃人艺植诗",
            "content": "善贾笑蚕渔。\r\n巧宦贱农牧。\r\n远养遍关市。\r\n深利穷海陆。\r\n乘轺实金羁。\r\n当垆信珠服。\r\n居无逸身伎。\r\n安得坐粱肉。\r\n徒承属生幸。\r\n政缓吏平睦。\r\n春畦及耘艺。\r\n秋场早芟筑。\r\n泽阅既繁高。\r\n山营又登熟。\r\n抱锸垄上餐。\r\n结茅野中宿。\r\n空识己尚淳。\r\n宁知俗翻覆。"
        },
        {
            "title": "园中秋散诗",
            "content": "负疾固无豫。\r\n晨衿怅已单。\r\n气交蓬门疏。\r\n风数园草残。\r\n荒墟半晚色。\r\n幽庭怜夕寒。\r\n既悲月户清。\r\n复切夜虫酸。\r\n流枕商声苦。\r\n骚杀年志阑。\r\n临歌不知调。\r\n发兴谁与欢。\r\n傥结弦上情。\r\n岂孤林下弹。"
        },
        {
            "title": "行药至城东桥诗",
            "content": "鸡鸣关吏起。\r\n伐鼓早通晨。\r\n严车临逈陌。\r\n延瞰历城闉。\r\n蔓草缘高隅。\r\n修杨夹广津。\r\n迅风首旦发。\r\n平路塞飞尘。\r\n扰扰游宦子。\r\n营营市井人。\r\n怀金近从利。\r\n抚剑远辞亲。\r\n争先万里涂。\r\n各事百年身。\r\n开芳及稚节。\r\n含彩吝惊春。\r\n尊贤永照灼。\r\n孤贱长隐沦。\r\n容华坐销歇。\r\n端为谁苦辛。"
        },
        {
            "title": "临川王服竟还田里诗",
            "content": "送旧礼有终。\r\n事君惭懦薄。\r\n税驾罢朝衣。\r\n归志愿巢壑。\r\n寻思邈无报。\r\n退命愧天爵。\r\n舍耨将十龄。\r\n还得守场藿。\r\n道经盈竹笥。\r\n农书满尘阁。\r\n怆怆秋风生。\r\n戚戚寒纬作。\r\n丰雾粲草华。\r\n高月丽云崿。\r\n屏迹勤躬稼。\r\n衰疾倚芝药。\r\n顾此谢人羣。\r\n岂直止商洛。"
        },
        {
            "title": "白云诗",
            "content": "探灵喜解骨。\r\n测化善腾天。\r\n情高不恋俗。\r\n厌世乐寻仙。\r\n炼金宿明馆。\r\n屑玉止瑶渊。\r\n凤歌出林阙。\r\n龙驾戾蓬山。\r\n凌崖采三露。\r\n攀鸿戏五烟。\r\n昭昭景临霞。\r\n汤汤风媚泉。\r\n命娥双月际。\r\n要媛两星间。\r\n飞虹眺卷河。\r\n泛雾弄轻弦。\r\n笛声谢广宾。\r\n神道不复传。\r\n一逐白云去。\r\n千龄犹未旋。"
        },
        {
            "title": "建除诗",
            "content": "建旗出炖煌。\r\n西讨属国羗。\r\n除去徒与骑。\r\n战车罗万箱。\r\n满山又填谷。\r\n投鞍合营墙。\r\n平原亘千里。\r\n旗鼓转相望。\r\n定舍后未休。\r\n候骑敕前装。\r\n执戈无暂顿。\r\n弯弧不解张。\r\n破灭西零国。\r\n生虏郅支王。\r\n危乱悉平荡。\r\n万里置关梁。\r\n成军入玉门。\r\n士女献壶浆。\r\n收功在一时。\r\n历世荷余光。\r\n开壤袭朱绂。\r\n左右佩金章。\r\n闭帷草太玄。\r\n兹事殆愚狂。"
        },
        {
            "title": "数名诗",
            "content": "一身仕关西。\r\n家族满山东。\r\n二年从车驾。\r\n斋祭甘泉宫。\r\n三朝国庆华。\r\n休沐还旧邦。\r\n四牡曜长路。\r\n轻盖若飞鸿。\r\n五侯相饯送。\r\n高会集新丰。\r\n六乐陈广坐。\r\n组帐扬春风。\r\n七盘起长袖。\r\n庭下列歌钟。\r\n八珍盈雕俎。\r\n绮肴纷错重。\r\n九族共瞻迟。\r\n宾友仰徽容。\r\n十载学无就。\r\n善宦一朝通。"
        },
        {
            "title": "学陶彭泽体诗",
            "content": "长忧非生意。\r\n短愿不须多。\r\n但使尊酒满。\r\n朋旧数相过。\r\n秋风七八月。\r\n清露润绮罗。\r\n提瑟当户坐。\r\n叹息望天河。\r\n保此无倾动。\r\n宁复滞风波。"
        },
        {
            "title": "拟阮公夜中不能寐诗",
            "content": "漏分不能卧。\r\n酌酒乱繁忧。\r\n惠气凭夜清。\r\n素景缘隟流。\r\n鸣鹤时一闻。\r\n千里绝无俦。\r\n伫立为谁久。\r\n寂寞空自愁。"
        },
        {
            "title": "学刘公干体诗",
            "content": "白日正中时。\r\n天下共明光。\r\n北园有细草。\r\n当昼正含霜。\r\n乖荣顿如此。\r\n何用独芬芳。\r\n抽琴为尔歌。\r\n弦断不成章。"
        },
        {
            "title": "学刘公干体诗",
            "content": "荷生渌泉中。\r\n碧叶齐如规。\r\n回风荡流雾。\r\n珠水逐条垂。\r\n彪炳此金塘。\r\n藻耀君王池。\r\n不愁世赏绝。\r\n但畏盛明移。"
        },
        {
            "title": "学刘公干体诗",
            "content": "曀曀寒野雾。\r\n苍苍阴山柏。\r\n树逈雾萦集。\r\n山寒野风急。\r\n岁物尽沦伤。\r\n孤贞为谁立。\r\n赖树自能贞。\r\n不计迹幽涩。"
        },
        {
            "title": "学刘公干体诗",
            "content": "欲宦乏王事。\r\n结主远恩私。\r\n为身不为名。\r\n散书徒满帷。\r\n连冰上冬月。\r\n披雪拾园葵。\r\n圣灵烛区外。\r\n小臣良见遗。"
        },
        {
            "title": "拟青青陵上柏诗",
            "content": "涓涓乱江泉。\r\n绵绵横海烟。\r\n浮生旅昭世。\r\n空事叹华年。\r\n书翰幸闲暇。\r\n我酌子萦弦。\r\n飞镳出荆路。\r\n骛服指秦川。\r\n渭滨富皇居。\r\n鳞馆匝河山。\r\n舆童唱秉椒。\r\n棹女歌采莲。\r\n孚愉鸾阁上。\r\n窈窕凤楹前。\r\n娱生信非谬。\r\n安用求多贤。"
        },
        {
            "title": "古辞",
            "content": "容华不待年。\r\n何为客游梁。\r\n九月寒阴合。\r\n悲风断君肠。\r\n叹息空房妇。\r\n幽思坐自伤。\r\n劳心结远路。\r\n惆怅独未央。"
        },
        {
            "title": "学古诗",
            "content": "北风十二月。\r\n雪下如乱巾。\r\n实是愁苦节。\r\n惆怅忆情亲。\r\n会得两少妾。\r\n同是洛阳人。\r\n嬛绵好眉目。\r\n闲丽美腰身。\r\n凝肤皎若雪。\r\n明净色如神。\r\n骄爱生盼瞩。\r\n声媚起朱唇。\r\n衿服杂缇缋。\r\n首饰乱琼珍。\r\n调弦俱起舞。\r\n为我唱梁尘。\r\n人生贵得意。\r\n怀愿待君申。\r\n幸值严冬暮。\r\n幽夜方未晨。\r\n齐衾久两设。\r\n角枕已双陈。\r\n愿君早休息。\r\n留歌待三春。"
        },
        {
            "title": "绍古辞",
            "content": "暖岁节物早。\r\n万萌迎春达。\r\n春风夜{女便}娟。\r\n春雾朝晻霭。\r\n软兰叶可采。\r\n柔桑条易捋。\r\n怨咽对风景。\r\n闷瞀守闺闼。\r\n天传愁民命。\r\n含生但契阔。\r\n忧来无行伍。\r\n历乱如覃葛。"
        },
        {
            "title": "绍古辞",
            "content": "开黛覩容颜。\r\n临镜访遥涂。\r\n君子事河源。\r\n弥祀阙还书。\r\n春风扫地起。\r\n飞尘生绮疏。\r\n文袿为谁设。\r\n罗帐空卷舒。\r\n不怨身孤寂。\r\n但念星隐隅。"
        },
        {
            "title": "绍古辞",
            "content": "凭楹翫夜月。\r\n逈眺出谷云。\r\n还山路已远。\r\n往海不及羣。\r\n徘徊清淮汭。\r\n顾慕广江濆。\r\n物情乖喜歇。\r\n守操古难闻。\r\n三越丰少姿。\r\n容态倾动君。"
        },
        {
            "title": "绍古辞",
            "content": "孤鸿散江屿。\r\n连翩遵渚飞。\r\n含嘶衡桂浦。\r\n驰顾河朔畿。\r\n攒攒劲秋木。\r\n昭昭净冬晖。\r\n窗前涤欢爵。\r\n帐里缝舞衣。\r\n芳岁犹自可。\r\n日夜望君归。"
        },
        {
            "title": "绍古辞",
            "content": "瑟瑟凉海风。\r\n竦竦寒山木。\r\n纷纷覉悲盈。\r\n慊慊夜弦促。\r\n访言山海路。\r\n千里歌别鹤。\r\n弦绝空咨嗟。\r\n形音谁赏录。\r\n辛苦异人状。\r\n美貌改如玉。\r\n徒畜巧言鸟。\r\n不解心款曲。"
        },
        {
            "title": "绍古辞",
            "content": "昔与君别时。\r\n蚕妾初献丝。\r\n何言年月驶。\r\n寒衣已捣治。\r\n绦绣多废乱。\r\n篇帛久尘缁。\r\n离心壮为剧。\r\n飞念如悬旗。\r\n石席我不爽。\r\n德音君勿叹。"
        },
        {
            "title": "绍古辞",
            "content": "橘生湘水侧。\r\n菲陋人莫传。\r\n逢君金华宴。\r\n得在玉几前。\r\n三川穷名利。\r\n京洛富妖妍。\r\n恩荣难久恃。\r\n隆宠易衰偏。\r\n观席妾凄怆。\r\n覩翰君泫然。\r\n徒抱忠孝志。\r\n犹为葑菲迁。"
        },
        {
            "title": "拟古诗",
            "content": "蜀汉多奇山。\r\n仰望与云平。\r\n阴崖积夏雪。\r\n阳谷散秋荣。\r\n朝朝见云归。\r\n夜夜闻猿鸣。\r\n忧人本自悲。\r\n孤客易伤情。\r\n临堂设樽酒。\r\n留酌思平生。\r\n石以坚为性。\r\n君勿惭素诚。"
        },
        {
            "title": "拟古诗",
            "content": "河畔草未黄。\r\n胡雁已矫翼。\r\n秋蛩挟户吟。\r\n寒妇成夜织。\r\n去岁征人还。\r\n流传旧相识。\r\n闻君上陇时。\r\n东望久叹息。\r\n宿昔改衣带。\r\n旦暮异容色。\r\n念此忧如何。\r\n夜长忧向多。\r\n明镜尘匣中。\r\n宝瑟生网罗。"
        },
        {
            "title": "拟古诗",
            "content": "束薪幽篁里。\r\n刈黍寒{氵闲}阴。\r\n朔风伤我肌。\r\n号鸟惊思心。\r\n岁暮井赋讫。\r\n程课相追寻。\r\n田租送函谷。\r\n兽藁输上林。\r\n河渭冰未开。\r\n关陇雪正深。\r\n苔击官有罚。\r\n呵辱吏见侵。\r\n不谓乘轩意。\r\n伏枥还至今。"
        },
        {
            "title": "拟古诗",
            "content": "伊昔不治业。\r\n倦游观五都。\r\n海岱饶壮士。\r\n蒙泗多宿儒。\r\n结发起跃马。\r\n垂白对讲书。\r\n呼我升上席。\r\n陈鳝发瓢壶。\r\n管仲死已久。\r\n墓在西北隅。\r\n后面崔嵬者。\r\n桓公旧冢庐。\r\n君来诚既晚。\r\n不覩崇明初。\r\n玉琬徒见传。\r\n交友义渐疏。"
        },
        {
            "title": "拟古诗",
            "content": "十五讽诗书。\r\n篇翰靡不通。\r\n弱冠参多士。\r\n飞步游秦宫。\r\n侧覩君子论。\r\n预见古人风。\r\n两说穷舌端。\r\n五车摧笔锋。\r\n羞当白璧贶。\r\n耻受聊城功。\r\n晚节从世务。\r\n乘障远和戎。\r\n解佩袭犀渠。\r\n卷袠奉卢弓。\r\n始愿力不及。\r\n安知今所终。"
        },
        {
            "title": "拟古诗",
            "content": "鲁客事楚王。\r\n怀金袭丹素。\r\n既荷主人恩。\r\n又蒙令尹顾。\r\n日晏罢朝归。\r\n舆马塞衢路。\r\n宗党生光辉。\r\n宾仆远倾慕。\r\n富贵人所欲。\r\n道得亦何惧。\r\n南国有儒生。\r\n迷方独沦误。\r\n伐木清江湄。\r\n设罝守毚兔。"
        },
        {
            "title": "发长松遇雪诗",
            "content": "土牛既送寒。\r\n奠陵方浃驰。\r\n振风摇地局。\r\n封雪满空枝。\r\n江渠合为陆。\r\n天野浩无涯。\r\n饮泉冻马骨。\r\n斵冰伤役疲。\r\n昆明岂不惨。\r\n黍谷宁可吹。"
        },
        {
            "title": "阳岐守风诗",
            "content": "差池玉绳高。\r\n掩蔼瑶井没。\r\n广岸屯宿阴。\r\n悬崖栖归月。\r\n役人喜先驰。\r\n军令申早发。\r\n洲逈风正悲。\r\n江寒雾未歇。\r\n飞云日东西。\r\n别鹤方楚越。\r\n尘衣孰挥澣。\r\n蓬思乱光发。"
        },
        {
            "title": "行京口至竹里诗",
            "content": "高柯危且竦。\r\n锋石横复仄。\r\n复涧隐松声。\r\n重崖伏云色。\r\n冰开寒方壮。\r\n风动鸟倾翼。\r\n斯志逢凋严。\r\n孤游值曛逼。\r\n兼涂无憩鞍。\r\n半菽不遑食。\r\n君子树令名。\r\n细人効命力。\r\n不见长河水。\r\n清浊俱不息。"
        },
        {
            "title": "还都口号诗",
            "content": "分壤蕃帝华。\r\n列正蔼皇宫。\r\n礼燕及年暇。\r\n朝奏因岁通。\r\n维舟歇金景。\r\n结棹俟昌风。\r\n钲歌首寒物。\r\n归吹践开冬。\r\n阴沉烟塞合。\r\n萧瑟凉海空。\r\n驰霜急归节。\r\n幽云惨天容。\r\n旌鼓贯玄涂。\r\n羽鹢被长江。\r\n君王迟京国。\r\n游子思乡邦。\r\n恩世共渝洽。\r\n身愿两扳逢。\r\n勉哉河济客。\r\n勤尔尺波功。"
        },
        {
            "title": "还都至三山望石头城诗",
            "content": "泉源安首流。\r\n川末澄远波。\r\n晨光被水族。\r\n晓气歇林阿。\r\n两江皎平逈。\r\n三山郁骈罗。\r\n南帆望越峤。\r\n北榜指齐河。\r\n关扃绕天邑。\r\n襟带抱尊华。\r\n长城非壑崄。\r\n峻岨似荆芽。\r\n攒楼贯白日。\r\n摛堞隐丹霞。\r\n征夫喜观国。\r\n游子迟见家。\r\n流连入京引。\r\n踯躅望乡歌。\r\n弥前叹景促。\r\n逾近勌路多。\r\n偕萃犹如兹。\r\n弘易将谓何。"
        },
        {
            "title": "上浔阳还都道中作诗",
            "content": "昨夜宿南陵。\r\n今旦入芦洲。\r\n客行惜日月。\r\n崩波不可留。\r\n侵星赴早路。\r\n毕景逐前俦。\r\n鳞鳞久云起。\r\n猎猎晚风遒。\r\n腾沙郁黄雾。\r\n翻浪扬白鸥。\r\n登舻眺淮甸。\r\n掩泣望荆流。\r\n绝目尽平原。\r\n时见远烟浮。\r\n倐忽坐还合。\r\n俄思甚兼秋。\r\n未尝违户庭。\r\n安能千里游。\r\n谁令乏古节。\r\n贻此越乡忧。"
        },
        {
            "title": "还都道中诗",
            "content": "久宦迷远川。\r\n川广每多惧。\r\n薄止闾边亭。\r\n关历险程路。\r\n霮{雨/对}冥寓岫。\r\n蒙昧江上雾。\r\n时凉籁争吹。\r\n流洊浪奔趣。\r\n恻焉增愁起。\r\n搔首东南顾。\r\n茫然荒野中。\r\n举目皆凛素。\r\n回风扬江泌。\r\n寒□栖动树。\r\n太息终晨漏。\r\n企我归飙遇。"
        },
        {
            "title": "还都道中诗",
            "content": "风急讯湾浦。\r\n装高偃樯舳。\r\n夕听江上波。\r\n远极千里目。\r\n寒律惊穷蹊。\r\n爽气起乔木。\r\n隐隐日没岫。\r\n瑟瑟风发谷。\r\n鸟还暮林諠。\r\n潮上水结洑。\r\n夜分霜下凄。\r\n悲端出遥陆。\r\n愁来攒人怀。\r\n覉心苦独宿。"
        },
        {
            "title": "还都道中诗",
            "content": "悦怿遂还心。\r\n踊跃贪至勤。\r\n鸣鸡戒征路。\r\n暮息落日分。\r\n急流腾飞沫。\r\n回风起江濆。\r\n孤兽啼夜侣。\r\n离鸿噪霜羣。\r\n物哀心交横。\r\n声切思纷纭。\r\n叹慨诉同旅。\r\n美人无相闻。"
        },
        {
            "title": "从临海王上荆初发新渚诗",
            "content": "客行有苦乐。\r\n但问客何行。\r\n扳龙不待翼。\r\n附骥绝尘冥。\r\n梁珪分楚牧。\r\n羽鹢指全荆。\r\n云舻掩江汜。\r\n千里被连旌。\r\n戾戾旦风遒。\r\n嘈嘈晨鼓鸣。\r\n收缆辞帝郊。\r\n扬棹发皇京。\r\n狐兔怀窟志。\r\n犬马恋主情。\r\n抚襟同太息。\r\n相顾俱涕零。\r\n奉役涂未启。\r\n思归思已盈。"
        },
        {
            "title": "从过旧宫诗",
            "content": "肃装属云旅。\r\n奉靷承末涂。\r\n严恭履桑梓。\r\n加敬览枌榆。\r\n灵命藴川渎。\r\n帝宝伏篇图。\r\n虎变由石纽。\r\n龙翔自鼎湖。\r\n功冠生民如。\r\n道妙神器初。\r\n宫陛留前制。\r\n歌思溢今衢。\r\n余祥见云物。\r\n遗像存陶渔。\r\n泉流信清沪。\r\n原野实甘荼。\r\n岂伊爱酆鄗。\r\n天险兼上腴。\r\n东秦邦北门。\r\n非亲谁克居。\r\n仁声日月懋。\r\n惠泽云雨敷。\r\n卢令美何歇。\r\n唐风久不渝。\r\n微臣逢世庆。\r\n征赋备人徒。\r\n空费行苇德。\r\n采束谢生刍。"
        },
        {
            "title": "与荀中书别诗",
            "content": "劳舟厌长浪。\r\n疲斾倦行风。\r\n连翩感孤志。\r\n契阔伤贱躬。\r\n亲交笃离爱。\r\n眷恋置酒终。\r\n敷文勉征念。\r\n发藻慰愁容。\r\n思君吟涉洧。\r\n抚己谣渡江。\r\n惭无黄鹤翅。\r\n安得久相从。\r\n愿遂宿知意。\r\n不使旧山空。"
        },
        {
            "title": "蜀四贤咏",
            "content": "渤渚水浴凫。\r\n舂山玉抵鹊。\r\n皇汉方盛明。\r\n羣龙满阶阁。\r\n君平因世闲。\r\n得还守寂寞。\r\n闭帘注道德。\r\n开封述天爵。\r\n相如达生旨。\r\n能屯复能跃。\r\n陵令无人事。\r\n毫墨时洒落。\r\n褒气有逸伦。\r\n雅缋信炳博。\r\n如令圣纳贤。\r\n金珰易羁络。\r\n良遮神明游。\r\n岂伊覃思作。\r\n玄经不期赏。\r\n虫篆散忧乐。\r\n首路或参差。\r\n投驾均远托。\r\n身表既非我。\r\n生内任丰薄。"
        },
        {
            "title": "送盛侍郎饯候亭诗",
            "content": "沾霜袭冠带。\r\n驱驾越城闉。\r\n北临出塞道。\r\n南望入乡津。\r\n高墉宿寒雾。\r\n平野走秋尘。\r\n君为坐堂子。\r\n我乃负羁人。\r\n欣悲岂等志。\r\n甘苦诚异身。\r\n结涕园中草。\r\n憔悴悲此春。"
        },
        {
            "title": "和傅大农与僚故别诗",
            "content": "绝节无缓响。\r\n伤鴈有哀音。\r\n非同年岁意。\r\n谁共别离心。\r\n伊昔谬通涂。\r\n冠屣预人林。\r\n浮江望南岳。\r\n登潮窥海阴。\r\n孰谓游居浅。\r\n慕美久相深。\r\n萋萋春草秀。\r\n嘤嘤喜候禽。\r\n长物尽明茂。\r\n尊盛独幽沉。\r\n之子安所适。\r\n我方栖旧岑。\r\n坠欢岂更接。\r\n明爱邈难寻。"
        },
        {
            "title": "送从弟道秀别诗",
            "content": "参差生密念。\r\n踯躅行思悲。\r\n悲思恋光景。\r\n密念盈岁时。\r\n岁时多阻折。\r\n光景乏安怡。\r\n以此苦风情。\r\n日夜惊悬旗。\r\n登山临朝日。\r\n扬袂别所思。\r\n浸淫旦潮广。\r\n澜漫宿云滋。\r\n天阴惧先发。\r\n路远常早辞。\r\n篇诗后相忆。\r\n杯酒今无持。\r\n游子苦行役。\r\n冀会非远期。"
        },
        {
            "title": "送别王宣城诗",
            "content": "发郢流楚思。\r\n涉淇兴卫情。\r\n既逢青春献。\r\n复值白苹生。\r\n广望周千里。\r\n江郊蔼微明。\r\n举爵自惆怅。\r\n歌管为谁清。\r\n颍阴腾前藻。\r\n淮阳流昔声。\r\n树道慕高华。\r\n属路伫深馨。"
        },
        {
            "title": "与伍侍郎别诗",
            "content": "民生如野鹿。\r\n知爱不知命。\r\n饮龁且攒聚。\r\n翘陆歘惊迸。\r\n伤我慕类心。\r\n感尔食苹性。\r\n漫漫鄢郢途。\r\n渺渺淮海径。\r\n子无金石质。\r\n吾有犬马病。\r\n忧乐安可言。\r\n离会孰能定。\r\n钦哉慎所宜。\r\n砥德乃为盛。\r\n贫游不可忘。\r\n久交念敦敬。"
        },
        {
            "title": "吴兴黄浦亭庾中郎别诗",
            "content": "风起洲渚寒。\r\n云上日无辉。\r\n连山眇烟雾。\r\n长波迥难依。\r\n旅鴈方南过。\r\n浮客未西归。\r\n已经江海别。\r\n复与亲眷违。\r\n奔景易有穷。\r\n离袖安可挥。\r\n欢觞为悲酌。\r\n歌服成泣衣。\r\n温念终不渝。\r\n藻志远存追。\r\n役人多牵滞。\r\n顾路惭奋飞。\r\n昧心附远翰。\r\n炯言藏佩韦。"
        },
        {
            "title": "答休上人菊诗",
            "content": "酒出野田稻。\r\n菊生高冈草。\r\n味貌复何奇。\r\n能令君倾倒。\r\n玉椀徒自羞。\r\n为君慨此秋。\r\n金盖覆牙柈。\r\n何为心独愁。"
        },
        {
            "title": "秋日示休上人诗",
            "content": "枯桑叶易零。\r\n疲客心易惊。\r\n今兹亦何早。\r\n已闻络纬鸣。\r\n回风灭且起。\r\n卷蓬息复征。\r\n怆怆簟上寒。\r\n凄凄帐里清。\r\n物色延暮思。\r\n霜露逼朝荣。\r\n临堂观秋草。\r\n东西望楚城。\r\n白杨方萧瑟。\r\n坐叹从此生。"
        },
        {
            "title": "日落望江赠荀丞诗",
            "content": "旅人乏愉乐。\r\n薄暮增思深。\r\n日落岭云归。\r\n延颈望江阴。\r\n乱流灇大壑。\r\n长雾匝高林。\r\n林际无穷极。\r\n云边不可寻。\r\n惟见独飞鸟。\r\n千里一扬音。\r\n推其感物情。\r\n则知游子心。\r\n君居帝京内。\r\n高会日挥金。\r\n岂念慕羣客。\r\n咨嗟恋景沉。"
        },
        {
            "title": "和王丞诗",
            "content": "限生归有穷。\r\n长意无已年。\r\n秋心日逈绝。\r\n春思坐连绵。\r\n衔协旷古颜。\r\n斟酌高代贤。\r\n遯迹俱浮海。\r\n采药共还山。\r\n夜听横石波。\r\n朝望宿岩烟。\r\n明涧子{氵公}越。\r\n飞萝予萦牵。\r\n性好必齐遂。\r\n迹幽非妄传。\r\n灭志身世表。\r\n藏名琴酒间。"
        },
        {
            "title": "答客诗",
            "content": "幽居属有念。\r\n含意未连词。\r\n会客从外来。\r\n问君何所思。\r\n澄神自惆怅。\r\n嘿虑久回疑。\r\n谓宾少安席。\r\n方为子陈之。\r\n我以筚门士。\r\n负学谢前基。\r\n爱赏好徧越。\r\n放纵少矜持。\r\n专求遂性乐。\r\n不计缉名期。\r\n欢至独斟酒。\r\n忧来辄赋诗。\r\n声交稍希歇。\r\n此意更坚滋。\r\n浮生急驰电。\r\n物道险弦丝。\r\n深忧寡情谬。\r\n进伏两暌时。\r\n愿赐卜身要。\r\n得免后贤嗤。"
        },
        {
            "title": "赠故人马子乔诗",
            "content": "双剑将别离。\r\n先在匣中鸣。\r\n烟雨交将夕。\r\n从此遂分形。\r\n雌沈吴江里。\r\n雄飞入楚城。\r\n吴江深无底。\r\n楚阙有崇扃。\r\n一为天地别。\r\n岂直限幽明。\r\n神物终不隔。\r\n千游傥还幷。"
        },
        {
            "title": "赠故人马子乔诗",
            "content": "皎如川上鹄。\r\n赫似握中丹。\r\n宿心谁不欺。\r\n明白古所难。\r\n凭楹观皓露。\r\n洒酒荡忧颜。\r\n永念平生意。\r\n穷光不忍还。\r\n淹留徒攀桂。\r\n延伫空结兰。"
        },
        {
            "title": "赠故人马子乔诗",
            "content": "种橘南池上。\r\n种杏北池中。\r\n池北既少露。\r\n池南又多风。\r\n早寒逼晚岁。\r\n衰恨满秋容。\r\n湘滨有灵鸟。\r\n其字曰鸣鸿。\r\n一挹缯缴痛。\r\n长别远无双。"
        },
        {
            "title": "赠故人马子乔诗",
            "content": "松生陇坂上。\r\n百尺下无枝。\r\n东南望河尾。\r\n西北隐昆崖。\r\n野风振山籁。\r\n朋鸟夜惊离。\r\n悲凉贯年节。\r\n葱翠恒若斯。\r\n安得草木心。\r\n不怨寒暑移。"
        },
        {
            "title": "赠故人马子乔诗",
            "content": "寒灰灭更燃。\r\n夕华晨更鲜。\r\n春冰虽暂解。\r\n冬水复还坚。\r\n佳人舍我去。\r\n赏爱长絶缘。\r\n欢至不留日。\r\n感物辄伤年。"
        },
        {
            "title": "赠故人马子乔诗",
            "content": "踯躅城上羊。\r\n攀隅食玄草。\r\n俱共日月辉。\r\n昏明独何早。\r\n夕风飘野箨。\r\n飞尘被长道。\r\n亲爱难重陈。\r\n怀忧坐空老。"
        },
        {
            "title": "三日游南苑诗",
            "content": "采苹及华月。\r\n追节逐芳云。\r\n腾蒨溢林疏。\r\n丽日晔山文。\r\n清潭圆翠会。\r\n花薄缘绮纹。\r\n合樽遽景斜。\r\n折荣{郄[去]阝}组芬。"
        },
        {
            "title": "登云阳九里埭诗",
            "content": "宿心不复归。\r\n流年抱衰疾。\r\n既成云雨人。\r\n悲绪终不一。\r\n徒忆江南声。\r\n空录齐后瑟。\r\n方绝萦弦思。\r\n岂见绕梁日"
        },
        {
            "title": "登黄鹤矶诗",
            "content": "木落江渡寒。\r\n鴈还风送秋。\r\n临流断商弦。\r\n瞰川悲棹讴。\r\n适郢无东辕。\r\n还夏有西浮。\r\n三崖隐丹磴。\r\n九派引沧流。\r\n泪竹感湘别。\r\n弄珠怀汉游。\r\n岂伊药饵泰。\r\n得夺旅人忧。"
        },
        {
            "title": "登翻车岘诗",
            "content": "高山绝云霓。\r\n深谷断无光。\r\n昼夜沦雾雨。\r\n冬夏结寒霜。\r\n淖坂既马领。\r\n碛路又羊肠。\r\n畏涂疑旅人。\r\n忌辙覆行箱。\r\n升岑望原陆。\r\n四眺极川梁。\r\n游子思故居。\r\n离客迟新乡。\r\n新知有客慰。\r\n追故游子伤。"
        },
        {
            "title": "从庾中郎游园山石室诗",
            "content": "荒涂趣山楹。\r\n云崖隐灵室。\r\n冈涧纷萦抱。\r\n林障沓重密。\r\n昏昏磴路深。\r\n活活梁水疾。\r\n幽隅秉昼烛。\r\n地牖窥朝日。\r\n怪石似龙章。\r\n瑕璧丽锦质。\r\n洞庭安可穷。\r\n漏井终不溢。\r\n沈空绝景声。\r\n崩危坐惊栗。\r\n神化岂有方。\r\n妙象竟无述。\r\n至哉炼玉人。\r\n处此长自毕。"
        },
        {
            "title": "从登香炉峯诗",
            "content": "辞宗盛荆梦。\r\n登歌美凫绎。\r\n徒收杞梓饶。\r\n曾非羽人宅。\r\n罗景蔼云扃。\r\n沾光扈龙策。\r\n御风亲列涂。\r\n乘山穷禹迹。\r\n含啸对雾岑。\r\n延萝倚峯壁。\r\n青冥摇烟树。\r\n穹跨负天石。\r\n霜崖灭土膏。\r\n金涧测泉脉。\r\n旋渊抱星汉。\r\n乳窦通海碧。\r\n谷馆驾鸿人。\r\n岩栖咀丹客。\r\n殊物藏珍怪。\r\n奇心隐仙籍。\r\n高世伏音华。\r\n绵古遁精魄。\r\n萧瑟生哀听。\r\n参差远惊觌。\r\n惭无献赋才。\r\n洗污奉毫帛。"
        },
        {
            "title": "登庐山诗",
            "content": "访世失隐沦。\r\n从山异灵士。\r\n明发振云冠。\r\n升峤远栖趾。\r\n高岑隔半天。\r\n长崖断千里。\r\n氛雾承星辰。\r\n潭壑洞江汜。\r\n崭绝类虎牙。\r\n巑岏象熊耳。\r\n埋冰或百年。\r\n韬树必千祀。\r\n鸡鸣清涧中。\r\n猨啸白云里。\r\n瑶波逐穴开。\r\n霞石触峯起。\r\n回亘非一形。\r\n参差悉相似。\r\n倾听凤管宾。\r\n缅望钓龙子。\r\n松桂盈膝前。\r\n如何秽城市。"
        },
        {
            "title": "登庐山诗",
            "content": "悬装乱水区。\r\n薄旅次山楹。\r\n千岩盛阻积。\r\n万壑势回萦。\r\n巃嵸高昔貌。\r\n纷乱袭前名。\r\n洞涧窥地脉。\r\n耸树隐天经。\r\n松磴上迷密。\r\n云窦下纵横。\r\n阴冰实夏结。\r\n炎树信冬荣。\r\n嘈囋晨鹍思。\r\n叫啸夜猿清。\r\n深崖伏化迹。\r\n穹岫閟长灵。\r\n乘此乐山性。\r\n重以远游情。\r\n方跻羽人途。\r\n永与烟雾幷。"
        },
        {
            "title": "蒜山被始兴王命作诗",
            "content": "暮冬霜朔严。\r\n地闭泉不流。\r\n玄武藏木阴。\r\n丹乌还养羞。\r\n劳农泽既周。\r\n役车时亦休。\r\n高薄符好蒨。\r\n藻驾及时游。\r\n鹿苑岂淹睇。\r\n兔园不足留。\r\n升峤眺日軏。\r\n临逈望沧洲。\r\n云生玉堂里。\r\n风靡银台陬。\r\n陂石类星悬。\r\n屿木似烟浮。\r\n形胜信天府。\r\n珍宝丽皇州。\r\n白日回清景。\r\n芳醴洽欢柔。\r\n参差出寒吹。\r\n飉戾江上讴。\r\n王德爱文雅。\r\n飞瀚洒鸣球。\r\n美哉物会昌。\r\n衣道服光猷。"
        },
        {
            "title": "从拜陵登京岘诗",
            "content": "孟冬十月交。\r\n杀盛阴欲终。\r\n风烈无劲草。\r\n寒甚有凋松。\r\n军井冰昼结。\r\n士马毡夜重。\r\n晨登岘山首。\r\n霜雪凝未通。\r\n息鞍循陇上。\r\n支剑望云峰。\r\n表里观地险。\r\n升降究天容。\r\n东岳覆如砺。\r\n瀛海安足穷。\r\n伤哉良永矣。\r\n驰光不再中。\r\n衰贱谢远愿。\r\n疲老还旧邦。\r\n深德竟何报。\r\n徒令田陌空。"
        },
        {
            "title": "侍宴覆舟山诗",
            "content": "繁霜飞玉闼。\r\n爱景丽皇州。\r\n清跸戒驰路。\r\n羽盖伫宣游。\r\n神居既崇盛。\r\n嵓崄信环周。\r\n礼俗陶德声。\r\n昌会溢民讴。\r\n惭无胜化质。\r\n谬从云雨浮。"
        },
        {
            "title": "侍宴覆舟山诗",
            "content": "息雨清上郊。\r\n开云照中县。\r\n游轩越丹居。\r\n晖烛集凉殿。\r\n凌高跻飞楹。\r\n追焱起流宴。\r\n{木玄}苑含灵羣。\r\n嵓庭藏物变。\r\n明辉烁神都。\r\n丽气冠华甸。\r\n目远幽情周。\r\n礼洽深恩遍。"
        },
        {
            "title": "代空城雀",
            "content": "雀乳四鷇。\r\n空城之阿。\r\n朝食野粟。\r\n夕饮冰河。\r\n高飞畏鸱鸢。\r\n下飞畏网罗。\r\n辛伤伊何言。\r\n怵迫良已多。\r\n诚不及青鸟。\r\n远食玉山禾。\r\n犹胜吴宫燕。\r\n无罪得焚窠。\r\n赋命有厚薄。\r\n长叹欲如何。"
        },
        {
            "title": "代夜坐吟",
            "content": "冬夜沉沉夜坐吟。\r\n含声未发已知心。\r\n霜入幕。\r\n风度林。\r\n朱灯灭。\r\n朱颜寻。\r\n体君歌。\r\n逐君音。\r\n不贵声。\r\n贵意深。"
        },
        {
            "title": "代春日行",
            "content": "献岁发。\r\n吾将行。\r\n春山茂。\r\n春日明。\r\n园中鸟。\r\n多嘉声。\r\n梅始发。\r\n桃始荣。\r\n泛舟舻。\r\n齐棹惊。\r\n奏采菱。\r\n歌鹿鸣。\r\n风微起。\r\n波微生。\r\n弦亦发。\r\n酒亦倾。\r\n入莲池。\r\n折桂枝。\r\n芳袖动。\r\n芬叶披。\r\n两相思。\r\n两不知。"
        },
        {
            "title": "代北风凉行",
            "content": "北风凉。\r\n雨雪雱。\r\n京洛女儿多严妆。\r\n遥艳帷中自悲伤。\r\n沉吟不语若有忘。\r\n问君何行何当归。\r\n苦使妾坐自伤悲。\r\n卢年至。\r\n虑颜衰。\r\n情易复。\r\n恨难追。"
        },
        {
            "title": "代雉朝飞",
            "content": "雉朝飞。\r\n振羽翼。\r\n专场挟雌恃强力。\r\n媒已惊。\r\n翳又逼。\r\n蒿间潜彀卢矢直。\r\n刎绣颈。\r\n碎锦臆。\r\n绝命君前无怨色。\r\n握君手。\r\n执杯酒。\r\n意气相倾死何有。"
        },
        {
            "title": "代淮南",
            "content": "朱城九门门九开。\r\n愿逐明月入君怀。\r\n入君怀。\r\n结君佩。\r\n怨君恨君恃君爱。\r\n筑城思坚剑思利。\r\n同盛同衰莫相弃。"
        },
        {
            "title": "代淮南",
            "content": "淮南王。\r\n好长生。\r\n服食炼气读仙经。\r\n琉璃药椀牙作盘。\r\n金鼎玉匕合神丹。\r\n合神丹。\r\n戏紫房。\r\n紫房彩女弄明珰。\r\n鸾歌凤舞断君肠。"
        },
        {
            "title": "梅花落",
            "content": "中庭杂树多。\r\n偏为梅咨嗟。\r\n问君何独然。\r\n念其霜中能作花。\r\n露中能作实。\r\n摇荡春风媚春日。\r\n念尔零落逐寒风。\r\n徒有霜华无霜质。"
        },
        {
            "title": "拟行路难",
            "content": "诸君莫叹贫。\r\n富贵不由人。\r\n丈夫四十强而仕。\r\n余当二十弱冠辰。\r\n莫言草木委冬雪。\r\n会应苏息遇阳春。\r\n对酒叙长篇。\r\n穷途运命委皇天。\r\n但愿樽中九酝满。\r\n莫惜床头百个钱。\r\n直得优游卒一岁。\r\n何劳辛苦事百年。"
        },
        {
            "title": "自砺山东望震泽诗",
            "content": "澜漫潭洞波。\r\n合沓崿嶂云。\r\n涨岛远不测。\r\n冈涧近难分。\r\n幽篁愁暮见。\r\n思鸟伤夕闻。\r\n以此藉沉痾。\r\n栖迹别人羣。\r\n结言非尽书。\r\n有念岂敷文。"
        },
        {
            "title": "拟行路难",
            "content": "君不见春鸟初至时。\r\n百草含青俱作花。\r\n寒风萧索一旦至。\r\n竟得几时保光华。\r\n日月流迈不相饶。\r\n令我愁思怨恨多。"
        },
        {
            "title": "拟行路难",
            "content": "君不见冰上霜。\r\n表里阴且寒。\r\n虽蒙朝日照。\r\n信得几时安。\r\n民生故如此。\r\n谁令摧折强相看。\r\n年去年来自如削。\r\n白发零落不胜冠。"
        },
        {
            "title": "拟行路难",
            "content": "君不见柏梁台。\r\n今日丘墟生草莱。\r\n君不见阿房宫。\r\n寒云泽雉栖其中。\r\n歌妓舞女今谁在。\r\n高坟垒垒满山隅。\r\n长袖纷纷徒竞世。\r\n非我昔时千金躯。\r\n随酒逐乐任意去。\r\n莫令含叹下黄垆。"
        },
        {
            "title": "拟行路难",
            "content": "君不见少壮从军去。\r\n白首流离不得还。\r\n故乡窅窅日夜隔。\r\n音尘断绝阻河关。\r\n朔风萧条白云飞。\r\n胡笳哀急边气寒。\r\n听此愁人兮奈何。\r\n登山远望得留颜。\r\n将死胡马迹。\r\n宁见妻子难。\r\n男儿生世轗轲欲何道。\r\n绵忧摧抑起长叹。"
        },
        {
            "title": "拟行路难",
            "content": "春禽喈喈旦暮鸣。\r\n最伤君子忧思情。\r\n我初辞家从军侨。\r\n荣志溢气干云霄。\r\n流浪渐冉经三龄。\r\n忽有白发素髭生。\r\n今暮临水拔已尽。\r\n明日对镜复已盈。\r\n但恐羇死为鬼客。\r\n客思寄灭生空精。\r\n每怀旧乡野。\r\n念我旧人多悲声。\r\n忽见过客问何我。\r\n宁知我家在南城。\r\n答云我曾居君乡。\r\n知君游宦在此城。\r\n我行离邑已万里。\r\n今方羇役去远征。\r\n来时闻君妇。\r\n闺中孀居独宿有贞名。\r\n亦云悲朝泣闲房。\r\n又闻暮思泪沾裳。\r\n形容憔悴非昔悦。\r\n蓬鬓衰颜不复妆。\r\n见此令人有余悲。\r\n当愿君怀不暂忘。"
        },
        {
            "title": "拟行路难",
            "content": "今年阳初花满林。\r\n明年冬末雪盈岑。\r\n推移代谢纷交转。\r\n我君边戍独稽沉。\r\n执袂分别已三载。\r\n迩来寂淹无分音。\r\n朝悲惨惨遂成滴。\r\n暮思遶遶最伤心。\r\n膏沐芳余久不御。\r\n蓬首乱鬖不设簪。\r\n徒飞轻埃舞空帷。\r\n粉筐黛器靡复遗。\r\n自生留世苦不幸。\r\n心中惕惕恒怀悲。"
        },
        {
            "title": "拟行路难",
            "content": "君不见蕣华不终朝。\r\n须臾淹冉零落销。\r\n盛年妖艳浮华辈。\r\n不久亦当诣冢头。\r\n一去无还期。\r\n千秋万岁无音词。\r\n孤魂茕茕空陇间。\r\n独魄徘徊遶坟基。\r\n但闻风声野鸟吟。\r\n岂忆平生盛年时。\r\n为此令人多悲悒。\r\n君当纵意自熙怡。"
        },
        {
            "title": "拟行路难",
            "content": "剉蘖染黄丝。\r\n黄丝历乱不可治。\r\n昔我与君始相值。\r\n尔时自谓可君意。\r\n结带与我言。\r\n死生好恶不相置。\r\n今日见我颜色衰。\r\n意中索寞与先异。\r\n还君金钗瑇瑁簪。\r\n不忍见之益愁思。"
        },
        {
            "title": "拟行路难",
            "content": "君不见河边草。\r\n冬时枯死春满道。\r\n君不见城上日。\r\n今暝没尽去。\r\n明朝复更出。\r\n今我何时当然得。\r\n一去永灭入黄泉。\r\n人生苦多欢乐少。\r\n意气敷腴在盛年。\r\n且愿得志数相就。\r\n床头恒有沽酒钱。\r\n功名竹帛非我事。\r\n存亡贵贱付皇天。"
        },
        {
            "title": "代鸣鴈行",
            "content": "邕邕鸣鴈鸣始旦。\r\n齐行命侣入云汉。\r\n中夜相失羣离乱。\r\n留连徘徊不忍散。\r\n憔悴容仪君不知。\r\n辛苦风霜亦何为。"
        },
        {
            "title": "代白纻曲",
            "content": "春风澹荡侠思多。\r\n天色净绿气妍和。\r\n桃含红蕚兰紫芽。\r\n朝日灼烁发园华。\r\n卷幌结帷罗玉筵。\r\n齐讵秦吹卢女弦。\r\n千金雇笑买芳年。"
        },
        {
            "title": "代白纻曲",
            "content": "朱唇动。\r\n素腕举。\r\n洛阳少童邯郸女。\r\n古称渌水今白纻。\r\n催弦急管为君舞。\r\n穷秋九月荷叶黄。\r\n北风驱雁天雨霜。\r\n夜长酒多乐未央。"
        },
        {
            "title": "代白纻舞歌词",
            "content": "池中赤鲤庖所捐。\r\n琴高乘去腾上天。\r\n命逢福世丁溢恩。\r\n簪金藉绮升曲筵。\r\n恩厚德深委如山。\r\n洁诚洗志期暮年。\r\n乌白马角宁足言。"
        },
        {
            "title": "拟行路难",
            "content": "君不见枯箨走阶庭。\r\n何时复青着故茎。\r\n君不见亡灵蒙享祀。\r\n何时倾杯竭壶罂。\r\n君当见此起忧思。\r\n宁及得与时人争。\r\n人生倐忽如绝电。\r\n华年盛德几时见。\r\n但令纵意存高尚。\r\n旨酒嘉肴相胥燕。\r\n持此从朝竟夕暮。\r\n差得亡忧消愁怖。\r\n胡为惆怅不得已。\r\n难尽此曲令君忤。"
        },
        {
            "title": "代白纻舞歌词",
            "content": "三星参差露沾湿。\r\n弦悲管清月将入。\r\n寒光萧条候虫急。\r\n荆王流叹楚妃泣。\r\n红颜难长时易戢。\r\n凝华结藻久延立。\r\n非君之故岂安集。"
        },
        {
            "title": "代白纻舞歌词",
            "content": "桂宫柏寝拟天居。\r\n朱爵文窓韬绮疏。\r\n象床瑶席镇犀渠。\r\n雕屏匼匝组帷舒。\r\n秦筝赵瑟挟笙竽。\r\n垂珰散佩盈玉除。\r\n停觞不御欲谁须。"
        },
        {
            "title": "代白纻舞歌词",
            "content": "小序侍郎臣鲍照启。\r\n被教作白纻舞歌词。\r\n谨竭庸陋。\r\n裁为四曲。\r\n附启上呈。\r\n识方淟悴。\r\n思涂猥局。\r\n言既无雅。\r\n声未能文。\r\n不足以宣赞圣旨。\r\n抽拔妙实。\r\n谨遣简余。\r\n惭随悚盈。\r\n谨启。\r\n词曰。\r\n吴刀楚制为佩袆。\r\n纤罗雾縠垂羽衣。\r\n含商咀征歌露晞。\r\n珠履飒沓纫袖飞。\r\n凄风夏起素云回。\r\n车怠马烦客忘归。\r\n兰膏明烛承夜晖。"
        },
        {
            "title": "中兴歌",
            "content": "梅花一时艳。\r\n竹叶千年色。\r\n愿君松柏心。\r\n采照无穷极。"
        },
        {
            "title": "中兴歌",
            "content": "襄阳是小地。\r\n寿阳非帝城。\r\n今日中兴乐。\r\n遥冶在上京。"
        },
        {
            "title": "中兴歌",
            "content": "穷泰已有分。\r\n寿夭复属天。\r\n既见中兴乐。\r\n莫持忧自煎。"
        },
        {
            "title": "中兴歌",
            "content": "九月秋水清。\r\n三月春花滋。\r\n千金逐良日。\r\n皆竞中兴时。"
        },
        {
            "title": "中兴歌",
            "content": "北出湖边戏。\r\n前还苑中游。\r\n飞縠绕长松。\r\n驰管逐波流。"
        },
        {
            "title": "中兴歌",
            "content": "三五容色满。\r\n四五妙华歇。\r\n已输春日欢。\r\n分随秋光没。"
        },
        {
            "title": "中兴歌",
            "content": "白日照前窗。\r\n玲珑绮罗中。\r\n美人掩轻扇。\r\n含思歌春风。"
        },
        {
            "title": "中兴歌",
            "content": "碧楼含夜月。\r\n紫殿争朝光。\r\n彩墀散兰麝。\r\n风起自生芳。"
        },
        {
            "title": "中兴歌",
            "content": "中兴太平运。\r\n化清四海乐。\r\n祥景照玉台。\r\n紫烟游凤阁。"
        },
        {
            "title": "中兴歌",
            "content": "千冬迟一春。\r\n万夜视朝日。\r\n生平值中兴。\r\n欢起百忧毕。"
        },
        {
            "title": "幽兰",
            "content": "陈国郑东门。\r\n古今共所知。\r\n长袖暂徘徊。\r\n驷马停路歧。"
        },
        {
            "title": "幽兰",
            "content": "眇眇蛸挂网。\r\n漠漠蚕弄丝。\r\n空惭不自信。\r\n怯与君画期。"
        },
        {
            "title": "幽兰",
            "content": "结佩徒分明。\r\n抱梁辄乖忤。\r\n华落知不终。\r\n空愁坐相误。"
        },
        {
            "title": "幽兰",
            "content": "帘委兰蕙露。\r\n帐含桃李风。\r\n揽带昔何道。\r\n坐令芳节终。"
        },
        {
            "title": "幽兰",
            "content": "倾辉引暮色。\r\n孤景留思颜。\r\n梅歇春欲罢。\r\n期渡往不还。"
        },
        {
            "title": "采菱歌",
            "content": "思今怀近忆。\r\n望古怀远识。\r\n望古复怀今。\r\n长怀无终极。"
        },
        {
            "title": "采菱歌",
            "content": "缄叹凌珠渊。\r\n收慨上金堤。\r\n春芳行歇落。\r\n是人方未齐。"
        },
        {
            "title": "采菱歌",
            "content": "烟曀越嶂深。\r\n箭迅楚江急。\r\n空抱琴中悲。\r\n徒望近关泣。"
        },
        {
            "title": "采菱歌",
            "content": "要艳双屿里。\r\n望美两洲间。\r\n褭褭风出浦。\r\n容容日向山。"
        },
        {
            "title": "采菱歌",
            "content": "暌阔逢暄新。\r\n凄怨值妍华。\r\n愁心不可荡。\r\n春思乱如麻。"
        },
        {
            "title": "采菱歌",
            "content": "弭榜搴蕙荑。\r\n停唱纫熏若。\r\n含伤拾泉花。\r\n萦念采云蕚。"
        },
        {
            "title": "采菱歌",
            "content": "骛舲驰桂浦。\r\n息棹偃椒潭。\r\n箫弄澄湘北。\r\n菱歌清汉南。"
        },
        {
            "title": "王昭君",
            "content": "既事转蓬远。\r\n心随鴈路绝。\r\n霜鞞旦夕惊。\r\n边笳中夜咽。"
        },
        {
            "title": "箫史曲",
            "content": "箫史爱长年。\r\n嬴女{郄[去]阝}童颜。\r\n火粒愿排弃。\r\n霞雾好登攀。\r\n龙飞逸天路。\r\n凤起出秦关。\r\n身去长不返。\r\n箫声时往还。"
        },
        {
            "title": "代邽街行",
            "content": "竚立出门衢。\r\n遥望转蓬飞。\r\n蓬去旧根在。\r\n连翩逝不归。\r\n念我舍乡俗。\r\n亲好久乖违。\r\n慷慨怀长想。\r\n惆怅恋音徽。\r\n人生随事变。\r\n迁化焉可祈。\r\n百年难必果。\r\n千虑易盈亏。"
        },
        {
            "title": "代边居行",
            "content": "少年远京阳。\r\n遥遥万里行。\r\n陋巷绝人径。\r\n茅屋摧山冈。\r\n不覩车马迹。\r\n但见麋鹿场。\r\n长松何落落。\r\n丘陇无复行。\r\n边地无高木。\r\n萧萧多白杨。\r\n盛年日月尽。\r\n一去万恨长。\r\n悠悠世中人。\r\n争此锥刀忙。\r\n不忆贫贱时。\r\n富贵辄相忘。\r\n纷纷徒满目。\r\n何关慨予伤。\r\n不如一亩中。\r\n高会挹清浆。\r\n遇乐便作乐。\r\n莫使候朝光。"
        },
        {
            "title": "代贫贱苦愁行",
            "content": "湮没虽死悲。\r\n贫苦即生剧。\r\n长叹至天晓。\r\n愁苦穷日夕。\r\n盛颜当少歇。\r\n鬓发先老白。\r\n亲友四面绝。\r\n朋知断三益。\r\n空庭惭树萱。\r\n药饵愧过客。\r\n贫年忘日时。\r\n黯颜就人惜。\r\n俄顷不相酬。\r\n恧怩面已赤。\r\n或以一金恨。\r\n便成百年隙。\r\n心为千条计。\r\n事未见一获。\r\n运圮津涂塞。\r\n遂转死沟洫。\r\n以此穷百年。\r\n不如还窀穸。"
        },
        {
            "title": "代结客少年场行",
            "content": "骢马金络头。\r\n锦带佩吴钩。\r\n失意杯酒间。\r\n白刃起相雠。\r\n追兵一旦至。\r\n负剑远行游。\r\n去乡三十载。\r\n复得还旧丘。\r\n升高临四关。\r\n表里望皇州。\r\n九涂平若水。\r\n双阙似云浮。\r\n扶宫罗将相。\r\n夹道列王侯。\r\n日中市朝满。\r\n车马若川流。\r\n击钟陈鼎食。\r\n方驾自相求。\r\n今我独何为。\r\n埳壈怀百忧。"
        },
        {
            "title": "代阳春登荆山行",
            "content": "旦登荆山头。\r\n崎岖道难游。\r\n早行犯霜露。\r\n苔滑不可留。\r\n极眺入云表。\r\n穷目尽帝州。\r\n方都列万室。\r\n层城带高楼。\r\n奕奕朱轩驰。\r\n纷纷缟衣流。\r\n日氛映山浦。\r\n暄雾逐风收。\r\n花木乱平原。\r\n桑柘盈平畴。\r\n攀条弄紫茎。\r\n藉露折芳柔。\r\n遇物虽成趣。\r\n念者不解忧。\r\n且共倾春酒。\r\n长歌登山丘。"
        },
        {
            "title": "代少年时至衰老行",
            "content": "忆昔少年时。\r\n驰逐好名晨。\r\n结友多贵门。\r\n出入富儿邻。\r\n绮罗艳华风。\r\n车马自扬尘。\r\n歌唱青齐女。\r\n弹筝燕赵人。\r\n好酒多芳气。\r\n肴味厌时新。\r\n今日每想念。\r\n此事邈无因。\r\n寄语后生子。\r\n作乐当及春。"
        },
        {
            "title": "扶风歌",
            "content": "昨辞金华殿。\r\n今次鴈门县。\r\n寝卧握秦戈。\r\n栖息抱越箭。\r\n忍悲别亲知。\r\n行泣随征传。\r\n寒烟空徘徊。\r\n朝日乍舒卷。"
        },
        {
            "title": "代堂上歌行",
            "content": "四坐且莫諠。\r\n听我堂上歌。\r\n昔仕京洛时。\r\n高门临长河。\r\n出入重宫里。\r\n结友曹与何。\r\n车马相驰逐。\r\n宾朋好容华。\r\n阳春孟春月。\r\n朝光散流霞。\r\n轻步逐芳风。\r\n言笑弄丹葩。\r\n晖晖朱颜酡。\r\n纷纷织女梭。\r\n满堂皆美人。\r\n目成对湘娥。\r\n虽谢侍君闲。\r\n明妆带绮罗。\r\n筝笛更弹吹。\r\n高唱好相和。\r\n万曲不关心。\r\n一曲动情多。\r\n欲知情厚薄。\r\n更听此声过。"
        },
        {
            "title": "代朗月行",
            "content": "朗月出东山。\r\n照我绮窗前。\r\n窗中多佳人。\r\n被服妖且妍。\r\n靓妆坐帐里。\r\n当户弄清弦。\r\n鬓夺卫女迅。\r\n体绝飞燕先。\r\n为君歌一曲。\r\n当作朗月篇。\r\n酒至颜自解。\r\n声和心亦宣。\r\n千金何足重。\r\n所存意气间。"
        },
        {
            "title": "代苦热行",
            "content": "赤阪横西阻。\r\n火山赫南威。\r\n身热头且痛。\r\n鸟坠魂来归。\r\n汤泉发云潭。\r\n焦烟起石圻。\r\n日月有恒昏。\r\n雨露未尝晞。\r\n丹蛇踰百尺。\r\n玄蜂盈十围。\r\n含沙射流影。\r\n吹蛊病行晖。\r\n瘴气昼熏体。\r\n{艹/罔}露夜沾衣。\r\n饥猿莫下食。\r\n晨禽不敢飞。\r\n毒淫尚多死。\r\n度泸宁具腓。\r\n生躯蹈死地。\r\n昌志登祸机。\r\n戈船荣既薄。\r\n伏波赏亦微。\r\n爵轻君尚惜。\r\n士重安可希。"
        },
        {
            "title": "松柏篇",
            "content": "小序余患脚上气四十余日。\r\n知旧先借傅玄集。\r\n以余病剧。\r\n遂见还。\r\n开袠。\r\n适见乐府诗龟鹤篇。\r\n于危病中见长逝词。\r\n恻然酸怀抱。\r\n如此重病。\r\n弥时不差。\r\n呼吸乏喘。\r\n举目悲矣。\r\n火药间阙而拟之。\r\n松柏受命独。\r\n历代长不衰。\r\n人生浮且脆。\r\n鴥若晨风悲。\r\n东海迸逝川。\r\n西山导落晖。\r\n南郊悦籍短。\r\n蒿里收永归。\r\n谅无畴昔时。\r\n百病起尽期。\r\n志士惜牛刀。\r\n忍勉自疗治。\r\n倾家行药事。\r\n颠沛去迎医。\r\n徒备火石苦。\r\n奄至不得辞。\r\n龟龄安可获。\r\n岱宗限已迫。\r\n睿圣不得留。\r\n为善何所益。\r\n舍此赤县居。\r\n就彼黄垆宅。\r\n永离九原亲。\r\n长与三辰隔。\r\n属纩生望尽。\r\n阖棺世业埋。\r\n事痛存人心。\r\n恨结亡者怀。\r\n祖葬既云及。\r\n圹{土遂}亦已开。\r\n室族内外哭。\r\n亲疏同共哀。\r\n外姻远近至。\r\n名列通夜台。\r\n扶舆出殡宫。\r\n低回恋庭室。\r\n天地有尽期。\r\n我去无还日。\r\n居者今已尽。\r\n人事从此毕。\r\n火歇烟既没。\r\n形销声亦灭。\r\n鬼神来依我。\r\n生人永辞诀。\r\n大暮杳悠悠。\r\n长夜无时节。\r\n郁湮重冥下。\r\n烦冤难具说。\r\n安寝委沉寞。\r\n恋恋念平生。\r\n事业有余结。\r\n刊述未及成。\r\n资储无担石。\r\n儿女皆孩婴。\r\n一朝放舍去。\r\n万恨缠我情。\r\n追忆世上事。\r\n束教以自拘。\r\n明发靡怡悆。\r\n夕归多忧虞。\r\n撤闲晨径流。\r\n辍宴式酒濡。\r\n知今瞑目苦。\r\n恨失尔时娱。\r\n遥遥远民居。\r\n独埋深壤中。\r\n墓前人迹灭。\r\n冢上草日丰。\r\n空床响鸣蜩。\r\n高松结悲风。\r\n长寐无觉期。\r\n谁知逝者穷。\r\n生存处交广。\r\n连榻舒华茵。\r\n已没一何苦。\r\n楛哉不容身。\r\n昔日平居时。\r\n晨夕对六亲。\r\n今日掩奈何。\r\n一见无谐因。\r\n礼席有降杀。\r\n三龄速过隙。\r\n几筵就收撤。\r\n室宇改畴昔。\r\n行女游归途。\r\n仕子复王役。"
        },
        {
            "title": "代升天行",
            "content": "家世宅关辅。\r\n胜带宦王城。\r\n备闻十帝事。\r\n委曲两都情。\r\n倦见物兴衰。\r\n骤覩俗屯平。\r\n翩翻若回掌。\r\n恍惚似朝荣。\r\n穷途悔短计。\r\n晚志重长生。\r\n从师入远岳。\r\n结友事仙灵。\r\n五图发金记。\r\n九钥隐丹经。\r\n风餐委松宿。\r\n云卧恣天行。\r\n冠霞登彩阁。\r\n解玉饮椒庭。\r\n蹔游越万里。\r\n少别数千龄。\r\n凤台无还驾。\r\n箫管有遗声。\r\n何时与汝曹。\r\n啄腐共吞腥。"
        },
        {
            "title": "代陈思王白马篇",
            "content": "白马骍角弓。\r\n鸣鞭乘北风。\r\n要途问边急。\r\n杂虏入云中。\r\n闭壁自往夏。\r\n清野径还冬。\r\n侨装多阙绝。\r\n旅服少裁缝。\r\n埋身守汉境。\r\n沈命对胡封。\r\n薄暮塞云起。\r\n飞沙被远松。\r\n含悲望两都。\r\n楚歌登四墉。\r\n丈夫设计误。\r\n怀恨逐边戎。\r\n弃别中国爱。\r\n要冀胡马功。\r\n去来今何道。\r\n卑贱生所钟。\r\n但令塞上儿。\r\n知我独为雄。"
        },
        {
            "title": "代悲哉行",
            "content": "羇人感淑节。\r\n缘感欲回辙。\r\n我行讵几时。\r\n华实骤舒结。\r\n覩实情有悲。\r\n瞻华意无悦。\r\n览物怀同志。\r\n如何复乖别。\r\n翩翩翔禽罗。\r\n关关鸣鸟列。\r\n翔鸣尚俦偶。\r\n所叹独乖绝。"
        },
        {
            "title": "代陆平原君子有所思行",
            "content": "西上登雀台。\r\n东下望云阙。\r\n层阁肃天居。\r\n驰道直如发。\r\n绣甍结飞霞。\r\n璇题纳行月。\r\n筑山拟蓬壶。\r\n穿池类溟渤。\r\n选色遍齐代。\r\n征声匝卭越。\r\n陈钟陪夕燕。\r\n笙歌待明发。\r\n年貌不可还。\r\n身意会盈歇。\r\n蚁壤漏山阿。\r\n丝泪毁金骨。\r\n器恶含满欹。\r\n物忌厚生没。\r\n智哉众多士。\r\n服理辨昭昧。"
        },
        {
            "title": "代别鹤操",
            "content": "双鹤俱起时。\r\n徘徊沧海间。\r\n长弄若天汉。\r\n轻躯似云悬。\r\n幽客时结侣。\r\n提携游三山。\r\n青缴凌瑶台。\r\n丹罗笼紫烟。\r\n海上悲风急。\r\n三山多云雾。\r\n散乱一相失。\r\n惊孤不得住。\r\n缅然日月驰。\r\n远矣绝音仪。\r\n有愿而不遂。\r\n无怨以生离。\r\n鹿鸣在深草。\r\n蝉鸣隐高枝。\r\n心自有所存。\r\n旁人那得知。"
        },
        {
            "title": "代白头吟",
            "content": "直如朱丝绳。\r\n清如玉壶冰。\r\n何惭宿昔意。\r\n猜恨坐相仍。\r\n人情贱恩旧。\r\n世议逐衰兴。\r\n毫发一为瑕。\r\n丘山不可胜。\r\n食苗实硕鼠。\r\n点白信苍蝇。\r\n凫鹄远成美。\r\n薪刍前见陵。\r\n申黜褒女进。\r\n班去赵姬升。\r\n周王日沦惑。\r\n汉帝益嗟称。\r\n心赏犹难恃。\r\n貌恭岂易凭。\r\n古来共如此。\r\n非君独抚膺。"
        },
        {
            "title": "代棹歌行",
            "content": "羇客离婴时。\r\n飘飖无定所。\r\n昔失寓江介。\r\n兹春客河浒。\r\n往戢于役身。\r\n愿言永怀楚。\r\n泠泠鯈疏潭。\r\n邕邕鴈循渚。\r\n飂戾长风振。\r\n摇曳高帆举。\r\n惊波无留连。\r\n舟人不踌竚"
        },
        {
            "title": "代门有车马客行",
            "content": "门有车马客。\r\n问客何乡士。\r\n捷步往相讯。\r\n果得旧邻里。\r\n凄凄声中情。\r\n慊慊增下俚。\r\n语昔有故悲。\r\n论今无新喜。\r\n清晨相访慰。\r\n日暮不能已。\r\n欢戚竞寻绪。\r\n谈调何终止。\r\n辞端竟未究。\r\n忽唱分途始。\r\n前悲尚未弭。\r\n后感方复起。\r\n嘶声盈我口。\r\n谈言在君耳。\r\n手迹可传心。\r\n愿尔笃行李。"
        },
        {
            "title": "代陈思王京洛篇",
            "content": "凤楼十二重。\r\n四户八绮窗。\r\n绣桷金莲花。\r\n桂柱玉盘龙。\r\n珠帘无隔露。\r\n罗幌不胜风。\r\n宝帐三千所。\r\n为尔一朝容。\r\n扬芬紫烟上。\r\n垂彩绿云中。\r\n春吹回白日。\r\n霜歌落塞鸿。\r\n但惧秋尘起。\r\n盛爱逐衰蓬。\r\n坐视青苔满。\r\n卧对锦筵空。\r\n琴瑟纵横散。\r\n舞衣不复缝。\r\n古来共歇薄。\r\n君意岂独浓。\r\n惟见双黄鹄。\r\n千里一相从。"
        },
        {
            "title": "代挽歌",
            "content": "独处重冥下。\r\n忆昔登高台。\r\n傲岸平生中。\r\n不为物所裁。\r\n埏门只复闭。\r\n白蚁相将来。\r\n生时芳兰体。\r\n小虫今为灾。\r\n玄鬓无复根。\r\n枯髅依青苔。\r\n忆昔好饮酒。\r\n素盘进青梅。\r\n彭韩及廉蔺。\r\n畴昔已成灰。\r\n壮士皆死尽。\r\n余人安在哉。"
        },
        {
            "title": "采桑",
            "content": "季春梅始落。\r\n女工事蚕作。\r\n采桑淇洧间。\r\n还戏上宫阁。\r\n早蒲时结阴。\r\n晚篁初解箨。\r\n蔼蔼雾满闺。\r\n融融景盈幕。\r\n乳燕逐草虫。\r\n巢蜂拾花萼。\r\n是节最暄妍。\r\n佳服又新烁。\r\n绵叹对逈途。\r\n扬歌弄场藿。\r\n抽琴试抒思。\r\n荐佩果成托。\r\n承君郢中美。\r\n服义久心诺。\r\n卫风古愉艳。\r\n郑俗旧浮薄。\r\n灵愿悲渡湘。\r\n宓赋笑瀍洛。\r\n盛明难重来。\r\n渊意为谁涸。\r\n君其且调弦。\r\n桂酒妾行酌。"
        },
        {
            "title": "赠傅都曹别",
            "content": "轻鸿戏江潭，\r\n孤雁集洲沚。\r\n邂逅两相亲，\r\n缘念共无已。\r\n风雨好东西，\r\n一隔顿万里。\r\n追忆栖宿时，\r\n声容满心耳。\r\n落日川渚寒，\r\n愁云绕天起。\r\n短翮不能翔，\r\n徘徊烟雾里。"
        },
        {
            "title": "咏史",
            "content": "五都矜财雄，\r\n三川养声利。\r\n百金不市死，\r\n明经有高位。\r\n京城十二衢，\r\n飞甍各鳞次。\r\n仕子彯华缨，\r\n游客竦轻辔。\r\n明星晨未晞，\r\n轩盖已云至。\r\n宾御纷飒沓，\r\n鞍马光照地。\r\n寒暑在一时，\r\n繁华及春媚。\r\n君平独寂寞，\r\n身世两相弃。"
        },
        {
            "title": "学刘公干体",
            "content": "胡风吹朔雪，\r\n千里度龙山。\r\n集君瑶台上，\r\n飞舞两楹前。\r\n兹晨自为美，\r\n当避艳阳天。\r\n艳阳桃李节，\r\n皎洁不成妍。"
        },
        {
            "title": "拟行路难",
            "content": "璇闺玉墀上椒阁，\r\n文窗绣户垂绮幕。\r\n中有一人字金兰，\r\n被服纤罗蕴芳藿。\r\n春燕差迟风散梅，\r\n开帏对影弄禽爵。\r\n含歌揽涕恒抱愁，\r\n人生几时得为乐。\r\n宁作野中之双凫，\r\n不愿云间之别鹤。"
        },
        {
            "title": "拟行路难",
            "content": "泻水置平地，各自东西南北流。\r\n人生亦有命，安能行叹复坐愁！\r\n酌酒以自宽，举杯断绝歌路难。\r\n心非木石岂无感？\r\n吞声踯躅不敢言。"
        },
        {
            "title": "拟行路难",
            "content": "愁思忽而至，\r\n跨马出北门。\r\n举头四顾望，\r\n但见松柏园。\r\n荆棘郁蹲蹲。\r\n中有一鸟名杜鹃，\r\n言是古时蜀帝魂。\r\n声音哀苦鸣不息，\r\n羽毛憔悴似人髡。\r\n飞走树间啄虫蚁，\r\n岂忆往日天子尊。\r\n念此死生变化非常理，\r\n中心恻怆不能言。"
        },
        {
            "title": "拟行路难",
            "content": "中庭五株桃，\r\n一株先作花。\r\n阳春夭冶二三月，\r\n从风簸荡落西家。\r\n西家思妇见悲惋，\r\n零泪沾衣抚心叹，\r\n初我送君出户时，\r\n何言淹留节回换。\r\n床席生尘明镜垢，\r\n纤腰瘦削发蓬乱。\r\n人生不得长称意，\r\n惆怅徙倚至夜半。"
        },
        {
            "title": "拟行路难",
            "content": "洛阳名工铸为金博山，\r\n千斫复万镂，\r\n上刻秦女携手仙。\r\n承君清夜之欢娱，\r\n列置帏里明烛前。\r\n外发龙鳞之丹彩，\r\n内含麝芬之紫烟。\r\n如今君心一朝异，\r\n对此长叹终百年。"
        },
        {
            "title": "拟行路难",
            "content": "奉君金卮之美酒，\r\n玳瑁玉匣之雕琴。\r\n七彩芙蓉之羽帐，\r\n九华葡萄之锦衾。\r\n红颜零落岁将暮，\r\n寒光宛转时欲沉。\r\n愿君裁悲且减思，\r\n听我抵节行路吟。\r\n不见柏梁铜雀上，\r\n宁闻古时清吹音。"
        },
        {
            "title": "拟行路难",
            "content": "对案不能食，拔剑击柱长叹息！\r\n丈夫生世会几时，\r\n安能蹀躞垂羽翼？\r\n弃置罢官去，还家自休息。\r\n朝出与亲辞，暮还在亲侧。\r\n弄儿床前戏，看妇机中织。\r\n自古圣贤尽贫贱，\r\n何况我辈孤且直！"
        },
        {
            "title": "拟古",
            "content": "凿井北陵隈，\r\n百丈不及泉。\r\n生事本澜漫，\r\n何用独精坚。\r\n幼壮重寸阴，\r\n衰暮反轻年。\r\n放驾息朝歌，\r\n提爵止中山。\r\n日夕登城隅，\r\n周回视洛川。\r\n街衢积冻草，\r\n城郭宿寒烟。\r\n繁华悉何在，\r\n宫阙久崩填。\r\n空谤齐景非，\r\n徒称夷叔贤。"
        },
        {
            "title": "拟古",
            "content": "幽并重骑射，\r\n少年好驰逐。\r\n毡带佩双鞬，\r\n象弧插雕服。\r\n兽肥春草短，\r\n飞鞚越平陆。\r\n朝游雁门上，\r\n暮还楼烦宿。\r\n石梁有余劲，\r\n惊雀无全目。\r\n汉虏方未和，\r\n边城屡翻覆。\r\n留我一白羽，\r\n将以分虎竹。"
        },
        {
            "title": "发后渚",
            "content": "江上气早寒，\r\n仲秋始霜雪。\r\n从军乏衣粮，\r\n方冬与家别。\r\n萧条背乡心，\r\n凄怆清渚发。\r\n凉埃晦平皋，\r\n飞潮隐修樾。\r\n孤光独徘徊，\r\n空烟视升灭。\r\n途随前峰远，\r\n意逐后云结。\r\n华志分驰年，\r\n韶颜惨惊节。\r\n推琴三起叹，\r\n声为君断绝。"
        },
        {
            "title": "代放歌行",
            "content": "蓼虫避葵堇，\r\n习苦不言非。\r\n小人自龌龊，\r\n安知旷士怀。\r\n鸡鸣洛城里，\r\n禁门平旦开。\r\n冠盖纵横至，\r\n车骑四方来。\r\n素带曳长飚，\r\n华缨结远埃。\r\n日中安能止，\r\n钟鸣犹未归。\r\n夷世不可逢，\r\n贤君信爱才。\r\n明虑自天断，\r\n不受外嫌猜。\r\n一言分圭爵，\r\n片善辞草莱。\r\n岂伊白璧赐，\r\n将起黄金台。\r\n今君有何疾，\r\n临路独迟回。"
        },
        {
            "title": "代东武吟",
            "content": "主人且勿喧，\r\n贱子歌一言。\r\n仆本寒乡士，\r\n出身蒙汉恩。\r\n始随张校尉，\r\n召募到河源。\r\n后逐李轻车，\r\n追虏出塞垣。\r\n密途亘万里，\r\n宁岁犹七奔。\r\n肌力尽鞍甲，\r\n心思历凉温。\r\n将军既下世，\r\n部曲亦罕存。\r\n时事一朝异，\r\n孤绩谁复论。\r\n少壮辞家去，\r\n穷老还入门。\r\n腰镰刈葵藿，\r\n倚杖牧鸡豚。\r\n昔如鞲上鹰，\r\n今似槛中猿。\r\n徒结千载恨，\r\n空负百年怨。\r\n弃席思君幄，\r\n疲马恋君轩。\r\n愿垂晋主惠，\r\n不愧田子魂。"
        },
        {
            "title": "代东门行",
            "content": "伤禽恶弦惊，\r\n倦客恶离声。\r\n离声断客情，\r\n宾御皆涕零。\r\n涕零心断绝，\r\n将去复还诀。\r\n一息不相知，\r\n何况异乡别。\r\n遥遥征驾远，\r\n杳杳白日晚。\r\n居人掩闺卧，\r\n行子夜中饭。\r\n野风吹草木，\r\n行子心断肠。\r\n食梅常苦酸，\r\n衣葛常苦寒。\r\n丝竹徒满坐，\r\n忧人不解颜。\r\n长歌欲自慰，\r\n弥起长恨端。"
        },
        {
            "title": "代出自蓟北门行",
            "content": "羽檄起边亭，\r\n烽火入咸阳。\r\n征骑屯广武，\r\n分兵救朔方。\r\n严秋筋竿劲，\r\n虏阵精且强。\r\n天子按剑怒，\r\n使者遥相望。\r\n雁行缘石径，\r\n鱼贯度飞梁。\r\n箫鼓流汉思，\r\n旌甲被胡霜。\r\n疾风冲塞起，\r\n沙砾自飘扬。\r\n马毛缩如猬，\r\n角弓不可张。\r\n时危见臣节，\r\n世乱识忠良。\r\n投躯报明主，\r\n身死为国殇。"
        }
    ]
}