{
    "dynasty": "南北",
    "author": "南北无名",
    "intro": "",
    "items": [
        {
            "title": "木兰辞",
            "content": "唧唧复唧唧，木兰当户织。\r不闻机杼声，唯闻女叹息。\r问女何所思，问女何所忆。\r女亦无所思，女亦无所忆。\r昨夜见军帖，可汗大点兵，\r军书十二卷，卷卷有爷名。\r阿爷无大儿，木兰无长兄，\r愿为市鞍马，从此替爷征。\r东市买骏马，西市买鞍鞯，\r南市买辔头，北市买长鞭。\r旦辞爷娘去，暮宿黄河边。\r不闻爷娘唤女声，但闻黄河流水鸣溅溅。\r旦辞黄河去，暮至黑山头。\r不闻爷娘唤女声，但闻燕山胡骑鸣啾啾。\r万里赴戎机，关山度若飞。\r朔气传金柝，寒光照铁衣。\r将军百战死，壮士十年归。\r归来见天子，天子坐明堂。\r策勋十二转，赏赐百千强。\r可汗问所欲，木兰不用尚书郎，\r愿驰千里足，送儿还故乡。\r爷娘闻女来，出郭相扶将。\r阿姊闻妹来，当户理红妆。\r小弟闻姊来，磨刀霍霍向猪羊。\r开我东阁门，坐我西阁床。\r脱我战时袍，着我旧时裳。\r当窗理云鬓，对镜帖花黄。\r出门看火伴，火伴皆惊忙。\r同行十二年，不知木兰是女郎。\r雄兔脚扑朔，雌兔眼迷离。\r两兔傍地走，安能辨我是雄雌。"
        },
        {
            "title": "子夜秋歌",
            "content": "秋风入窗里，罗帐起飘扬。\r\n仰头看明月，寄情千里光。"
        },
        {
            "title": "子夜歌",
            "content": "始欲识郎时，\r\n两心望如一。\r\n理丝入残机，\r\n何悟不成匹。"
        },
        {
            "title": "折杨柳歌辞",
            "content": "遥看孟津河，\r\n杨柳郁婆娑。\r\n我是虏家儿，\r\n不解汉儿歌。"
        },
        {
            "title": "懊侬歌",
            "content": "江陵去扬州，三千三百里。\r\n已行一千三，所有二千在。"
        }
    ]
}