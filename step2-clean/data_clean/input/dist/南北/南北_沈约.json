{
    "dynasty": "南北",
    "author": "沈约",
    "intro": "沈约（441－513）字休文，吴兴武康（今浙江德清）人，齐梁文坛领袖。和谢眺等开创了“永明体”，讲求声韵格律，促成了诗歌由古体向近体的发展。有《沈隐候集》。",
    "items": [
        {
            "title": "梁鞞舞歌 明之君 六",
            "content": "至德同自然。\r\n裁成侔玄造。\r\n珍祥委天贶。\r\n灵物开地宝。\r\n窈窕降青琴。\r\n参差就朱草。"
        },
        {
            "title": "梁鞞舞歌 明之君 五",
            "content": "有为臣所执。\r\n司契君之道。\r\n运行乃四时。\r\n无言信苍昊。\r\n宸居体冲寂。\r\n忘怀定天保。"
        },
        {
            "title": "梁鞞舞歌 明之君 三",
            "content": "礼缉民用扰。\r\n乐谐风自移。\r\n舜琴终已绝。\r\n尧衣今复垂。\r\n象天则地体无为。"
        },
        {
            "title": "梁鞞舞歌 明之君 一",
            "content": "七梁七百始。\r\n天监三元初。\r\n圣功澄宇县。\r\n帝德总车书。\r\n熙熙亿兆臣。\r\n其志皆欢愉。"
        },
        {
            "title": "梁大壮大观舞歌 大观舞歌",
            "content": "皇矣帝烈。\r\n大哉兴圣。\r\n奄有四方。\r\n受天明命。\r\n居上不怠。\r\n临下惟敬。\r\n举无諐则。\r\n动无失正。\r\n物从其本。\r\n人遂其性。\r\n昭播九功。\r\n肃齐八柄。\r\n宽以惠下。\r\n德以为政。\r\n三趾晨仪。\r\n重轮夕映。\r\n栈壑忘阻。\r\n梯山匪敻。\r\n如曰有恒。\r\n与天无竟。\r\n载陈金石。\r\n式流舞咏。\r\n咸英韶夏。\r\n于兹比盛。"
        },
        {
            "title": "梁大壮大观舞歌 大壮舞歌",
            "content": "高高在上。\r\n实爱斯人。\r\n眷求圣德。\r\n大拯彝伦。\r\n率土方燎。\r\n如火在薪。\r\n惵惵黔首。\r\n暮不及晨。\r\n朱光启耀。\r\n兆发穹旻。\r\n我皇郁起。\r\n龙跃汉津。\r\n言届牧野。\r\n电激雷震。\r\n阙巩之甲。\r\n彭濮之人。\r\n或貔或武。\r\n漂杵浮轮。\r\n我邦虽旧。\r\n其命维新。\r\n六伐乃止。\r\n七德必陈。\r\n君临万国。\r\n遂抚八寅。"
        },
        {
            "title": "梁鼓吹曲 惟大梁",
            "content": "惟大梁。\r\n开运。\r\n受箓。\r\n膺图。\r\n君八极。\r\n冠带被五都。\r\n四海并和会。\r\n排阙款塞无异涂。"
        },
        {
            "title": "梁鞞舞歌 明之君 四",
            "content": "治兵战六兽。\r\n为邦命九官。\r\n灵蛇及瑞羽。\r\n分素复衔丹。\r\n望就踰轩顼。\r\n铿锵掩咸护。\r\n九尾扰成羣。\r\n八象鸣相顾。\r\n象天则地化云布。"
        },
        {
            "title": "梁鼓吹曲 于穆",
            "content": "于穆君臣。\r\n君臣和以肃。\r\n关王道。\r\n定天保。\r\n乐均灵囿。\r\n宴同在镐。\r\n前庭悬鼓钟。\r\n左右列笙镛。\r\n缨佩俯仰。\r\n有则修礼容。\r\n翔振鹭。\r\n骋羣龙。\r\n隆周何足拟。\r\n远与唐比踪。"
        },
        {
            "title": "梁鼓吹曲 期运集",
            "content": "期运集。\r\n惟皇膺宝符。\r\n龙跃清汉渚。\r\n凤起方城隅。\r\n讴歌共适夏。\r\n狱讼两违朱。\r\n二仪启嘉祚。\r\n千载犹旦暮。\r\n舞蹈流帝功。\r\n金玉昭王度。"
        },
        {
            "title": "梁鞞舞歌 明之君 二",
            "content": "刑措甫自今。\r\n隆平亦肇兹。\r\n神武超楚汉。\r\n安用道邠岐。\r\n百拜奄来宅。\r\n执玉咸在斯。\r\n象天则地体无为。"
        },
        {
            "title": "梁鼓吹曲 石首局",
            "content": "石首局。\r\n北墉墐。\r\n新堞严。\r\n东垒峻。\r\n共表里。\r\n遥相镇。\r\n矢未飞。\r\n鼓方振。\r\n竞衔璧。\r\n并舆榇。\r\n酒池扰。\r\n象廊震。\r\n同伐谋。\r\n兼善陈。\r\n辟应和。\r\n扫煨烬。\r\n剪庶恶。\r\n靡余胤。"
        },
        {
            "title": "梁鼓吹曲 昏主恣淫慝",
            "content": "昏主恣淫慝。\r\n皆曰自昌盛。\r\n上仁矜亿兆。\r\n誓师为请命。\r\n既齐丹浦战。\r\n又符甲子辰。\r\n龛难伐有罪。\r\n伐罪吊斯民。\r\n悠悠亿万姓。\r\n于此覩阳春。"
        },
        {
            "title": "梁鼓吹曲 鹤楼峻",
            "content": "鹤楼峻。\r\n连翠微。\r\n因严设险池永归。\r\n唇亡齿惧。\r\n薄言震。\r\n耀灵威。\r\n凶众稽颡。\r\n天不能违。\r\n金汤无所用。\r\n功烈长巍巍。"
        },
        {
            "title": "梁鼓吹曲 忱威",
            "content": "忱威授律命苍兕。\r\n言薄加湖灌秋水。\r\n回澜瀄汩泛增雉。\r\n争河投岸掬盈指。\r\n犯刃婴戈洞流矢。\r\n资此威烈齐文轨。"
        },
        {
            "title": "梁鼓吹曲 道亡",
            "content": "道亡数极归永元。\r\n悠悠兆庶尽含冤。\r\n沈河莫极皆无安。\r\n赴海谁授矫龙翰。\r\n自樊汉仙波流水清且澜。\r\n救此倒悬拯涂炭。\r\n誓师刘旅赫灵断。\r\n率兹八百驱十乱。\r\n登我圣明去多难。\r\n长夜杳冥忽云旦。"
        },
        {
            "title": "梁鼓吹曲 汉东流",
            "content": "汉东流。\r\n江之汭。\r\n逆徒蜂聚。\r\n旌旗纷蔽。\r\n仰震威灵。\r\n乘高骋鋭。\r\n至仁解网。\r\n穷鸟入怀。\r\n因此龙跃。\r\n言登泰阶。"
        },
        {
            "title": "梁鼓吹曲 桐柏山",
            "content": "桐柏山。\r\n淮之首。\r\n肇基帝迹。\r\n遂光区有。\r\n大震边关。\r\n殪獯丑。\r\n农既劝。\r\n民惟阜。\r\n穗充庭。\r\n稼盈亩。\r\n迨嘉辰。\r\n{荐/豕}芳糗。\r\n纳寒场。\r\n为春酒。\r\n昭景福。\r\n介眉寿。\r\n天斯长。\r\n地斯久。\r\n化无极。\r\n功无朽。"
        },
        {
            "title": "梁鼓吹曲 贤首山",
            "content": "贤首山。\r\n险而峻。\r\n乘岘凭临胡阵。\r\n骋奇谋。\r\n奋卒徒。\r\n断白马。\r\n塞飞狐。\r\n殪日逐。\r\n歼骨都。\r\n刃谷蠡。\r\n馘林胡。\r\n草既润。\r\n原亦涂。\r\n轮无反。\r\n幕有乌。\r\n扫残孽。\r\n震戎逋。\r\n扬凯奏。\r\n展欢酺。\r\n咏枤杜。\r\n旋京吴。"
        },
        {
            "title": "梁鼓吹曲 木纪谢",
            "content": "木纪谢。\r\n火运昌。\r\n炳南陆。\r\n耀炎光。\r\n民去癸。\r\n鼎归梁。\r\n鲛鱼出。\r\n庆云翔。\r\n韊五帝。\r\n轶三王。\r\n德无外。\r\n化溥将。\r\n仁荡荡。\r\n义汤汤。\r\n浸金石。\r\n达昊苍。\r\n横四海。\r\n被八荒。\r\n舞干戚。\r\n垂衣裳。\r\n对天眷。\r\n坐岩廊。\r\n胤有锡。\r\n祚无疆。\r\n风教远。\r\n礼容盛。\r\n感人神。\r\n宣舞咏。\r\n降繁祉。\r\n延嘉庆。"
        },
        {
            "title": "五音曲 羽引",
            "content": "玄英纪运。\r\n冬冰折。\r\n物为音本。\r\n和且悦。\r\n穷高测深。\r\n长无绝。"
        },
        {
            "title": "五音曲 商引",
            "content": "司秋纪兑。\r\n奏西音。\r\n激扬钟石。\r\n和瑟琴。\r\n风流福被。\r\n乐愔愔。"
        },
        {
            "title": "五音曲 宫引",
            "content": "八音资始。\r\n君五声。\r\n兴此和乐。\r\n感百精。\r\n优游律吕。\r\n被咸英。"
        },
        {
            "title": "五音曲 徵引",
            "content": "执衡司事。\r\n宅离方。\r\n滔滔夏日。\r\n火德昌。\r\n八音备举。\r\n乐无疆。"
        },
        {
            "title": "五音曲 角引",
            "content": "萌生触发。\r\n岁在春。\r\n咸池始奏。\r\n德尚仁。\r\n惉懘以息。\r\n和且均。"
        },
        {
            "title": "梁三朝雅乐歌 雍雅 三",
            "content": "百司警列。\r\n皇在在陛。\r\n既饫且醑。\r\n卒食成礼。\r\n其容穆穆。\r\n其仪济济。\r\n凡百庶僚。\r\n莫不恺悌。\r\n奄有万国。\r\n抑由天启。"
        },
        {
            "title": "梁三朝雅乐歌 雍雅 二",
            "content": "我馂惟阜。\r\n我肴孔庶。\r\n嘉味既充。\r\n食旨斯饫。\r\n属厌无爽。\r\n冲和在御。\r\n击壤齐欢。\r\n怀生等豫。\r\n烝庶乃粒。\r\n实由仁恕。"
        },
        {
            "title": "梁三朝雅乐歌 雍雅 一",
            "content": "明明在上。\r\n其仪有序。\r\n终事靡諐。\r\n收铏撤俎。\r\n乃升乃降。\r\n和乐备举。\r\n天德莫违。\r\n人谋是与。\r\n敬行礼达。\r\n兹焉燕语。"
        },
        {
            "title": "梁三朝雅乐歌 需雅 八",
            "content": "道我六穗罗八珍。\r\n洪鼎自爨匪劳薪。\r\n荆包海物必来陈。\r\n滑甘滫{氵髓}味和神。\r\n以斯至德被无垠。"
        },
        {
            "title": "梁三朝雅乐歌 需雅 七",
            "content": "备味斯飨惟至圣。\r\n咸降人神礼为盛。\r\n或风或雅流歌咏。\r\n负鼎言归启殷命。\r\n悠悠四海同兹庆。"
        },
        {
            "title": "梁三朝雅乐歌 需雅 六",
            "content": "膳夫奉职献芳滋。\r\n不麛不夭咸以时。\r\n调甘适苦别渑淄。\r\n其德不爽受福厘。\r\n于焉逸豫永无期。"
        },
        {
            "title": "梁三朝雅乐歌 需雅 五",
            "content": "击钟以俟惟大国，况乃御天流至德。\r\n侑食斯举扬盛则，其礼不諐仪不忒。\r\n风猷所被深且塞。"
        },
        {
            "title": "梁三朝雅乐歌 需雅 四",
            "content": "人欲所大味为先。\r\n兴和尽敬咸在旃。\r\n碧鳞朱尾献嘉鲜。\r\n红毛绿翼坠轻翾。\r\n臣拜稽首万斯年。"
        },
        {
            "title": "梁三朝雅乐歌 需雅 二",
            "content": "五味九变兼六和。\r\n令芳甘旨庶且多。\r\n三危之露九期禾。\r\n圆案方丈粲星罗。\r\n皇举斯乐同山河。"
        },
        {
            "title": "梁三朝雅乐歌 需雅 一",
            "content": "实体平心待和味。\r\n庶羞百品多为贵。\r\n或鼎或鼒宣九沸。\r\n楚桂胡盐芼芳卉。\r\n加笾列俎雕且蔚。"
        },
        {
            "title": "梁三朝雅乐歌 介雅 三",
            "content": "百味既含馨。\r\n六饮莫能尚。\r\n玉罍信湛湛。\r\n金巵颇摇漾。\r\n敬举发天和。\r\n祥祉流嘉贶。"
        },
        {
            "title": "梁三朝雅乐歌 介雅 二",
            "content": "寿随百礼洽。\r\n庆与三朝升。\r\n惟皇集繁祉。\r\n时福互相仍。\r\n申锡永无遗。\r\n穰简必来应。"
        },
        {
            "title": "梁三朝雅乐歌 介雅 一",
            "content": "百福四象初。\r\n万寿三元始。\r\n拜献惟衮职。\r\n同心协卿士。\r\n北极永无穷。\r\n南山何足拟。"
        },
        {
            "title": "梁三朝雅乐歌 寅雅",
            "content": "礼莫违。\r\n乐具举。\r\n延藩辟。\r\n朝帝所。\r\n执桓蒲。\r\n列齐莒。\r\n垂衮毳。\r\n纷容与。\r\n升有仪。\r\n降有序。\r\n齐簪绂。\r\n忘笑语。\r\n始矜严。\r\n终酣醑。"
        },
        {
            "title": "梁三朝雅乐歌 需雅 三",
            "content": "九州上腴非一族。\r\n玄芝碧树寿华木。\r\n终朝采之不盈掬。\r\n用拂腥膻和九榖。\r\n既甘且饫致遐福。"
        },
        {
            "title": "梁三朝雅乐歌 胤雅",
            "content": "自昔殷代。\r\n哲王迭有。\r\n降及周成。\r\n惟器是守。\r\n上天乃眷。\r\n大梁既受。\r\n灼灼重明。\r\n仰承元首。\r\n体干作贰。\r\n命服斯九。\r\n置保置师。\r\n居前居后。\r\n前星比耀。\r\n克隆万寿。"
        },
        {
            "title": "梁三朝雅乐歌 俊雅 三",
            "content": "重列北上。\r\n分庭异陛。\r\n百司扬职。\r\n九宾相礼。\r\n齐宋舅甥。\r\n鲁卫兄弟。\r\n思皇蔼蔼。\r\n羣龙济济。\r\n我有嘉宾。\r\n实惟恺悌。"
        },
        {
            "title": "梁三朝雅乐歌 俊雅 二",
            "content": "开我八袭。\r\n辟我九重。\r\n珩佩流响。\r\n缨绂有容。\r\n衮衣前迈。\r\n列辟云从。\r\n义兼东序。\r\n事美西雍。\r\n分阶等肃。\r\n异列齐恭。"
        },
        {
            "title": "梁小庙乐歌 登歌",
            "content": "光流者远。\r\n礼贵弥申。\r\n嘉飨云备。\r\n盛典必陈。\r\n追养自本。\r\n立爱惟亲。\r\n皇情乃慕。\r\n帝服来尊。\r\n驾齐六辔。\r\n旗耀三辰。\r\n感兹霜露。\r\n事彼冬春。\r\n以斯孝德。\r\n永被烝民。"
        },
        {
            "title": "梁小庙乐歌 舞歌",
            "content": "閟宫肃肃。\r\n清庙济济。\r\n于穆夫人。\r\n固天攸启。\r\n祚我梁德。\r\n膺斯盛礼。\r\n文{鎞釒=木}达向。\r\n重檐丹陛。\r\n饰我俎彝。\r\n洁我粢盛。\r\n躬事奠飨。\r\n推尊尽敬。\r\n悠悠万国。\r\n具承兹庆。\r\n大孝追远。\r\n兆庶攸咏。"
        },
        {
            "title": "梁三朝雅乐歌 俊雅 一",
            "content": "设官分职。\r\n髦俊攸俟。\r\n髦俊伊何。\r\n贵德尚齿。\r\n唐乂咸事。\r\n周宁多士。\r\n区区卫国。\r\n犹赖君子。\r\n汉之得人。\r\n帝猷乃理。"
        },
        {
            "title": "梁宗庙登歌 七",
            "content": "祀典昭洁。\r\n我礼莫违。\r\n八簋充室。\r\n六龙解騑。\r\n神宫肃肃。\r\n灵寝微微。\r\n嘉荐既飨。\r\n景福攸归。\r\n至德光被。\r\n洪祚载辉。"
        },
        {
            "title": "梁宗庙登歌 六",
            "content": "有命自天。\r\n于皇后帝。\r\n悠悠四海。\r\n莫不来祭。\r\n繁祉具膺。\r\n八神耸卫。\r\n福至有兆。\r\n庆来无际。\r\n播此余休。\r\n于彼荒裔。"
        },
        {
            "title": "梁宗庙登歌 五",
            "content": "猗与至德。\r\n光被黔首。\r\n铸镕苍昊。\r\n甄陶区有。\r\n恪恭三献。\r\n对扬万寿。\r\n比屋可封。\r\n含生无咎。\r\n匪徒七百。\r\n天长地久。"
        },
        {
            "title": "梁宗庙登歌 四",
            "content": "牺象既饰。\r\n罍俎斯具。\r\n我郁载馨。\r\n黄流乃注。\r\n峨峨卿士。\r\n骏奔是务。\r\n佩上鸣阶。\r\n缨还拂树。\r\n悠悠亿兆。\r\n天临日煦。"
        },
        {
            "title": "梁宗庙登歌 三",
            "content": "有夏多罪。\r\n殷人涂炭。\r\n四海倒悬。\r\n十室思乱。\r\n自天命我。\r\n殱凶殄难。\r\n既跃乃飞。\r\n言登天汉。\r\n爰享爰格。\r\n福禄攸赞。"
        },
        {
            "title": "梁宗庙登歌 二",
            "content": "殷兆玉筐。\r\n周始邠王。\r\n于赫文祖。\r\n基我大梁。\r\n肇土七十。\r\n奄有四方。\r\n帝轩百祀。\r\n人思未忘。\r\n永言圣烈。\r\n祚我无疆。"
        },
        {
            "title": "梁宗庙登歌 一",
            "content": "功高礼洽。\r\n德尊乐备。\r\n三献具举。\r\n百司在位。\r\n诚敬罔諐。\r\n幽明同致。\r\n茫茫亿兆。\r\n无思不遂。\r\n盖之如天。\r\n容之如地。"
        },
        {
            "title": "梁明堂登歌 歌黑帝辞",
            "content": "德盛乎水。\r\n玄冥纪节。\r\n阴降阳腾。\r\n气凝象閟。\r\n司智莅坎。\r\n驾铁衣玄。\r\n祈寒拆地。\r\n晷度回天。\r\n悠悠四海。\r\n骏奔奉职。\r\n祚我无疆。\r\n永隆民极。"
        },
        {
            "title": "梁明堂登歌 歌白帝辞",
            "content": "神在秋方。\r\n帝居西皓。\r\n允兹金德。\r\n裁成万宝。\r\n鸿来雀化。\r\n参见火斜。\r\n幕无玄鸟。\r\n菊有黄华。\r\n载列笙磬。\r\n式陈彝俎。\r\n灵罔常怀。\r\n惟德是与。"
        },
        {
            "title": "梁明堂登歌 歌黄帝辞",
            "content": "郁彼中坛。\r\n含灵阐化。\r\n回环气象。\r\n轮无辍驾。\r\n布德焉在。\r\n四序将收。\r\n音宫数五。\r\n饭稷骖駵。\r\n宅屏居中。\r\n旁临外宇。\r\n升为帝尊。\r\n降为神主。"
        },
        {
            "title": "梁明堂登歌 歌赤帝辞",
            "content": "炎光在离。\r\n火为威德。\r\n执礼昭训。\r\n持衡受则。\r\n靡草既凋。\r\n温风以至。\r\n嘉荐惟旅。\r\n时羞孔备。\r\n齐缇在堂。\r\n笙镛在下。\r\n匪惟七百。\r\n无绝终始。"
        },
        {
            "title": "梁明堂登歌 歌青帝辞",
            "content": "帝居在震。\r\n龙德司春。\r\n开元布泽。\r\n含和尚仁。\r\n羣居既散。\r\n岁云阳止。\r\n饬农分地。\r\n民粒惟始。\r\n雕梁绣栱。\r\n丹楹玉墀。\r\n灵威以降。\r\n百福来绥。"
        },
        {
            "title": "梁北郊登歌",
            "content": "至哉坤元。\r\n实惟厚载。\r\n躬兹奠飨。\r\n诚交显晦。\r\n或升或降。\r\n摇珠动佩。\r\n德表成物。\r\n庆流皇代。\r\n纯虾不諐。\r\n祺福是赉。"
        },
        {
            "title": "梁北郊登歌",
            "content": "方坛既塪。\r\n地祇已出。\r\n盛典弗諐。\r\n羣望咸秩。\r\n乃升乃献。\r\n敬成礼卒。\r\n灵降无兆。\r\n神飨载谧。\r\n允矣嘉祚。\r\n其升如日。"
        },
        {
            "title": "梁南郊登歌诗",
            "content": "礼容盛。\r\n尊俎列。\r\n玄酒陈。\r\n陶匏设。\r\n献清酒。\r\n致虔洁。\r\n王既升。\r\n乐已阕。\r\n降苍昊。\r\n垂芳烈。"
        },
        {
            "title": "梁南郊登歌诗",
            "content": "暾既明。\r\n礼告成。\r\n惟圣祖。\r\n主上灵。\r\n爵已献。\r\n罍又盈。\r\n息羽钥。\r\n展歌声。\r\n僾如在。\r\n结皇情。"
        },
        {
            "title": "梁雅乐歌 禋雅 二",
            "content": "盛乐斯举。\r\n协征调宫。\r\n灵飨庆洽。\r\n祉积化融。\r\n八变有序。\r\n三献已终。\r\n坎牲瘗玉。\r\n酬德报功。\r\n振垂成吕。\r\n投壤生风。\r\n道无虚致。\r\n事由感通。\r\n于皇盛烈。\r\n比祚华嵩。"
        },
        {
            "title": "梁雅乐歌 禋雅 一",
            "content": "紫宫昭焕。\r\n太乙微玄。\r\n降临下土。\r\n尊高上天。\r\n载陈珪币。\r\n式备牲牷。\r\n云箛清引。\r\n栒虡高悬。\r\n俯昭象物。\r\n仰致高烟。\r\n肃彼灵祉。\r\n咸达皇虔。"
        },
        {
            "title": "梁雅乐歌 諴雅 三",
            "content": "我有明德。\r\n馨非稷黍。\r\n牲玉孔备。\r\n嘉荐惟旅。\r\n金悬宿设。\r\n和乐具举。\r\n礼达幽明。\r\n敬行尊俎。\r\n钟鼓云送。\r\n遐福是与。"
        },
        {
            "title": "梁雅乐歌 諴雅 二",
            "content": "地德薄。\r\n昆丘峻。\r\n扬羽翟。\r\n鼓应朄。\r\n出尊祗。\r\n展诚信。\r\n招海渎。\r\n罗岳镇。\r\n惟福祉。\r\n咸昭晋。"
        },
        {
            "title": "梁雅乐歌 諴雅 一",
            "content": "怀忽慌。\r\n瞻浩荡。\r\n尽诚洁。\r\n致虔想。\r\n出杳冥。\r\n降无象。\r\n皇情肃。\r\n具僚仰。\r\n人礼盛。\r\n神途敞。\r\n僾明灵。\r\n申敬享。\r\n感苍极。\r\n洞玄象。"
        },
        {
            "title": "梁雅乐歌 牷雅",
            "content": "反本兴敬。\r\n复古昭诚。\r\n礼容宿设。\r\n祀事孔明。\r\n华俎待献。\r\n崇碑丽牲。\r\n充哉茧握。\r\n肃矣簪缨。\r\n其膋既启。\r\n我豆既盈。\r\n庖丁游刃。\r\n葛卢验声。\r\n多祉攸集。\r\n景福来并。"
        },
        {
            "title": "梁雅乐歌 涤雅",
            "content": "将修盛礼。\r\n其仪孔炽。\r\n有腯斯牲。\r\n国门是置。\r\n不黎不{疒酉}。\r\n靡愆靡忌。\r\n呈肌献体。\r\n永言昭事。\r\n俯休皇德。\r\n仰绥灵志。\r\n百福具膺。\r\n嘉祥允洎。\r\n骏奔伊在。\r\n庆覃遐嗣。"
        },
        {
            "title": "梁雅乐歌 皇雅 三",
            "content": "清跸朝万{宀/禹}。\r\n端冕临正阳。\r\n青絇黄金繶。\r\n兖衣文绣裳。\r\n既散华虫采。\r\n复流日月光。"
        },
        {
            "title": "梁雅乐歌 皇雅 二",
            "content": "华盖拂紫微。\r\n勾陈绕太一。\r\n容裔被缇组。\r\n参差罗{罒/干}毕。\r\n星回昭以烂。\r\n天行徐且谧。"
        },
        {
            "title": "梁雅乐歌 皇雅 一",
            "content": "帝德实广运。\r\n车书靡不宾。\r\n执瑁朝羣后。\r\n垂旒御百神。\r\n八荒重译至。\r\n万国婉来亲。"
        },
        {
            "title": "八咏诗 被褐守山东",
            "content": "守山东。\r\n山东万岭郁青葱。\r\n两溪共一泻。\r\n水洁望如空。\r\n岸侧青莎被。\r\n岩间丹桂丛。\r\n上瞻既隐轸。\r\n下睇亦溟蒙。\r\n远林响咆兽。\r\n近树聒鸣虫。\r\n路出若溪右涧吐金华东。\r\n万仞倒危石。\r\n百丈注悬潨。\r\n掣曳写流电。\r\n奔飞似白虹。\r\n洞井含清气。\r\n漏穴吐飞风。\r\n玉窦膏滴沥。\r\n石乳室空笼。\r\n峭崿途弥险。\r\n崖岨步纔通。\r\n余舍平生之所爱。\r\n歘暮年而此逢。\r\n欲一去而不还。\r\n怅邹衣之未褫。\r\n揖林壑之清旷。\r\n事氓俗之纷诡。\r\n幸帝德之方升。\r\n值天纲之未毁。\r\n既除旧而布新。\r\n故化民而俗徙。\r\n播赵俗以南徂。\r\n扇齐风以东靡。\r\n乳雉方可驯。\r\n流蝗庶能弭。\r\n清心矫世浊。\r\n俭政革民侈。\r\n秩满归白云。\r\n淹留事芝髓。"
        },
        {
            "title": "八咏诗 解佩去朝市",
            "content": "去朝市。\r\n朝市深归暮。\r\n辞北缨而南徂。\r\n浮东川而西顾。\r\n逢天地之降祥。\r\n值日月之重光。\r\n当伊仁之菲薄。\r\n非余情之信芳。\r\n充待诏于金马。\r\n奉高宴于柏梁。\r\n观鬬兽于虎圈。\r\n望窈窕于披香。\r\n游西园兮登铜雀。\r\n攀青琐兮眺重阳。\r\n讲金华兮议宣室。\r\n昼武帷兮夕文昌。\r\n佩甘泉兮履五柞。\r\n簪枍栺兮绂承光。\r\n托后车兮侍华幄。\r\n游渤海兮泛清漳。\r\n天道有盈缺。\r\n寒暑递炎凉。\r\n一朝卖玉碗。\r\n眷眷惜余香。\r\n曲池无复处。\r\n桂枝亦销亡。\r\n清庙徒肃肃。\r\n西陵久茫茫。\r\n薄暮余多幸。\r\n嘉运重来昌。\r\n忝稽郡之南尉。\r\n典千里之光贵。\r\n别北芒于浊河。\r\n恋横桥于清渭。\r\n望前轩之早桐。\r\n对南阶之初卉。\r\n非余情之屡伤。\r\n寄兹焉兮能慰。\r\n眷昔日兮怀哉。\r\n日将暮兮归去来。"
        },
        {
            "title": "八咏诗 晨征听晓鸿",
            "content": "听晓鸿。\r\n晓鸿度将旦。\r\n跨弱水之微澜。\r\n发成山之远岸。\r\n怵春归之未几。\r\n惊此岁之云半。\r\n出海涨之苍茫。\r\n入云途之弥漫。\r\n无东西之可辨。\r\n孰遐迩之能算。\r\n微昔见于洲渚。\r\n赴秋期于江汉。\r\n集劲风于弱躯。\r\n负重雪于轻翰。\r\n寒溪可以饮。\r\n荒皋可以窜。\r\n溪水徒自清。\r\n微容岂足翫。\r\n秋蓬飞兮未极。\r\n塞草寒兮无色。\r\n吴山高兮高度。\r\n越水深兮深不测。\r\n羡明月之驰光。\r\n顾征禽之驶翼。\r\n翼伊余马之屡怀。\r\n知吾行之未极。\r\n夜绵绵而难晓。\r\n愁参差而盈臆。\r\n望山川悉无似。\r\n惟星河犹可识。\r\n孤雁夜南飞。\r\n客泪夜沾衣。\r\n春鸿旦暮返。\r\n客子方未归。\r\n岁去欢娱尽。\r\n年来容貌衰。\r\n揽袵形虽是。\r\n抚臆事多违。\r\n青緺虽长复易解。\r\n白云诚远讵难依。"
        },
        {
            "title": "八咏诗 夕行闻夜鹤",
            "content": "闻夜鹤。\r\n夜鹤叫南池。\r\n对此孤明月。\r\n临风振羽仪。\r\n伊吾人之菲薄。\r\n无赋命之天爵。\r\n抱局促之短怀。\r\n随冬春而哀乐。\r\n懿海上之惊凫。\r\n伤云间之离鹤。\r\n离鹤昔未离。\r\n迥发天北垂。\r\n忽值疾风起。\r\n暂下昆明池。\r\n复畏冬冰合。\r\n水宿非所宜。\r\n欲留不可住。\r\n欲去飞已疲。\r\n势逐疾风举。\r\n求温向衡楚。\r\n复值南飞鸿。\r\n参差共成侣。\r\n海上多云雾。\r\n苍茫失洲屿。\r\n自此别故羣。\r\n独向潇湘渚。\r\n故羣不离散。\r\n相依江海畔。\r\n夜止羽相切。\r\n昼飞影相乱。\r\n刷羽共浮沉。\r\n湛澹泛清浔。\r\n既不经离别。\r\n安知慕侣心。\r\n九冬负霜雪。\r\n六翮飞不任。\r\n且养凌云翅。\r\n俯仰弄清音。\r\n所望浮丘子。\r\n旦夕来相寻。"
        },
        {
            "title": "八咏诗 岁暮愍衰草",
            "content": "愍衰草。\r\n衰草无容色。\r\n憔悴荒径中。\r\n寒荄不可识。\r\n昔时兮春日。\r\n昔日兮春风。\r\n含华兮佩实。\r\n垂绿兮散红。\r\n氛氲鳷鹊右。\r\n照耀望仙东。\r\n送归顾慕泣淇水。\r\n嘉客淹留怀上宫。\r\n岩陬兮海岸。\r\n冰多兮霰积。\r\n烂熳兮客根。\r\n攒幽兮寓隙。\r\n布绵密于寒皋。\r\n吐纤疏于危石。\r\n既惆怅于君子。\r\n倍伤心于行役。\r\n露缟枝于初旦。\r\n霜红天于始夕。\r\n雕芳卉之九衢。\r\n霣灵茅之三脊。\r\n风急崤道难。\r\n秋至客衣单。\r\n既伤檐下菊。\r\n复悲池上兰。\r\n飘落逐风尽。\r\n方知岁早寒。\r\n流萤暗明烛。\r\n雁声断纔续。\r\n萎绝长信宫。\r\n芜秽丹墀曲。\r\n霜夺茎上紫。\r\n风销叶中绿。\r\n山变兮青薇。\r\n水折兮黄苇。\r\n秋鸿兮疎引。\r\n寒鸟兮聚飞。\r\n径荒寒草合。\r\n桐长旧岩围。\r\n园庭渐芜没。\r\n霜露日沾衣。\r\n愿逐晨征鸟。\r\n薄暮共西归。"
        },
        {
            "title": "八咏诗 霜来悲落桐",
            "content": "悲落桐。\r\n落桐早霜露。\r\n燕至叶未抽。\r\n鸿来枝已素。\r\n本出龙门山。\r\n长枝仰刺天。\r\n上峯百丈绝。\r\n下趾万寻悬。\r\n幽根已盘结。\r\n孤枝复危绝。\r\n初不照光景。\r\n终年负霜雪。\r\n自顾无羽仪。\r\n不愿生曲池。\r\n芬芳本自乏。\r\n华实无可施。\r\n匠者特留眄。\r\n王孙少见之。\r\n分取孤生枿。\r\n徙置北堂陲。\r\n宿茎抽晚干。\r\n新叶生故枝。\r\n故枝虽辽远。\r\n新叶颇离离。\r\n春风一朝至。\r\n荣华并如斯。\r\n自惟良菲薄。\r\n君恩徒照灼。\r\n顾已非嘉树。\r\n空用凭阿阁。\r\n愿作清庙琴。\r\n为舞双玄鹤。\r\n薜荔可为裳。\r\n文杏堪作梁。\r\n勿言草木贱。\r\n徒照君末光。\r\n末光不徒照。\r\n为君含噭咷。\r\n阳柯绿水弦。\r\n阴枝苦寒调。\r\n厚德非可任。\r\n敢不虚其心。\r\n若逢阳春至。\r\n吐绿照清浔。"
        },
        {
            "title": "八咏诗 会圃临春风",
            "content": "临春风。\r\n春风起春树。\r\n游丝暧如网。\r\n落花雰似雾。\r\n先泛天渊池。\r\n还过细柳枝。\r\n蝶逢飞摇扬。\r\n燕值羽参池。\r\n扬桂旆。\r\n动芝盖。\r\n开燕裾。\r\n吹赵带。\r\n赵带飞参差。\r\n燕裾合且离。\r\n回簪复转黛。\r\n顾步惜容仪。\r\n容仪已照灼。\r\n春风复回薄。\r\n氛氲桃李花。\r\n青跗含素萼。\r\n既为风所开。\r\n复为风所落。\r\n摇绿蔕。\r\n抗紫茎。\r\n舞春雪。\r\n杂流莺。\r\n曲房开兮金铺响。\r\n金铺响兮妾思惊。\r\n梧台未阴。\r\n淇川始碧。\r\n迎行雨于高唐。\r\n送归鸿于碣石。\r\n经洞房。\r\n响纨素。\r\n感幽闺。\r\n思帏帟。\r\n想芳园兮可以游。\r\n念兰翘兮渐堪摘。\r\n拂明镜之冬尘。\r\n解罗衣之秋襞。\r\n既铿锵以动佩。\r\n又絪缊而流射。\r\n始摇荡以入闺。\r\n终徘徊而缘隙。\r\n鸣珠帘于绣户。\r\n散芳尘于绮席。\r\n是时怅思妇。\r\n安能久行役。\r\n佳人不在兹。\r\n春风为谁惜。"
        },
        {
            "title": "八咏诗 登台望秋月",
            "content": "望秋月。\r\n秋月光如练。\r\n照曜三爵台。\r\n徘徊九华殿。\r\n九华瑇瑁梁。\r\n华榱与璧珰。\r\n以兹雕丽色。\r\n持照明月光。\r\n凝华入黼帐。\r\n清辉悬洞房。\r\n先过飞燕户。\r\n却照班姬床。\r\n桂宫袅袅落桂枝。\r\n露寒凄凄凝白露。\r\n上林晚叶飒飒鸣。\r\n鴈门早鸿离离度。\r\n湛秀质兮似规。\r\n委清光兮如素。\r\n照愁轩之蓬影。\r\n映金阶之轻步。\r\n居人临此笑以歌。\r\n别客对之伤且慕。\r\n经衰圃。\r\n映寒丛。\r\n凝清夜。\r\n带秋风。\r\n随庭雪以偕素。\r\n与池荷而共红。\r\n临玉墀之皎皎。\r\n含霜霭之蒙蒙。\r\n{车兰}天衢而徙度。\r\n轹长汉而飞空。\r\n隐岩崖而半出。\r\n隔帷幌而纔通。\r\n散朱庭之奕奕。\r\n入青琐而玲珑。\r\n闲阶悲寡鹄。\r\n沙洲怨别鸿。\r\n文姬泣胡殿。\r\n昭君思汉宫。\r\n余亦何为者。\r\n淹留此山东。"
        },
        {
            "title": "六忆诗",
            "content": "忆眠时。\r\n人眠强未眠。\r\n解罗不待劝。\r\n就枕更须牵。\r\n复恐傍人见。\r\n娇羞在烛前。"
        },
        {
            "title": "六忆诗",
            "content": "忆食时。\r\n临盘动容色。\r\n欲坐复羞坐。\r\n欲食复羞食。\r\n含哺如不饥。\r\n擎瓯似无力。"
        },
        {
            "title": "六忆诗",
            "content": "忆坐时。\r\n点点罗帐前。\r\n或歌四五曲。\r\n或弄两三弦。\r\n笑时应无比。\r\n嗔时更可怜。"
        },
        {
            "title": "六忆诗",
            "content": "忆来时。\r\n灼灼上阶墀。\r\n勤勤叙别离。\r\n慊慊道相思。\r\n相看常不足。\r\n相见乃忘饥。"
        },
        {
            "title": "上已华光殿诗",
            "content": "于维盛世即轩妫。\r\n朝酆宴镐复在斯。\r\n朝光灼烁映兰池。\r\n春风婉转入细枝。\r\n时莺顾慕声合离。\r\n轻波微动漾羽巵。\r\n河宗海若生蛟螭。\r\n浮梁径度跨回漪。\r\n朱颜始洽景将移。\r\n安得壮士驻奔曦。"
        },
        {
            "title": "诗",
            "content": "四节逝不处。\r\n繁华难久鲜。"
        },
        {
            "title": "咏竹诗",
            "content": "无人赏高节。\r\n徒自抱贞心。"
        },
        {
            "title": "憩郊园和约法师采药诗",
            "content": "郭外三千亩。\r\n欲以贸朝饘。\r\n繁蔬既绮布。\r\n密菓亦星悬。"
        },
        {
            "title": "侍宴乐游苑饯徐州刺史应诏诗",
            "content": "沃若动龙骖。\r\n参差凝凤管。\r\n金塘草未合。\r\n玉池泉将满。"
        },
        {
            "title": "秋晨羁怨望海思归诗",
            "content": "分空临澥雾。\r\n披远望沧流。\r\n八桂暧如画。\r\n三桑眇若浮。\r\n烟极希丹水。\r\n月远望青丘。"
        },
        {
            "title": "出重园和傅昭诗",
            "content": "鲁连扬一策。\r\n陈平出六奇。\r\n邯郸风雨散。\r\n白登烟雾维。\r\n排云出九地。\r\n陵定振五巵。"
        },
        {
            "title": "酬孔通直逷怀蓬居诗",
            "content": "阊阖既洞启。\r\n龙楼亦高辟。\r\n两宫集鸾步。\r\n二闱引通籍。\r\n伊尔事清途。\r\n纷吾供贱役。"
        },
        {
            "title": "梁雅乐歌 献雅",
            "content": "神宫肃肃。\r\n天仪穆穆。\r\n礼献既同。\r\n膺兹厘福。\r\n我有馨明。\r\n无愧史祝。"
        },
        {
            "title": "侍宴谢朏宅饯东归应诏诗",
            "content": "皇情怅东{舟世}。\r\n羽斾拂南廛夏云清朝景。\r\n秋风扬早蝉。\r\n饮和陪下席。\r\n论道光上筵。"
        },
        {
            "title": "和王卫军解讲诗",
            "content": "妙轮辍往驾。\r\n宝树未开音。\r\n甘露为谁演。\r\n得一标道心。\r\n眇眇玄涂旷。\r\n高义总成林。\r\n七花屏尘相。\r\n八解濯芳襟。"
        },
        {
            "title": "华山馆为国家营功德诗",
            "content": "沐芳祷灵岳。\r\n稽首恭上玄。\r\n帝昔祈万寿。\r\n臣今请亿年。\r\n丹方缄洞府。\r\n河清时一传。\r\n锦书飞云字。\r\n玉简黄金编。"
        },
        {
            "title": "和刘中书仙诗",
            "content": "殊庭不可及。\r\n风熛多异色。\r\n霞衣不待缝。\r\n云锦不须织。"
        },
        {
            "title": "和刘中书仙诗",
            "content": "清旦发玄洲。\r\n是暮宿丹丘。\r\n昆山西北映。\r\n流泉东南流。\r\n霓裳拂流电。\r\n云车委轻霰。\r\n峥嵘上不覩。\r\n寥廓下无见。"
        },
        {
            "title": "四城门诗",
            "content": "六龙既惊轸。\r\n二鼠复驰光。\r\n衰龄难慎辅。\r\n暮质易凋伤。"
        },
        {
            "title": "为邻人有怀不至诗",
            "content": "影逐斜月来。\r\n香随远风入。\r\n言是定知非。\r\n欲笑翻成泣。"
        },
        {
            "title": "早行逢故人车中为赠诗",
            "content": "残朱犹暧暧。\r\n余粉尚霏霏。\r\n昨宵何处宿。\r\n今晨拂露归。"
        },
        {
            "title": "咏菰诗",
            "content": "结根布洲渚。\r\n垂叶满皋泽。\r\n匹彼露葵羹。\r\n可以留上客。"
        },
        {
            "title": "咏甘蕉诗",
            "content": "抽叶固盈丈。\r\n折本信兼围。\r\n流甘揜椰实。\r\n弱缕冠絺衣。"
        },
        {
            "title": "咏鹿葱诗",
            "content": "野马不任骑。\r\n兔丝不任织。\r\n既非中野花。\r\n无堪麕{鹿/加}食。"
        },
        {
            "title": "咏杜若诗",
            "content": "生在穷绝地。\r\n岂与世相亲。\r\n不顾逢采撷。\r\n本欲芳幽人。"
        },
        {
            "title": "西地梨诗",
            "content": "列茂河阳苑。\r\n蓄紫滥觞隈。\r\n翻黄秋沃若。\r\n落素春徘徊。"
        },
        {
            "title": "咏梨应诏诗",
            "content": "大谷来既重。\r\n岷山道又难。\r\n摧折非所悋。\r\n但令入玉盘。"
        },
        {
            "title": "园橘诗",
            "content": "绿叶迎露滋。\r\n朱苞待霜润。\r\n但令入玉柈。\r\n金衣非所悋。"
        },
        {
            "title": "咏梧桐诗",
            "content": "秋还遽已落。\r\n春晓犹未荑。\r\n微叶虽可贱。\r\n一剪或成珪。"
        },
        {
            "title": "咏孤桐诗",
            "content": "龙门百尺时。\r\n排云少孤立。\r\n分根荫玉池。\r\n欲待高鸾集。"
        },
        {
            "title": "寒松诗",
            "content": "梢声振寒声。\r\n青葱标暮色。\r\n疎叶望岭齐。\r\n乔{韩韦=余}临云直。"
        },
        {
            "title": "侍宴咏反舌诗",
            "content": "假容不足观。\r\n遗音犹可荐。\r\n幸蒙乔树恩。\r\n得以闻高殿。"
        },
        {
            "title": "咏帐诗",
            "content": "甲帐垂和璧。\r\n螭云张桂宫。\r\n隋珠既吐曜。\r\n翠被复含风。"
        },
        {
            "title": "咏余雪诗",
            "content": "阴庭覆素芷。\r\n南阶褰绿葹。\r\n玉台新落构。\r\n青山已半亏。"
        },
        {
            "title": "细言应令诗",
            "content": "开馆尺棰余。\r\n筑榭微尘里。\r\n蜗角列州县。\r\n毫端建朝市。"
        },
        {
            "title": "大言应令诗",
            "content": "隘此大泛庭。\r\n方知九垓局。\r\n穷天岂弥指。\r\n尽地不容足。"
        },
        {
            "title": "咏山榴诗",
            "content": "灵园同佳称。\r\n幽山有奇质。\r\n停采久弥鲜。\r\n含华岂期实。\r\n长愿微名隐。\r\n无使孤株出。"
        },
        {
            "title": "咏筝诗",
            "content": "秦稳吐绝调。\r\n玉柱扬清曲。\r\n弦依高张断。\r\n声随妙指续。\r\n徒闻音绕梁。\r\n宁知颜如玉。"
        },
        {
            "title": "咏笙诗",
            "content": "彼美实枯枝。\r\n孤筱定参差。\r\n鹍鸡已啁哳。\r\n枣下复林离。\r\n本期王子宴。\r\n宁待洛滨吹。"
        },
        {
            "title": "听蝉鸣应诏诗",
            "content": "轻生宅园籞。\r\n复得栖嘉树。\r\n岂敢擅洪枝。\r\n轻条遭所遇。\r\n叶密形易扬。\r\n风回响难住。"
        },
        {
            "title": "咏新荷应诏诗",
            "content": "勿言草卉贱。\r\n幸宅天池中。\r\n微根纔出浪。\r\n短{韩韦=余}未摇风。\r\n宁知寸心里。\r\n蓄紫复含红。"
        },
        {
            "title": "怀旧诗 伤胡谐之",
            "content": "豫州怀风范。\r\n绰然标雅度。\r\n处约志不渝。\r\n接广情无忤。\r\n颉颃事刀笔。\r\n纷纶递朱素。\r\n美志同山阿。\r\n浮年迫朝露。"
        },
        {
            "title": "怀旧诗 伤刘沨",
            "content": "处和无近累。\r\n天然有胜质。\r\n萧瑟负高情。\r\n耿介怀秋实。\r\n义贵良为重。\r\n兰摧非所恤。\r\n一罢平生言。\r\n宁知携手日。"
        },
        {
            "title": "怀旧诗 伤韦景猷",
            "content": "韦叟识前载。\r\n博物备戎华。\r\n税骖止营校。\r\n沦迹委泥沙。\r\n始知庸听局。\r\n方悟大音赊。"
        },
        {
            "title": "怀旧诗 伤李珪之",
            "content": "少府怀贞节。\r\n忘躯济所奉。\r\n吏道勤不息。\r\n繁文长自拥。\r\n既阙优孟歌。\r\n身没谁为宠。"
        },
        {
            "title": "怀旧诗 伤虞炎",
            "content": "东南既擅美。\r\n洛阳复称才。\r\n携手同欢宴。\r\n比迹共游陪。\r\n事随短秀落。\r\n言归长夜台。"
        },
        {
            "title": "怀旧诗 伤王谌",
            "content": "长史体闲任。\r\n坦荡无外求。\r\n持身非诡遇。\r\n应物有虚舟。\r\n心从朋好尽。\r\n形为欢宴留。\r\n欢宴未终毕。\r\n零落委山丘。"
        },
        {
            "title": "怀旧诗 伤庾杲之",
            "content": "右率馥时誉。\r\n秀出冠朋僚。\r\n耸兹千仞气。\r\n振此百寻条。\r\n藴藉含文雅。\r\n散朗溢风飚。\r\n楸槚今已合。\r\n容范尚昭昭。"
        },
        {
            "title": "怀旧诗 伤谢朓",
            "content": "吏部信才杰。\r\n文锋振奇响。\r\n调与金石谐。\r\n思逐风云上。\r\n岂言陵霜质。\r\n忽随人事往。\r\n尺璧尔何寃。\r\n一旦同丘壤。"
        },
        {
            "title": "怀旧诗 伤王融",
            "content": "元长秉奇调。\r\n弱冠慕前踪。\r\n眷言怀祖武。\r\n一篑望成峯。\r\n途艰行易跌。\r\n命舛志难逢。\r\n折风落迅羽。\r\n流恨满青松。"
        },
        {
            "title": "十咏 脚下履",
            "content": "丹墀上飒香。\r\n玉殿下趋锵。\r\n逆转珠佩响。\r\n先表绣袿香。\r\n裾开临舞席。\r\n袖拂绕歌堂。\r\n所叹忘怀妾。\r\n见委入罗床。"
        },
        {
            "title": "十咏 领边绣",
            "content": "纤手制新奇。\r\n剌作可怜仪。\r\n萦丝飞凤子。\r\n结缕坐花儿。\r\n不声如动吹。\r\n无风自褭枝。\r\n丽色傥未歇。\r\n聊承云鬓垂。"
        },
        {
            "title": "咏青苔诗",
            "content": "缘阶已漠漠。\r\n泛水复绵绵。\r\n微根如欲断。\r\n轻丝似更联。\r\n长风隐细草。\r\n深堂没绮钱。\r\n萦郁无人赠。\r\n葳蕤徒可怜。"
        },
        {
            "title": "咏桃诗",
            "content": "风来吹叶动。\r\n风动畏花伤。\r\n红英已照灼。\r\n况复含日光。\r\n歌童暗理曲。\r\n游女夜缝裳。\r\n讵诚当春泪。\r\n能断思人肠。"
        },
        {
            "title": "翫庭柳诗",
            "content": "轻阴拂建章。\r\n夹道连未央。\r\n因风结复解。\r\n沾露柔且长。\r\n楚妃思欲绝。\r\n班女泪成行。\r\n游人未应去。\r\n为此还故乡。"
        },
        {
            "title": "咏檐前竹诗",
            "content": "萌开箨已垂。\r\n结叶始成枝。\r\n繁荫上蓊茸。\r\n促节下离离。\r\n风动露滴沥。\r\n月照影参差。\r\n得生君户牖。\r\n不愿夹华池。"
        },
        {
            "title": "咏竹槟榔盘诗",
            "content": "梢风有劲质。\r\n柔用道非一。\r\n平织方以文。\r\n穹成圆且密。\r\n荐羞虽百中国。\r\n所贵浮天实。\r\n幸承欢醑余。\r\n宁辞嘉宴毕。"
        },
        {
            "title": "咏箎诗",
            "content": "江南箫管地。\r\n妙响发亟待枝。\r\n殷勤寄玉指。\r\n含情举复垂。\r\n雕梁再三绕。\r\n轻尘四五移。\r\n曲中有深意。\r\n丹诚君讵知。"
        },
        {
            "title": "咏芙蓉诗",
            "content": "微风摇紫叶。\r\n轻露拂朱房。\r\n中池所以绿。\r\n待我泛红光。"
        },
        {
            "title": "秋夜诗",
            "content": "月落宵向分。\r\n紫烟郁氛氲。\r\n曀曀萤入雾。\r\n离离鴈出云。\r\n巴童暗理瑟。\r\n汉女夜缝裙。\r\n新知乐如是。\r\n久要讵相闻。"
        },
        {
            "title": "伤春诗",
            "content": "弱草半抽黄。\r\n轻条未全录。\r\n年芳被禁籞。\r\n烟华绕层曲。\r\n寒苔卷复舒。\r\n冬泉断方续。\r\n早花散凝金。\r\n初露泫成玉。"
        },
        {
            "title": "春咏诗",
            "content": "杨柳乱如丝。\r\n绮罗不自持。\r\n春草黄复绿。\r\n客心伤此时。\r\n青苔已结洧。\r\n碧水复盈淇。\r\n日华照赵瑟。\r\n风色动燕姬。\r\n襟前万行泪。\r\n故是一相思。"
        },
        {
            "title": "初春诗",
            "content": "扶道觅阳春。\r\n相将共携手。\r\n草色犹自腓。\r\n林中都未有。\r\n无事逐梅花。\r\n空教信杨柳。\r\n且复归去来。\r\n含情寄杯酒。"
        },
        {
            "title": "庭雨应诏诗",
            "content": "出空宁可图。\r\n入庭位难赋。\r\n非烟复非云。\r\n如丝复如雾。\r\n霢霂裁欲垂。\r\n霏微不能注。\r\n虽无千金质。\r\n聊为一辰趣。"
        },
        {
            "title": "效古诗",
            "content": "可怜桂树枝。\r\n单雄忆故雌。\r\n岁暮异栖宿。\r\n春至犹别离。\r\n山河隔长路。\r\n路远绝容仪。\r\n岂云无可匹。\r\n寸心终不移。"
        },
        {
            "title": "饯谢文学离夜诗",
            "content": "汉池水如带。\r\n巫山云似盖。\r\n瀄汩背吴潮。\r\n潺湲横楚濑。\r\n一望沮漳水。\r\n宁思江海会。\r\n以我径寸心。\r\n从君千里外。"
        },
        {
            "title": "泛永康江诗",
            "content": "长枝萌紫叶。\r\n清源泛绿苔。\r\n山光浮水至。\r\n春色犯寒来。\r\n临睨信永矣。\r\n望美暧悠哉。\r\n寄言幽闺妾。\r\n罗袖勿空裁。"
        },
        {
            "title": "乐将殚恩未已应诏诗",
            "content": "凄锵笙管遒。\r\n参差舞行乱。\r\n轻肩既屡举。\r\n长巾亦徐换。\r\n云鬓垂宝花。\r\n轻妆染微汗。\r\n羣臣醉又饱。\r\n圣恩犹未半。"
        },
        {
            "title": "侍游方山应诏诗",
            "content": "清汉夜昭晳。\r\n扶桑晓陆离。\r\n发歌摐阳下。\r\n建羽朝夕池。\r\n摐金浮水若。\r\n耸跸诏山祗。\r\n一沾九霄露。\r\n藜藿终自知。"
        },
        {
            "title": "悼亡诗",
            "content": "去秋三五月。\r\n今秋还照梁。\r\n今春兰蕙草。\r\n来春复吐芳。\r\n悲哉人道异。\r\n一谢永销亡。\r\n帘屏既毁撤。\r\n帷席更施张。\r\n游尘掩虚座。\r\n孤帐覆空床。\r\n万事无不尽。\r\n徒令存者伤。"
        },
        {
            "title": "奉和竟陵王经刘瓛墓诗",
            "content": "表闾钦逸轨。\r\n轼墓礼真魂。\r\n化涂终眇默。\r\n神理暧犹存。\r\n尘经未辍幌。\r\n高衡已委门。\r\n日芜子云舍。\r\n徒望董生园。\r\n华阴无遗布。\r\n楚席有灵樽。\r\n玄泉倘能慰。\r\n长夜且勿论。"
        },
        {
            "title": "冬节后至丞相第诣世子车中作诗",
            "content": "廉公失权势。\r\n门馆有虚盈。\r\n贵贱犹如此。\r\n况乃曲池平。\r\n高车尘未灭。\r\n珠履故余声。\r\n宾阶绿钱满。\r\n客位紫苔生。\r\n谁当九原上。\r\n郁郁望佳城。"
        },
        {
            "title": "咏湖中鴈诗",
            "content": "白水满春塘。\r\n旅雁每回翔。\r\n唼流牵弱藻。\r\n敛翮带余霜。\r\n羣浮动轻浪。\r\n单泛逐孤光。\r\n悬飞竟不下。\r\n乱起未成行。\r\n刷羽同摇漾。\r\n一举还故乡。"
        },
        {
            "title": "和刘雍州绘博山香炉诗",
            "content": "范金诚可则。\r\n摛思必良工。\r\n凝芳自朱燎。\r\n先铸首山铜。\r\n瓌姿信嵒{崿[右上为]品}。\r\n奇态实玲珑。\r\n峯嶝互相拒。\r\n岩岫杳无穷。\r\n赤松游其上。\r\n敛足御轻鸿。\r\n蛟螭盘其下。\r\n骧首盼层穹。\r\n岭侧多奇树。\r\n或孤或复丛。\r\n岩间有佚女。\r\n垂袂似含风。\r\n翚飞若未已。\r\n虎视郁余雄。\r\n登山起重障。\r\n左右引丝桐。\r\n百和清夜吐。\r\n兰烟四面充。\r\n如彼崇朝气。\r\n触石绕华嵩。"
        },
        {
            "title": "咏雪应令诗",
            "content": "思鸟聚寒芦。\r\n苍云轸暮色。\r\n夜雪合且离。\r\n晓风惊复息。\r\n婵娟入绮窗。\r\n徘徊鹜情极。\r\n弱挂不胜枝。\r\n轻飞屡低翼。\r\n玉山聊可望。\r\n瑶池岂难即。"
        },
        {
            "title": "和王中书德充咏白云诗",
            "content": "白动自帝乡。\r\n氛氲屡回没。\r\n蔽亏昆山树。\r\n含吐瑶台月。\r\n秋风西北起。\r\n飘我过城阙。\r\n城阙已参差。\r\n白云复离离。\r\n皎洁在天汉。\r\n倒倒影入华池。\r\n将过丹丘野。\r\n时至碧林垂。\r\n九重迎刀燕。\r\n万里送翔螭。"
        },
        {
            "title": "应王中丞思远咏月诗",
            "content": "月华临静夜。\r\n夜静灭氛埃。\r\n方晖竟户入。\r\n圆影隙中来。\r\n高楼切思妇。\r\n西园游上才。\r\n网轩映珠缀。\r\n应门别录苔。\r\n洞房殊未晓。\r\n清光信悠哉。"
        },
        {
            "title": "织女赠牵牛诗",
            "content": "红妆与明镜。\r\n二物本相亲。\r\n用持施点画。\r\n不照离居人。\r\n往秋虽一照。\r\n一照复还尘。\r\n尘生不复拂。\r\n蓬首对河津。\r\n冬夜寒如此。\r\n宁遽道阳春。\r\n初商忽云至。\r\n暂得奉衣巾。\r\n施衿已成故。\r\n每聚忽如新。"
        },
        {
            "title": "三月三日率尔成章诗",
            "content": "丽日属元已。\r\n年芳具在斯。\r\n开花已匝树。\r\n流莺复满枝。\r\n洛阳繁华子。\r\n长安轻薄儿。\r\n东出千金堰。\r\n西临鴈鹜陂。\r\n游丝映空转。\r\n高杨拂地垂。\r\n绿帻文照耀。\r\n紫燕光陆离。\r\n清晨戏伊水。\r\n薄暮宿兰池。\r\n象筵鸣宝瑟。\r\n金瓶泛羽巵。\r\n宁忆春蚕起。\r\n日暮桑欲萎。\r\n长袂屡已拂。\r\n雕胡方自炊。\r\n爱而不可见。\r\n宿昔减容仪。\r\n且当忘情去。\r\n叹息独何为。"
        },
        {
            "title": "麦李诗",
            "content": "青玉冠西海。\r\n碧石弥外区。\r\n化为中园实。\r\n其下成路衢。\r\n在先良足贵。\r\n因小邈难逾。\r\n色润房陵缥。\r\n味夺寒水朱。\r\n摘持欲以献。\r\n尚食且踟蹰。"
        },
        {
            "title": "奉和竟陵王药名诗",
            "content": "丹草秀朱翘。\r\n重台架危岊。\r\n木兰露易饮。\r\n射干枝可结。\r\n阳隰采辛夷。\r\n寒山望积雪。\r\n玉泉亟周流。\r\n云华乍明灭。\r\n合欢叶暮卷。\r\n爵林声夜切。\r\n垂景迫连桑。\r\n思仙慕云埒。\r\n荆实剖丹瓶。\r\n龙刍汗奔血。\r\n别握乃夜光。\r\n盈车非玉屑。\r\n细柳空葳蕤。\r\n水萍终委绝。\r\n黄符若可挹。\r\n长生永昭晳。"
        },
        {
            "title": "奉和竟陵王郡县名诗",
            "content": "西都富轩冕。\r\n南宫溢才彦。\r\n高阙连朱雉。\r\n方渠渐游殿。\r\n广川肆涪济。\r\n长岑绕崤汧。\r\n曲梁济危渚。\r\n平皋骋悠眄。\r\n清渊皎澄彻。\r\n曾山郁葱蒨。\r\n阳泉濯春藻。\r\n阴丘聚寒霰。\r\n西华不可留。\r\n东光促奔箭。\r\n望都游子怀。\r\n临戎征马倦。\r\n既豫平台集。\r\n复齿南皮宴。\r\n一窥长安城。\r\n羞言杜陵掾。"
        },
        {
            "title": "咏竹火笼诗",
            "content": "结根终南下。\r\n防露复披云。\r\n虽为九华扇。\r\n聊可涤炎氛。\r\n安能偶狐白。\r\n鹤夘织成文。\r\n覆持鸳鸯被。\r\n百和吐氛氲。\r\n忽为纤手用。\r\n岁暮待罗裙。"
        },
        {
            "title": "和竟陵王抄书诗",
            "content": "教微因弛辔。\r\n维峻属贞期。\r\n义乖良未远。\r\n斯文炴在兹。\r\n超河综绝礼。\r\n冠楚缀沦诗。\r\n披縢辨蠹册。\r\n酌醴访深疑。\r\n澄流黜往性。\r\n泛畧引前滋。\r\n汉壁含遗篆。\r\n名山多逸词。\r\n绿编方委阁。\r\n素简日盈辎。\r\n空幸参鸳鹭。\r\n比秀恧琼芝。\r\n挹流既知广。\r\n复道还自嗤。"
        },
        {
            "title": "和左丞庾杲之移病诗",
            "content": "岁暮岂云聊。\r\n参差忧与疾。\r\n匪澣孰能赐。\r\n持身固无述。\r\n握兰空盈把。\r\n待漏终不溢。\r\n嚣喧满眼前。\r\n簿领纷盈膝。\r\n安用谈天辩。\r\n徒劳梦赐笔。\r\n挂冠若东都。\r\n山林宁复出。"
        },
        {
            "title": "行园诗",
            "content": "寒瓜方卧垄。\r\n秋菰亦满陂。\r\n紫茄纷烂熳。\r\n绿芋郁参差。\r\n初菘向堪把。\r\n时韮日离离。\r\n高梨有繁实。\r\n何减万年枝。\r\n荒渠集野雁。\r\n安用昆明池。"
        },
        {
            "title": "宿东园诗",
            "content": "陈王鬬鸡道。\r\n安仁采樵路。\r\n东郊岂异昔。\r\n聊可闲余步。\r\n野径既盘纡。\r\n荒阡亦交互。\r\n槿篱疏复密。\r\n荆扉新且故。\r\n树顶鸣风飙。\r\n草根积霜露。\r\n惊麏去不息。\r\n征鸟时相顾。\r\n茅栋啸愁鸱。\r\n平冈走寒兔。\r\n夕阴带层阜。\r\n长烟引轻素。\r\n飞光忽我遒。\r\n岂止岁云暮。\r\n若蒙西山药。\r\n颓龄倘能度。"
        },
        {
            "title": "直学省愁卧诗",
            "content": "秋风吹广陌。\r\n萧瑟入南闱。\r\n愁人掩轩卧。\r\n高窗时动扉。\r\n虚馆清阴满。\r\n神宇暧微微。\r\n网虫垂户织。\r\n夕鸟傍櫩飞。\r\n缨佩空为忝。\r\n江海事多违。\r\n山中有桂树。\r\n岁暮可言归。"
        },
        {
            "title": "梦见美人诗",
            "content": "夜闻长叹息。\r\n知君心有忆。\r\n果自阊阖开。\r\n魂交覩颜色。\r\n既荐巫山枕。\r\n又奉齐眉食。\r\n立望复横陈。\r\n忽觉非在侧。\r\n那知神伤者。\r\n潺湲泪沾臆。"
        },
        {
            "title": "登北固楼诗",
            "content": "六代旧山川。\r\n兴亡几百年。\r\n繁华今寂寞。\r\n朝市昔喧阗。\r\n夜月琉璃水。\r\n春风柳色天。\r\n伤时为怀古。\r\n垂泪国门前。"
        },
        {
            "title": "少年新婚为之咏诗",
            "content": "山阴柳家女。\r\n莫言出田墅。\r\n丰容好姿颜。\r\n便僻工言语。\r\n腰肢既软弱。\r\n衣服亦华楚。\r\n红轮映早寒。\r\n画扇迎初暑。\r\n锦履并花纹。\r\n绣带同心苣。\r\n罗繻金薄厕。\r\n云鬓花钗举。\r\n我情已郁纡。\r\n何用表崎岖。\r\n托意眉间黛。\r\n申心口上朱。\r\n莫争三春价。\r\n坐丧千金躯。\r\n盈尺青铜镜。\r\n径寸合浦珠。\r\n无因达往意。\r\n欲寄双飞凫。\r\n裾开见玉趾。\r\n衫薄映凝肤。\r\n羞言赵飞燕。\r\n笑杀秦罗敷。\r\n白顾虽悴薄。\r\n冠盖耀城隅。\r\n高门列驺驾。\r\n广路从骊驹。\r\n何惭鹿卢剑。\r\n讵减府中趋。\r\n还家问乡里。\r\n讵堪持作夫。"
        },
        {
            "title": "古意诗",
            "content": "挟瑟丛台下。\r\n徙倚爱容光。\r\n伫立日已暮。\r\n戚戚苦人肠。\r\n露葵已堪摘。\r\n淇水未沾裳。\r\n锦衾无独暖。\r\n罗衣空自香。\r\n明月虽外照。\r\n宁知心内伤。"
        },
        {
            "title": "八关斋诗",
            "content": "因戒倦轮飘。\r\n习障从尘染。\r\n四衢道难辟。\r\n八正扉犹掩。\r\n得理未易期。\r\n失路方知险。\r\n迷涂既已复。\r\n豁悟非无渐。"
        },
        {
            "title": "赤松涧诗",
            "content": "松子排烟去。\r\n英灵眇难测。\r\n惟有清涧流。\r\n潺湲终不息。\r\n神丹在兹化。\r\n云軿于此陟。\r\n愿受金液方。\r\n片言生羽翼。\r\n渴就华池歌。\r\n饥向朝霞食。\r\n何时当来还。\r\n延伫青岩侧。"
        },
        {
            "title": "奉华阳王外兵诗",
            "content": "餐玉驻年龄。\r\n吞霞反容质。\r\n眇识青丘树。\r\n回见扶桑日。\r\n烂熳蜃云舒。\r\n嵚崟山海出。"
        },
        {
            "title": "华阳先生登楼不复下赠呈诗",
            "content": "侧闻上士说。\r\n尺木乃腾霄。\r\n云骈不展地。\r\n仙居多丽樵。\r\n卧待三芝秀。\r\n坐对百神朝。\r\n衔书必青鸟。\r\n佳祜信龙镳。\r\n非止灵桃实。\r\n方见大椿凋。"
        },
        {
            "title": "还园宅奉酬华阳先生诗",
            "content": "早欲寻名山。\r\n期待婚嫁毕。\r\n二事虽云已。\r\n此外复非一。\r\n忽闻龙图至。\r\n仍覩荣光溢。\r\n副朝首八元。\r\n开壤赋千里。\r\n冠缨曾弗露。\r\n风雨未尝栉。\r\n鸣玉响洞门。\r\n金蝉映朝日。\r\n惭无小人报。\r\n徒叨令尹秩。\r\n岂忘平生怀。\r\n靡盬不遑恤。"
        },
        {
            "title": "酬华阳陶先生诗",
            "content": "三清未可觌。\r\n一气且空存。\r\n所愿回光景。\r\n拯难拔危魂。\r\n若蒙丸丹赠。\r\n岂惧六龙奔。"
        },
        {
            "title": "游沈道士馆诗",
            "content": "秦皇御宇宙。\r\n汉帝恢武功。\r\n欢娱人事尽。\r\n情性犹未充。\r\n锐意三山上。\r\n托意九霄中。\r\n既表祈年观。\r\n复立望仙宫。\r\n宁为心好道。\r\n直由意无穷。\r\n曰余知止足。\r\n是愿不须丰。\r\n遇可淹留处。\r\n便欲息微躬。\r\n山嶂远重叠。\r\n竹树近蒙笼。\r\n开襟濯寒水。\r\n包带临清风。\r\n所累非物外。\r\n为念在玄空。\r\n朋来握石髓。\r\n宾至驾轻鸿。\r\n都令人径绝。\r\n惟使云路通。\r\n一举凌倒景。\r\n无事适华嵩。\r\n寄言赏心客。\r\n岁暮尔来同。"
        },
        {
            "title": "和竟陵王游仙诗",
            "content": "朝止阊阖宫。\r\n暮蔂清都阙。\r\n腾盖隐奔星。\r\n低銮避行月。\r\n九疑纷相从。\r\n虹旌乍升没。\r\n青鸟去复还。\r\n高唐云不歇。\r\n若华有余照。\r\n淹留且晞发。"
        },
        {
            "title": "和竟陵王游仙诗",
            "content": "夭矫乘绛仙。\r\n螭衣方陆离。\r\n玉銮隐云雾。\r\n溶溶纷上驰。\r\n瑶台风不息。\r\n赤水正涟漪。\r\n峥嵘玄圃上。\r\n聊攀琼树枝。"
        },
        {
            "title": "循役朱方道路诗",
            "content": "分繻出帝京。\r\n升装奉皇穆。\r\n洞野属沧溟。\r\n联郊溯河服。\r\n日映青丘岛。\r\n尘起邯郸陆。\r\n江移林岸微。\r\n岩深烟岫复。\r\n岁严摧磴草。\r\n午寒散峤木。\r\n萦蔚夕飙卷。\r\n蹉跎晚云伏。\r\n霞志非易从。\r\n旌躯信难牧。\r\n岂慕淄宫梧。\r\n方辞兔园竹。\r\n覊心亦何言。\r\n迷踪庶能复。"
        },
        {
            "title": "早发定山诗",
            "content": "夙龄爱远壑。\r\n晚莅见奇山。\r\n标峯彩虹外。\r\n置岭白云间。\r\n倾壁忽斜竖。\r\n绝顶复孤圆。\r\n归海流漫漫。\r\n出浦水溅溅。\r\n野棠开未落。\r\n山樱发欲然。\r\n忘归属兰杜。\r\n怀禄寄芳荃。\r\n眷言采三秀。\r\n徘徊望九仙。"
        },
        {
            "title": "去东阳与吏民别诗",
            "content": "微薄叨今年。\r\n忝荷非昔期。\r\n唐风岂异世。\r\n钦明重在兹。\r\n饰骖去关辅。\r\n分竹入河淇。\r\n下车如昨日。\r\n曳组忽弥朞。\r\n霜载凋秋草。\r\n风三动春旗。\r\n无以招卧辙。\r\n宁望后相思。"
        },
        {
            "title": "送别友人诗",
            "content": "君东我亦西。\r\n衔悲涕如霰。\r\n浮云一南北。\r\n何由展言宴。\r\n方作异乡人。\r\n赠子同心扇。\r\n遥裔发海鸿。\r\n连翻出檐燕。\r\n春秋更去来。\r\n参差不相见。"
        },
        {
            "title": "酬谢宣城朓诗",
            "content": "王乔飞凫舄。\r\n东方金马门。\r\n从宦非宦侣。\r\n避世不避諠。\r\n揆予发皇鉴。\r\n短翮屡飞翻。\r\n晨趋朝建礼。\r\n晚沐卧郊园。\r\n宾至下尘榻。\r\n忧来命绿樽。\r\n昔贤侔时雨。\r\n今守馥兰荪。\r\n神交疲梦寐。\r\n路远隔思存。\r\n牵拙谬东汜。\r\n浮惰及西昆。\r\n顾循良菲薄。\r\n何以俪玙璠。\r\n将随渤澥去。\r\n刷羽泛清源。"
        },
        {
            "title": "登玄畅楼诗",
            "content": "危峯带北阜。\r\n高顶发南岑。\r\n中有陵风榭。\r\n回望川之阴。\r\n岸险每增减。\r\n湍平互浅深。\r\n水流本三派。\r\n台高乃四临。\r\n上有离羣客。\r\n客有慕归心。\r\n落晖映长浦。\r\n炴景烛是浔。\r\n云生岭乍黑。\r\n日下溪半阴。\r\n信美非吾土。\r\n何事不抽簪。"
        },
        {
            "title": "留真人东山还诗",
            "content": "连峯竟无已。\r\n积翠远微微。\r\n寥戾野风急。\r\n芸黄秋草腓。\r\n我来岁云暮。\r\n于此怅怀归。\r\n霜雪方共下。\r\n宁止露沾衣。\r\n待余两岐秀。\r\n去去掩柴扉。"
        },
        {
            "title": "游金华山诗",
            "content": "远策追夙心。\r\n灵山协久要。\r\n天倪临紫阙。\r\n地道通丹窍。\r\n未乘琴高鲤。\r\n且纵严陵钓。\r\n若蒙羽驾迎。\r\n得奉金书召。\r\n高驰入阊阖。\r\n方覩灵妃笑。"
        },
        {
            "title": "登高望春诗",
            "content": "登高眺京洛。\r\n街巷何纷纷。\r\n回首望长安。\r\n城阙郁盘桓。\r\n日出照钿黛。\r\n风过动罗纨。\r\n齐童蹑朱履。\r\n赵女扬翠翰。\r\n春风摇杂树。\r\n葳蕤绿且丹。\r\n宝瑟玫瑰柱。\r\n金覊瑇瑁鞍。\r\n淹留宿下蔡。\r\n置酒过上兰。\r\n解眉还复敛。\r\n方知巧笑难。\r\n佳期空靡靡。\r\n含睇未成欢。\r\n嘉客不可见。\r\n因君寄长叹。"
        },
        {
            "title": "游钟山诗应西阳王教",
            "content": "君王挺逸趣。\r\n羽斾临崇基。\r\n白云随玉趾。\r\n青霞杂桂旗。\r\n淹留访五药。\r\n顾步伫三芝。\r\n于焉仰镳驾。\r\n岁暮以为期。"
        },
        {
            "title": "游钟山诗应西阳王教",
            "content": "多值息心侣。\r\n结架山之足。\r\n八解鸣涧流。\r\n四禅隐岩曲。\r\n窈冥终不见。\r\n萧条无可欲。\r\n所愿从之游。\r\n寸心于此足。"
        },
        {
            "title": "游钟山诗应西阳王教",
            "content": "即事既多美。\r\n临眺殊复奇。\r\n南瞻储胥观。\r\n西望昆明池。\r\n山中咸可悦。\r\n赏逐四时移。\r\n春光发陇首。\r\n秋风生桂枝。"
        },
        {
            "title": "游钟山诗应西阳王教",
            "content": "发地多奇岭。\r\n干云非一状。\r\n合沓共隐天。\r\n参差互相望。\r\n郁律构丹巘。\r\n崚嶒起青嶂。\r\n势随九疑高。\r\n气与三山壮。"
        },
        {
            "title": "游钟山诗应西阳王教",
            "content": "灵山纪地德。\r\n地险资岳灵。\r\n终南表秦观。\r\n少室迩王城。\r\n翠凤翔淮海。\r\n衿带遶神垧。\r\n北阜何其峻。\r\n林薄杳葱青。"
        },
        {
            "title": "正阳堂宴劳凯旋诗",
            "content": "凯入同高宴。\r\n饮至均多祜。\r\n昔往歌采薇。\r\n今来欢杕杜。\r\n善战惟我皇。\r\n胜之不窥户。\r\n推毂授神谟。\r\n余壮终能贾。\r\n浩荡金罍溢。\r\n周流玉觞傅。"
        },
        {
            "title": "和陆慧晓百姓名诗",
            "content": "建都望淮海。\r\n树阙表衡稽。\r\n井干风云出。\r\n柏梁星汉齐。\r\n皇王临万宇。\r\n惠化覃黔黎。\r\n吉士服仁义。\r\n宿昔秉华圭。\r\n庸贤起幽谷。\r\n钦言非象犀。\r\n端委康国步。\r\n偃息召邦携。\r\n举政方分策。\r\n易纪粲金泥。\r\n伊余沐嘉幸。\r\n由是别园畦。\r\n曾微涓露答。\r\n光景遂云西。\r\n方随炼丹子。\r\n薄暮矫行迷。"
        },
        {
            "title": "侍宴乐游苑饯吕僧珍应诏诗",
            "content": "丹浦非乐战。\r\n负重切君临。\r\n我皇秉至德。\r\n忘己用尧心。\r\n愍兹区宇内。\r\n鱼鸟失飞沉。\r\n推毂二崤道。\r\n扬斾九河阴。\r\n超乘尽三属。\r\n选士皆百金。\r\n戎车出细柳。\r\n饯席遵上林。\r\n命师诛后服。\r\n授律缓前禽。\r\n函轘方解带。\r\n峣武稍披襟。\r\n伐罪芒山曲。\r\n吊民伊水浔。\r\n将陪告成礼。\r\n待此未抽簪。"
        },
        {
            "title": "三日侍林光殿曲水宴应制诗",
            "content": "宴镐锵玉銮。\r\n游汾举仙軷。\r\n荣光泛彩旄。\r\n修风动芝盖。\r\n淑气婉登晨。\r\n天行耸云斾。\r\n帐殿临春籞。\r\n帷宫绕芳荟。\r\n渐席周羽觞。\r\n分墀引回濑。\r\n穆穆玄化升。\r\n济济皇阶泰。\r\n将御遗风轸。\r\n远侍瑶台会。"
        },
        {
            "title": "从齐武帝琅琊城讲武应诏诗",
            "content": "九功播祧墠。\r\n七德陈武悬。\r\n展事昌国图。\r\n息兵由重战。\r\n皇情咨阅典。\r\n出车迨辰选。\r\n饰徒映寒隰。\r\n翻绥临广甸。\r\n飒杳佩吴戈。\r\n参差腰夏箭。\r\n风斾舒复卷。\r\n云霞清似转。\r\n轻舞信徘徊。\r\n前歌且遥衍。\r\n秋原嘶代马。\r\n朱光浮楚练。\r\n虹壑写飞文。\r\n岩阿藻余绚。\r\n发震岳灵从。\r\n扬旌水华变。\r\n凭高训武则。\r\n中天起遐着。\r\n凤盖卷洪河。\r\n珠旗扫长汧。\r\n方待翠华举。\r\n远适瑶池宴。"
        },
        {
            "title": "为临川王九日侍太子宴诗",
            "content": "凉风北起。\r\n高鴈南翻。\r\n叶浮楚水。\r\n草折梁园。\r\n凄凉霜野。\r\n惆怅晨鹍。\r\n云轻寒树。\r\n日丽秋原。\r\n三金广设。\r\n六羽高陈。\r\n寒英始献。\r\n凉酎初醇。\r\n靡靡神襟。\r\n锵锵羣彦。\r\n思媚储猷。\r\n洽和奉宴。\r\n恩畅兰席。\r\n欢同桂殿。\r\n景遽乐推。\r\n临风以眷。\r\n丽景天枝。\r\n位非德举。\r\n任伍辰阶。\r\n祚均河楚。\r\n负岳未胜。\r\n瞻云难侣。\r\n望古兴惕。\r\n心焉载伫。"
        },
        {
            "title": "三日侍凤光殿曲水宴应制诗",
            "content": "光迟蕙亩。\r\n气婉椒台。\r\n皇心爱矣。\r\n帝曰游哉。\r\n玉鸾徐骛。\r\n翠凤轻回。\r\n别殿广临。\r\n离宫洞启。\r\n川祇奉寿。\r\n河宗相礼。\r\n清洛渐筵。\r\n长伊流陛。\r\n洄荡嘉羞。\r\n摇漾芳醴。\r\n轻歌易绕。\r\n弱舞难持。\r\n素云留管。\r\n玄鹤停丝。\r\n引思为岁。\r\n岁亦阳止。\r\n叨服贲身。\r\n身亦昌止。\r\n徒勤丹漆。\r\n终愧文梓。"
        },
        {
            "title": "为南郡王侍皇太子释奠宴诗",
            "content": "义重师匡。\r\n业贵虚受。\r\n襄野顺风。\r\n西河杜帚。\r\n表迹亏光。\r\n降情回首。\r\n道御百灵。\r\n神行万有。\r\n尊学尚矣。\r\n继列传徽。\r\n旗章或舛。\r\n兹道莫违。\r\n自堂及室。\r\n异轸同归。\r\n洋洋圣范。\r\n楚楚儒衣。"
        },
        {
            "title": "为南郡王侍皇太子释奠宴诗",
            "content": "陵季相沿。\r\n训随世殆。\r\n政缺雅乖。\r\n风漓化改。\r\n礼亡袵席。\r\n乐沉河海。\r\n三雍靡构。\r\n四教谁采。\r\n瞻震并峻。\r\n义属重丽。\r\n横书清道。\r\n晦彼生知。"
        },
        {
            "title": "赠刘南郡委连诗",
            "content": "山邦务寡。\r\n陕辅任隆。\r\n才否虽异。\r\n劳逸不同。\r\n幽岩何月。\r\n丹桂为丛。\r\n结枝以赠。\r\n寄之飞鸿。"
        },
        {
            "title": "赠刘南郡委连诗",
            "content": "追念生平。\r\n欢友非一。\r\n讽雩斯五。\r\n披林者七。\r\n方驾清衢。\r\n置酒兰室。\r\n离役代有。\r\n兴言涕溢。"
        },
        {
            "title": "九日侍宴乐游苑诗",
            "content": "凭玉宅海。\r\n端扆御天。\r\n止流飞壑。\r\n静震腾川。\r\n凝神贯极。\r\n摛道漏泉。\r\n西裘委袵。\r\n南风在弦。\r\n暮芝始绿。\r\n年桂初丹。\r\n上林叶下。\r\n沧池水寒。\r\n霜沾水寒。\r\n鴈动轻澜。\r\n停跸玉陛。\r\n徙卫璇墀。\r\n琱箱凤彩。\r\n羽盖鸾姿。\r\n虹旌迢递。\r\n翠华葳蕤。\r\n礼弘灞汭。\r\n义高洛湄。"
        },
        {
            "title": "赠刘南郡委连诗",
            "content": "事有离会。\r\n心未江湖。\r\n昔分湘济。\r\n今别荆吴。\r\n安得理翰。\r\n同飞故都。\r\n情劳伊尔。\r\n念切纷吾。"
        },
        {
            "title": "赠刘南郡委连诗",
            "content": "宴游忽永。\r\n心期靡悔。\r\n代历四朝。\r\n年踰十载。\r\n朋居缱绻。\r\n余违尔诲。\r\n岂独秋兰。\r\n结言为佩。"
        },
        {
            "title": "赠刘南郡委连诗",
            "content": "远汉景德。\r\n盛楚连徽。\r\n灼灼中垒。\r\n入奥知微。\r\n殊源别派。\r\n复属清辉。\r\n伊我兰执。\r\n升堂启扉。"
        },
        {
            "title": "赠沈录事江水曹二大使诗",
            "content": "戒途在日。\r\n复路回舟。\r\n霜结暮草。\r\n风卷寒流。\r\n情劳东眷。\r\n望泫西浮。\r\n崇君远业。\r\n敬尔芳猷。"
        },
        {
            "title": "赠沈录事江水曹二大使诗",
            "content": "微微下国。\r\n川纡路阻。\r\n蔼蔼王人。\r\n匪遑宁处。\r\n巡仪既畅。\r\n私宴亦叙。\r\n置酒式歌。\r\n披衿寤语。"
        },
        {
            "title": "赠沈录事江水曹二大使诗",
            "content": "帝格文祖。\r\n握瑞持衡。\r\n庆踰高邑。\r\n兆属大横。\r\n王道无外。\r\n干路昭亨。\r\n近臣展事。\r\n上介倅行。"
        },
        {
            "title": "赠沈录事江水曹二大使诗",
            "content": "受言帝庭。\r\n观风上牧。\r\n逸翰双举。\r\n为腓为服。\r\n遍轨瓯吴。\r\n萦涂海陆。\r\n岌岌貂冕。\r\n辚辚华毂。"
        },
        {
            "title": "赠沈录事江水曹二大使诗",
            "content": "伊我洪族。\r\n源浚流长。\r\n奕奕清济。\r\n代月兰芳。\r\n允兹二秀。\r\n挺干朝阳。\r\n于彼原隰。\r\n徽命是将。"
        },
        {
            "title": "侍皇太子释奠宴诗",
            "content": "尊学尚矣。\r\n道亦遐哉。\r\n启图观秘。\r\n辟苑兴才事高东序。\r\n义迈云台。\r\n峨峨德傅。\r\n灼灼英台。\r\n复礼曲台。\r\n反乐宣榭。\r\n阙文内举。\r\n輶轩外驾。\r\n结朋千里。\r\n从师百舍。\r\n坠典必修。\r\n阙祀咸荐。\r\n回鸾献爵。\r\n摐金委奠。\r\n肆士辨仪。\r\n胥人掌县。\r\n髣髴神踪。\r\n徘徊灵睠。"
        },
        {
            "title": "团扇歌",
            "content": "团扇复团扇。\r\n持许自障面。\r\n憔悴无复理。\r\n羞与郎相见。"
        },
        {
            "title": "团扇歌",
            "content": "青青林中竹。\r\n可作白团扇。\r\n动摇玉郎手。\r\n因风访方便。"
        },
        {
            "title": "四时白纻歌 夜白纻",
            "content": "秦筝齐瑟燕赵女。\r\n一朝得意心相许。\r\n明月如规方袭予。\r\n夜长未央歌白纻。\r\n翡翠羣飞飞不息。\r\n愿在云间长比翼。\r\n佩服瑶草驻容色。\r\n舜日尧年欢无极。"
        },
        {
            "title": "四时白纻歌 冬白纻",
            "content": "寒闺昼密罗幌垂。\r\n婉容丽色心相知。\r\n双去双还誓不移。\r\n长袖拂面为君施。\r\n翡翠羣飞飞不息。\r\n愿在云间长比翼。\r\n佩服瑶草驻容色。\r\n舜日尧年欢无极。"
        },
        {
            "title": "四时白纻歌 秋白纻",
            "content": "白露欲凝草已黄。\r\n金管玉柱响洞房。\r\n双心一影俱回翔。\r\n吐情寄君君莫忘。\r\n翡翠羣飞飞不息。\r\n愿在云间长比翼。\r\n佩服瑶草驻容色。\r\n舜日尧年欢无极。"
        },
        {
            "title": "四时白纻歌 夏白纻",
            "content": "朱光灼烁照佳人。\r\n含情送意遥相亲。\r\n嫣然一转乱心神。\r\n非子之故欲谁因。\r\n翡翠羣飞飞不息。\r\n愿在云间长比翼。\r\n佩服瑶草驻容色。\r\n舜日尧年欢无极。"
        },
        {
            "title": "四时白纻歌 春白纻",
            "content": "兰叶参差桃半红。\r\n飞芳舞縠戏春风。\r\n如娇如怨状不同。\r\n含笑流眄满堂中。\r\n翡翠羣飞飞不息。\r\n愿在云间长比翼。\r\n佩服瑶草驻容色。\r\n舜日尧年欢无极。"
        },
        {
            "title": "江南弄 乐未央",
            "content": "亿舜日。\r\n万尧年。\r\n咏湛露。\r\n歌采莲。\r\n愿杂百和气。\r\n宛转金炉前。"
        },
        {
            "title": "江南弄 朝云曲",
            "content": "阳台氤氲多异色。\r\n巫山高高上无极。\r\n云来云去常不息。\r\n常不息。\r\n梦来游。\r\n极万世。\r\n度千秋。"
        },
        {
            "title": "江南弄 阳春曲",
            "content": "杨柳垂地燕差池。\r\n缄情忍思落容仪。\r\n弦伤曲怨心自知。\r\n心自知。\r\n人不见。\r\n动罗裙。\r\n拂珠殿。"
        },
        {
            "title": "江南弄 赵瑟曲",
            "content": "邯郸奇弄出文梓。\r\n萦弦急调切流征。\r\n玄鹤徘徊白云起。\r\n白云起。\r\n郁披香。\r\n离复合。\r\n曲未央。"
        },
        {
            "title": "襄阳蹋铜蹄歌",
            "content": "蹀鞚飞尘起。\r\n左右自生光。\r\n男儿得富贵。\r\n何必在归乡。"
        },
        {
            "title": "襄阳蹋铜蹄歌",
            "content": "生长宛水上。\r\n从事襄阳城。\r\n一朝遇神武。\r\n奋翼起先鸣。"
        },
        {
            "title": "襄阳蹋铜蹄歌",
            "content": "分手桃林岸。\r\n送别岘山头。\r\n若欲寄音信。\r\n汉水向东流。"
        },
        {
            "title": "赠刘南郡委连诗",
            "content": "峨峨令藩。\r\n腾芳戚右。\r\n缉兹江汉。\r\n实寄僚首。\r\n在德易充。\r\n为名难朽。\r\n愿言可获。\r\n岁暮携手。"
        },
        {
            "title": "贞女引",
            "content": "贞女信无矫。\r\n傍邻也见疑。\r\n轻生本非惜。\r\n贱躯良足悲。\r\n传芳托嘉树。\r\n弦歌寄好词。"
        },
        {
            "title": "湘夫人",
            "content": "潇湘风已息。\r\n沅澧复安流。\r\n扬蛾一含睇。\r\n{女便}娟好且修。\r\n捐玦置澧浦。\r\n解佩寄中洲。"
        },
        {
            "title": "临碣石",
            "content": "碣石送返潮。\r\n登罘礼朝日。\r\n溟涨无端倪。\r\n山岛互崇崪。\r\n骥老心未穷。\r\n酬恩岂终毕。"
        },
        {
            "title": "钓竿",
            "content": "桂舟既容与。\r\n绿浦复回纡。\r\n轻丝动弱芰。\r\n微楫起单鳬。\r\n扣舷忘日暮。\r\n卒岁以为娱。"
        },
        {
            "title": "夜夜曲",
            "content": "北斗阑干去。\r\n夜夜心独伤。\r\n月辉横射枕。\r\n灯光半隐床。"
        },
        {
            "title": "有所思",
            "content": "西征登陇首。\r\n东望不见家。\r\n关树抽紫叶。\r\n塞草发青芽。\r\n昆明当欲满。\r\n蒲莫名其妙应作花。\r\n流泪对汉使。\r\n因书寄狭邪。"
        },
        {
            "title": "携手曲",
            "content": "舍辔下雕辂。\r\n更衣奉玉床。\r\n斜簪映秋水。\r\n开镜比春妆。\r\n所畏红颜促。\r\n君恩不可长。\r\n鵁冠且容裔。\r\n岂吝桂枝亡。"
        },
        {
            "title": "悲哉行",
            "content": "旅游媚年春。\r\n年春媚游人。\r\n徐光旦垂彩。\r\n和露晓凝津。\r\n时嘤起稚叶。\r\n蕙气动初苹。\r\n一朝阻旧国。\r\n万里隔良辰。"
        },
        {
            "title": "怨歌行",
            "content": "时屯宁易犯。\r\n俗险信难羣。\r\n坎坛元淑赋。\r\n顿挫敬通文。\r\n遽沦班姬宠。\r\n夙窆贾生坟。\r\n短俗同如此。\r\n长叹何足云。"
        },
        {
            "title": "东武吟行",
            "content": "天德深且旷。\r\n人世贱而浮。\r\n东枝纔拂景。\r\n西壑已停辀。\r\n逝辞金门宠。\r\n去饮玉池流。\r\n霄辔一永矣。\r\n俗累从此休。"
        },
        {
            "title": "江南曲",
            "content": "棹歌发江潭。\r\n采莲渡湘南。\r\n宜须闲隐处。\r\n舟浦予自谙。\r\n罗衣织成带。\r\n堕马碧玉篸。\r\n但令舟楫渡。\r\n宁计路崭嵌。"
        },
        {
            "title": "洛阳道",
            "content": "洛阳大道中。\r\n佳丽实无比。\r\n燕裙傍日开。\r\n赵带随风靡。\r\n领上蒲萄绣腰中合欢绮。\r\n佳人殊未来。\r\n薄暮空徙倚。"
        },
        {
            "title": "临高台",
            "content": "高台不可望。\r\n望远使人愁。\r\n连山无断乚包。\r\n河水复悠悠。\r\n所思竟何在。\r\n洛阳南陌头。\r\n可望不可见。\r\n何用解人忧。"
        },
        {
            "title": "芳树",
            "content": "发蕚九华隈。\r\n开跗寒露侧。\r\n氤氲非一香。\r\n参差多异色。\r\n宿昔寒飚举。\r\n摧残不可识。\r\n霜雪交横至。\r\n对之长叹息。"
        },
        {
            "title": "前缓声歌",
            "content": "羽人广宵宴。\r\n帐集瑶池东。\r\n开霞泛彩霭。\r\n澄雾迎香风。\r\n龙驾出黄苑。\r\n帝服起河宫。\r\n九疑轥烟雨。\r\n三山驭螭鸿。\r\n玉銮乃排月。\r\n瑶軷信凌空。\r\n神行烛玄漠。\r\n帝斾委曾虹。\r\n箫歌美嬴女。\r\n笙吹悦姬童。\r\n琼浆且未洽。\r\n羽辔已胜空。\r\n息凤曾城曲。\r\n灭景清都中。\r\n隆佑集皇代。\r\n委祚溢华嵩。"
        },
        {
            "title": "齐讴行",
            "content": "东秦称右地。\r\n川隰固夷昶。\r\n层峯驾苍云。\r\n浊河流素壤。\r\n青丘良杳郁。\r\n雪宫信疏敞。\r\n王佐改殷命。\r\n霸功缪周网。"
        },
        {
            "title": "白马篇",
            "content": "白马紫金鞍。\r\n停镳过上兰。\r\n寄言狭斜子。\r\n讵知陇道难。\r\n赤坂途三折。\r\n龙堆路九盘。\r\n冰生肌里冷。\r\n风起骨中寒。\r\n功名志所急。\r\n日暮不遑飡。\r\n长驱入右地。\r\n轻举出楼兰。\r\n直去已垂涕。\r\n宁可望长安。\r\n匪期定远封。\r\n无羡轻车官。\r\n唯见恩义重。\r\n岂觉衣裳单。\r\n本持躯命答。\r\n幸遇身名完。"
        },
        {
            "title": "君子有所思行",
            "content": "晨策终南首。\r\n顾望咸阳川。\r\n戚里遡层阙。\r\n甲馆负崇轩。\r\n复涂希紫阁。\r\n重台拟望仙。\r\n巴姬幽兰奏。\r\n郑女阳春弦。\r\n共矜红颜日。\r\n俱忘白发年。\r\n寂寥茂陵宅。\r\n照曜未央蝉。\r\n无以五鼎盛。\r\n顾嗤三经玄。"
        },
        {
            "title": "梁甫吟",
            "content": "龙驾有驰策。\r\n日御不停阴。\r\n星钥亟回变。\r\n气化坐盈侵。\r\n寒光稍眇眇。\r\n秋塞日沉沉。\r\n高窗仄余火。\r\n倾河驾腾参。\r\n飚风折暮草。\r\n惊萚霣层林。\r\n时云霭空远。\r\n渊水结清深。\r\n奔枢岂易纽。\r\n珠庭不可临。\r\n怀仁每多意。\r\n履顺孰能禁。\r\n露清一唯促。\r\n缓志且移心。\r\n哀歌步梁甫。\r\n叹绝有遗音。"
        },
        {
            "title": "拟青青河畔草",
            "content": "漠漠床上尘。\r\n心中忆故人。\r\n故人不可忆。\r\n中夜长叹息。\r\n叹息想容仪。\r\n不言长别离。\r\n别离稍已久。\r\n空床寄杯酒。"
        },
        {
            "title": "饮马长城窟",
            "content": "介马渡龙堆。\r\n涂萦马屡回。\r\n前访昌海驿。\r\n杂种宼轮台。\r\n旌幕卷烟雨。\r\n徒御犯冰埃。"
        },
        {
            "title": "却东西门行",
            "content": "驱马城西阿。\r\n遥眺想京阙。\r\n望极烟原尽。\r\n地远山河没。\r\n摇装非短晨。\r\n还歌岂明发。\r\n修服怅边覊。\r\n瞻途眇乡谒。\r\n驰盖转徂龙。\r\n回星引奔月。\r\n乐去哀镜满。\r\n悲来壮心歇。\r\n岁华委徂貌。\r\n年霜移暮发。\r\n辰物久侵晏。\r\n征思坐沦越。\r\n清氛掩行梦。\r\n忧原荡瀛渤。\r\n一念起关山。\r\n千里顾丘窟。"
        },
        {
            "title": "三妇艳",
            "content": "大妇拂玉匣。\r\n中妇结罗帷。\r\n小妇独无事。\r\n对镜画蛾眉。\r\n良人且安卧。\r\n夜长方自私。"
        },
        {
            "title": "长安有狭斜行",
            "content": "青槐金陵陌。\r\n丹毂贵游士。\r\n方骖万科巨。\r\n炫服千金子。\r\n咸阳不足称。\r\n临淄孰能拟。"
        },
        {
            "title": "相逢狭路间",
            "content": "相逢洛阳道。\r\n击声流水车。\r\n路逢轻薄子。\r\n竚立问君家。\r\n君家诚易知。\r\n易知复易忆。\r\n龙马满街衢。\r\n飞盖交门侧。\r\n大子万户侯。\r\n口子飞而食。\r\n小子始从官。\r\n朝夕温省直。\r\n三子俱入门。\r\n赫奕多羽翼。\r\n若若青组纡。\r\n烟烟金铛色。\r\n大妇绕梁歌。\r\n口妇回交织。\r\n小妇独无事。\r\n闭门聊且即。\r\n绿绮试一弹。\r\n玄鹤方鼓翼。"
        },
        {
            "title": "豫章行",
            "content": "燕陵平而远。\r\n易河清且驶。\r\n一见尘波阻。\r\n临途引征思。\r\n双剑爱匣同。\r\n孤鸾悲影异。\r\n宴言诚易纂。\r\n清歌信难嗣。\r\n卧闻夕钟急。\r\n坐阅朝光亟。\r\n往欢坠壮心。\r\n来戚满衰志。\r\n殂芳无再馥。\r\n沦灰定还炽。\r\n夏台尚可忘。\r\n荣辱亦奚事。\r\n愧微旷士节。\r\n徒感鄙生饵。\r\n劳哉纳辰和。\r\n地远托声寄。"
        },
        {
            "title": "从军行",
            "content": "惜哉征夫子。\r\n忧恨良独多。\r\n浮天出鳀海。\r\n束马渡交河。\r\n雪萦九折嶝。\r\n风卷万里波。\r\n维舟无夕岛。\r\n秣骥乏平莎。\r\n凌涛富惊沫。\r\n援木阙垂萝。\r\n江飔鸣叠屿。\r\n流云照层阿。\r\n玄埃晦朔马。\r\n白日照吴戈。\r\n寝兴动征怨。\r\n寤寐起还歌。\r\n晨装岂辍警。\r\n夕垒讵淹和。\r\n苦哉远征人。\r\n悲矣将如何。"
        },
        {
            "title": "长歌行",
            "content": "春隰荑绿柳。\r\n寒墀积皓雪。\r\n依依往纪盈。\r\n霏霏来思结。\r\n思结缠岁晏。\r\n曾是掩初节。\r\n初节曾不掩。\r\n浮荣逐弦缺。\r\n弦缺更圆合。\r\n浮荣永沉灭。\r\n外随夏莲变。\r\n态与秋霜耋。\r\n道迫无异期。\r\n贤愚有同绝。\r\n衔恨岂云忘。\r\n天道无甄别。\r\n功名识所职。\r\n竹帛寻摧裂。\r\n生外茍难寻。\r\n坐为长叹设。"
        },
        {
            "title": "长歌行",
            "content": "连连舟壑改。\r\n微微市朝变。\r\n来超嗣往迹。\r\n莫武徂升旁听。\r\n局涂顿远策。\r\n留欢恨奔箭。\r\n拊戚状惊澜。\r\n循休拟回电。\r\n岁去芳愿违。\r\n年来苦心荐。\r\n春貌既移红。\r\n秋林岂停蒨。\r\n一位茂陵道。\r\n宁思柏梁宴。\r\n长戢兔园情。\r\n永别金华殿。\r\n声徽无感简。\r\n丹青有余绚。\r\n幽钥且未调。\r\n无使长歌倦。"
        },
        {
            "title": "昭君辞",
            "content": "朝发披香殿。\r\n夕济汾阴河。\r\n于兹怀九逝。\r\n自此敛双蛾。\r\n沾妆疑湛露。\r\n绕臆状流波。\r\n日见奔沙起。\r\n稍觉转蓬多。\r\n胡风犯肌骨。\r\n非直伤绮罗。\r\n衔涕试南望。\r\n关山郁嵯峨。\r\n始作阳春曲。\r\n终成苦寒歌。\r\n惟有三来劲夜。\r\n明月暂经过。"
        },
        {
            "title": "日出东南隅行",
            "content": "朝日出邯郸。\r\n照我丛台端。\r\n中有倾城艳。\r\n顾景织罗纨。\r\n延躯以纤约。\r\n遗视若回澜。\r\n瑶装映层绮。\r\n金服炫雕栾。\r\n幸有同匡好。\r\n西仕服秦官。\r\n宝剑垂玉贝。\r\n汗马饰金鞍。\r\n萦场类转雪。\r\n逸控写腾鸾。\r\n罗衣夕解带。\r\n玉钗暮垂冠。"
        },
        {
            "title": "别范安成",
            "content": "生平少年日，分手易前期。\r\n及尔同衰暮，非复别离时。\r\n勿言一樽酒，明日难重持。\r\n梦中不识路，何以慰相思。"
        },
        {
            "title": "夜夜曲",
            "content": "河汉纵且横，北斗横复直。\r\n星汉空如此，宁知心有忆？\r\n孤灯暖不明，寒机晓犹织。\r\n零泪向谁道，鸡鸣徒叹息。"
        },
        {
            "title": "休沐寄怀",
            "content": "虽云万重岭，\r\n所玩终一丘。\r\n阶墀幸自足，\r\n安事远遨游。\r\n临池清溽暑，\r\n开幌望高秋。\r\n园禽与时变，\r\n兰根应节抽。\r\n凭轩搴木末，\r\n垂堂对水周。\r\n紫箨开绿筱，\r\n白鸟映青畴。\r\n艾叶弥南浦，\r\n荷花绕北楼。\r\n送日隐层阁，\r\n引月入轻帱。\r\n爨熟寒蔬翦，\r\n宾来春蚁浮。\r\n来往既云勌，\r\n光景为谁留。"
        },
        {
            "title": "新安江至清浅深见底贻京邑同好",
            "content": "眷言访舟客，\r\n兹川信可珍。\r\n洞澈随清浅，\r\n皎镜无冬春。\r\n千仞写乔树，\r\n百丈见游鳞。\r\n沧浪有时浊，\r\n清济涸无津。\r\n岂若乘斯去，\r\n俯映石磷磷。\r\n纷吾隔嚣滓，\r\n宁假濯衣巾。\r\n愿以潺湲水，\r\n沾君缨上尘。"
        },
        {
            "title": "石塘濑听猿",
            "content": "噭噭夜猿鸣，\r\n溶溶晨雾合。\r\n不知声远近，\r\n惟见山重沓。\r\n既欢东岭唱，\r\n复伫西岩答。"
        },
        {
            "title": "君子行",
            "content": "良御惑燕楚。\r\n妙察乱渑淄。\r\n堤倾由漏壤。\r\n垣隙自危基。\r\n嚣途或妄践。\r\n党议勿轻持。"
        },
        {
            "title": "江蓠生幽渚",
            "content": "泽兰被荒径。\r\n孤芳岂自通。\r\n幸逢瑶池旷。\r\n得与金芝丛。\r\n朝承紫台露。\r\n夕润绿池风。\r\n既美修嫮女。\r\n复悦繁华童。\r\n夙昔玉霜满。\r\n旦暮翠条空。\r\n叶飘储胥右。\r\n芳歇露寒东。\r\n纪化尚盈昃。\r\n俗志信颓隆。\r\n财殚交易绝。\r\n华落爱难终。\r\n所惜改驩眄。\r\n岂恨逐征蓬。\r\n愿回昭阳景。\r\n持照长门宫。"
        }
    ]
}