{
    "dynasty": "清",
    "author": "谭嗣同",
    "intro": "谭嗣同（1865-1898），字复生，号壮飞，湖南浏阳人。为著名的“戊戌六君子”之一。其代表作《仁学》，对封建君主专制制度进行了强烈的抨击。他的诗感情真挚，志趣豪迈，境界恢弘，笔力遒劲。有《谭嗣同全集》遗世。",
    "items": [
        {
            "title": "有感",
            "content": [
                "世间无物抵春愁，合向苍冥一哭休。",
                "四万万人齐下泪，天涯何处是神州。"
            ]
        },
        {
            "title": "狱中题壁",
            "content": [
                "望门投止思张俭，忍死须臾待杜根。",
                "我自横刀向天笑，去留肝胆两昆仑。"
            ]
        },
        {
            "title": "潇湘晚景图",
            "content": [
                "袅袅箫声袅袅风，",
                "潇湘水绿楚天空。",
                "向人指点山深处，",
                "家在兰烟竹雨中。",
                "我所思兮隔野烟，",
                "画中情绪最凄然。",
                "悬知一叶扁舟上，",
                "凉月满湖秋梦圆。"
            ]
        },
        {
            "title": "戊戌入都别友人",
            "content": [
                "家国两愁绝，人天一粲然。",
                "只余心独在，看汝更千年。",
                "世界几痕梦，微尘万座莲。",
                "后来凭吊意，分付此山川。"
            ]
        },
        {
            "title": "武昌夜泊",
            "content": [
                "秋老夜苍苍，鸡鸣天雨霜。",
                "星河千里白，鼓角一城凉。",
                "镫炫新番舶，磷啼旧战场。",
                "青山终不改，人事费兴亡。"
            ]
        },
        {
            "title": "潼关",
            "content": [
                "终古高云簇此城，",
                "秋风吹散马蹄声。",
                "河流大野犹嫌束，",
                "山入潼关解不平。"
            ]
        },
        {
            "title": "题残雷琴铭",
            "content": [
                "破天一声挥大斧，",
                "干断柯折皮骨腐，",
                "纵作良材遇已苦。",
                "遇已苦，",
                "呜咽哀鸣莽终古！"
            ]
        },
        {
            "title": "似曾诗",
            "content": [
                "无端过去生中事，兜上朦胧业眼来。",
                "灯下髑髅谁一剑，尊前尸冢梦三槐。",
                "金裘喷血和天斗，云竹闻歌匝地哀。",
                "徐甲傥容心忏悔，愿身成骨骨成灰。"
            ]
        },
        {
            "title": "似曾诗",
            "content": [
                "同住莲花证四禅，空然一笑是横阗。",
                "惟红法雨偶生色，被黑罡风吹堕天。",
                "大患有身无相定，小言破道遣愁篇。",
                "年来嚼蜡成滋味，阑入楞严十种仙。"
            ]
        },
        {
            "title": "题宋徽宗画鹰",
            "content": [
                "落日平原拍手呼，画中神俊世非无。",
                "当年狐兔纵横甚，只少台臣似郅都。"
            ]
        },
        {
            "title": "似曾诗",
            "content": [
                "死生流转不相值，天地翻时忽一逢。",
                "且喜无情成解脱，欲追前事已冥蒙。",
                "桐花院落乌头白，芳草汀洲雁泪红。",
                "隔世金环弹指过，结空为色又俄空。"
            ]
        },
        {
            "title": "似曾诗",
            "content": [
                "柳花夙有何冤业？萍末相遭乃尔奇。",
                "直到化泥方是聚，祗今堕水尚成离。",
                "焉能忍此而终古，亦与之为无町畦。",
                "我佛天亲魔眷属，一时撒手劫僧祗。"
            ]
        },
        {
            "title": "三鸳鸯篇",
            "content": [
                "辘轳鸣，秋风晚，寒日荒荒下秋苑。",
                "辘轳鸣，井水寒，三更络绎啼井栏。",
                "鸳鸯憔悴不成双，两雌一雄鸣铿锵。",
                "哀鸣声何长，飞飞入银塘。",
                "银塘浅，翠带结。",
                "塘水枯，带不绝。",
                "愁魂夜啸缺月低，惊起城头乌磔磔。",
                "城头乌，朝朝饮水鸳鸯湖。",
                "曾见莲底鸳鸯日来往，忘却罗敷犹有夫。",
                "夫怒啄雄，雄去何栖，翩然归来，闭此幽闺。",
                "幽闺匿迹那可久，花里秦宫君知否？",
                "不如万古一丘，长偕三百首。",
                "幽闺人去灯光寂，照见罗帏泪痕湿。",
                "同穴居然愿不虚，岁岁春风土花碧。",
                "并蒂不必莲，连理不必木，",
                "痴骨千年同一束。"
            ]
        },
        {
            "title": "牡丹佛手画幛七绝",
            "content": [
                "妙手空空感岁华，",
                "天风吹落赤城霞。",
                "不应既识西来意，",
                "一笑惟拈富贵花。"
            ]
        },
        {
            "title": "兰州庄严寺",
            "content": [
                "访僧入孤寺，一径苍苔深。",
                "寒磬秋花落，承尘破纸吟。",
                "潭光澄夕照，松翠下庭荫。",
                "不尽古时意，萧萧雅满林。"
            ]
        },
        {
            "title": "菊花石秋影砚铭",
            "content": [
                "我思故园，西风振壑。",
                "花气微醒，秋心零落。",
                "郭索郭索，墨声如昨。"
            ]
        },
        {
            "title": "角声",
            "content": [
                "江汉夜滔滔，严城片月高。",
                "声随风咽鼓，泪杂酒沾袍。",
                "思妇劳人怨，长歌短剑豪。",
                "壮怀消不尽，马首向临洮。"
            ]
        },
        {
            "title": "江行",
            "content": [
                "野犬吠丛薄，深林知有村。",
                "岸荒群动寂，月缺暝烟昏。",
                "渔火随星出，云帆夹浪奔。",
                "橹声惊断梦，摇曳起江根。"
            ]
        },
        {
            "title": "河梁吟",
            "content": [
                "沙漠多雄风，四顾浩茫茫。",
                "落日下平地，萧萧人影长。",
                "抚剑起巡酒，悲歌慨以慷。",
                "束发远行游，转战在四方。",
                "天地苟不毁，离合会有常。",
                "车尘灭远道，道远安可忘。"
            ]
        },
        {
            "title": "过战鸟山",
            "content": [
                "冰玉相生愧独顽，",
                "可儿豪胆镇心关。",
                "悲秋剩有桓宣武，",
                "雪涕重经战鸟山。"
            ]
        },
        {
            "title": "桂花五律",
            "content": [
                "湘上野烟轻，芙蓉落晚晴。",
                "桂花秋一苑，凉露夜三更。",
                "香满随云散，人归趁月明。",
                "谁知小山意，惆怅遍江城!"
            ]
        },
        {
            "title": "儿缆船并叙",
            "content": [
                "友人泛舟衡阳，遇风，舟濒覆。船上儿甫十龄，曳舟入港",
                "，风引舟退，连曳儿仆，儿啼号不释缆，卒曳入港，儿两",
                "掌骨见焉。",
                "北风蓬蓬，大浪雷吼，小儿曳缆逆风走。",
                "惶惶船中人，生死在儿手。",
                "缆倒曳儿儿屡仆，持缆愈力缆縻肉，",
                "儿肉附缆去，儿掌惟见骨。",
                "掌见骨，儿莫哭，儿掌有白骨，江心无白骨。"
            ]
        },
        {
            "title": "冬夜",
            "content": [
                "班马肃清霜，严城暮色凉。",
                "镫青一电瞬，剑碧两龙长。",
                "调角急如语，寒星动有芒。",
                "遥怜诸将士，雪夜戍氐羌。"
            ]
        },
        {
            "title": "道吾山",
            "content": [
                "夕阳悬高树，薄暮入青峰。",
                "古寺云依鹤，空潭月照龙。",
                "尘消百尺瀑，心断一声钟。",
                "禅意渺何著，啾啾阶下蛩。"
            ]
        },
        {
            "title": "除夕感怀",
            "content": [
                "我辈虫吟真碌碌，高歌《商颂》彼何人。",
                "十年醉梦天难醒，一寸芳心镜不尘。",
                "挥洒琴尊辞旧岁，安排险阻著孤身。",
                "乾坤剑气双龙啸，唤起幽潜共好春。"
            ]
        },
        {
            "title": "除夕感怀",
            "content": [
                "年华世事两迷离，敢道中原鹿死谁。",
                "自向冰天炼奇骨，暂教佳句属通眉。",
                "无端歌哭因长夜，婪尾阴阳胜此时。",
                "有约闻鸡同起舞，灯前转恨漏声迟。"
            ]
        },
        {
            "title": "除夕感怀",
            "content": [
                "内顾何曾足肝胆，论交晚乃得髯翁。",
                "不观器识才终隐，即较文词势已雄。",
                "逃酒人随霜阵北，谈兵心逐海潮东。",
                "飞光自抚将三十，山简生来忧患中。"
            ]
        },
        {
            "title": "除夕感怀",
            "content": [
                "断送古今惟岁月，昏昏腊酒又迎年。",
                "谁知羲仲寅宾日，已是共工缺陷天。",
                "桐待凤鸣心不死，泽因龙起腹难坚。",
                "寒灰自分终消歇，赖有诗兵斗火田。"
            ]
        },
        {
            "title": "晨登衡岳祝融峰",
            "content": [
                "身高殊不绝，四顾乃无峰。",
                "但有浮云度，时时一荡胸。",
                "地沉星尽没，天跃日初熔。",
                "半勺洞庭水，秋寒欲起龙。"
            ]
        },
        {
            "title": "别意",
            "content": [
                "志士叹水逝，行子悲风寒。",
                "风寒犹得暖，水逝不复还！",
                "况我别同志，遥遥千里间。",
                "缆祛泣将别，芳草青且歇。",
                "修途浩渺漫，形分肠断绝。",
                "何以压轻装，鲛绡缝云裳。",
                "何以壮行色，宝剑丁香结。",
                "何以表劳思，东海珊瑚枝。",
                "何以慰辽远，勤修惜日短。",
                "坠欢无续时，嘉会强相期。",
                "为君歌，为君舞，君弟行，毋自苦。"
            ]
        }
    ]
}