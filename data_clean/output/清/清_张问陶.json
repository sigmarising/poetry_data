{
    "dynasty": "清",
    "author": "张问陶",
    "intro": "（1764--1814） 清诗人。字仲治，号船山，四川遂宁人。乾隆进士，授 检讨，官莱州知府。论诗主张抒写性情，反对模拟，所作为袁枚所赞扬。作品多表现日常生活，情调流于感伤。并能书画。所著有《船山诗草》。",
    "items": [
        {
            "title": "梅花",
            "content": [
                "一林随意卧烟霞，为汝名高酒易赊。",
                "自誓冬心甘冷落，漫怜疏影太横斜。",
                "得天气足春无用，出世情多鬓未华。",
                "老死空山人不见，也应强似洛阳花。"
            ]
        },
        {
            "title": "观我四首 生",
            "content": [
                "芒芒生面忽重开，堕地先号事可哀。",
                "瞥眼韶华因梦远，累心缘影为谁来。",
                "名沉青史终无色，祸起红尘定有胎。",
                "白业丹元修补急，万牛身重首空回。"
            ]
        },
        {
            "title": "梅花",
            "content": [
                "腊尾春头放几枝，风霜雨露总无私。",
                "美人遗世应如此，明月前身未可知。",
                "照影别开清净相，传神难得性灵诗。",
                "万花何苦争先后，独自能香亦有时。"
            ]
        },
        {
            "title": "梅花",
            "content": [
                "回首山林感旧踪，雪花吹影一重重。",
                "记从驿使春前折，又向瑶台月下逢。",
                "对客岂无能舞鹤，赏心还是后凋松。",
                "天人装束天然好，便买胭脂画不浓。"
            ]
        },
        {
            "title": "梅花",
            "content": [
                "铜瓶纸帐老因缘，乱我乡愁又几年。",
                "莫笑神情如静女，须知风骨是飞仙。",
                "生来逸气应无敌，悟到真空信可怜。",
                "世外清名原第一，不修花史亦流传。"
            ]
        },
        {
            "title": "梅花",
            "content": [
                "梦绕寒山月下村，一枝相对夜开樽。",
                "繁华味短宜中酒，攀折人多好闭门。",
                "风信严时清有骨，尘缘空后淡无痕。",
                "从来不识司香尉，只仗东皇雨露恩。"
            ]
        },
        {
            "title": "梅花",
            "content": [
                "花中资格本迟迟，铁石心肠淡可知。",
                "此世何人能领略，为君终夜费相思。",
                "看来风雪无多日，香到园林第几枝。",
                "自是不开开便好，清高从未合时宜。"
            ]
        },
        {
            "title": "梅花",
            "content": [
                "野鹤闲云寄此生，暗香真到十分清。",
                "转怜桃李无颜色，独抱冰霜有性情。",
                "赠我诗难应束手，笑他人俗也知名。",
                "开迟才觉春风暖，先听流莺第一声。"
            ]
        },
        {
            "title": "观我四首 死",
            "content": [
                "胶革全崩傀儡场，岐雷医命竟无方。",
                "千秋许我留真气，百事催人到夕阳。",
                "谁把黄金求骏骨，且余一垅羡生王。",
                "涅槃羽化凭仙佛，为想归途尽渺茫。"
            ]
        },
        {
            "title": "观我四首 病",
            "content": [
                "毒草灵苗大小符，门庭风景半医巫。",
                "形神久隔生原幸，人鬼交争势转孤。",
                "枕上心魂疑岸狱，眼中眠食羡妻孥。",
                "瓣香好礼维摩诘，认取天花著体无。"
            ]
        },
        {
            "title": "观我四首 老",
            "content": [
                "中年岁月渺前生，变尽孩提古性情。",
                "犹剩颓光恋儿女，也循常格到公卿。",
                "飞花堕溷春难挽，瞎马临池夜可惊。",
                "几个飘然云水外，一枝竹杖万缘轻。"
            ]
        },
        {
            "title": "瞿塘峡",
            "content": [
                "峡雨濛濛竟日闲，扁舟真落画图间。",
                "便将万管玲珑笔，难写瞿塘两岸山。"
            ]
        },
        {
            "title": "舟中遥望巫山",
            "content": [
                "直抵瞿塘秀，巫山十二峰。",
                "灵祠春梦晓，古峡雨痕浓。",
                "石气围孤艇，江声走毒龙。",
                "阳台云自好，林壑暮重重。"
            ]
        },
        {
            "title": "阳湖道中",
            "content": [
                "风回五两月逢三，双桨平拖水蔚蓝。",
                "百分桃花千分柳，冶红妖翠画江南。"
            ]
        },
        {
            "title": "梅花",
            "content": [
                "香雪濛濛月影团，抱琴深夜向谁弹。",
                "闲中立品无人觉，淡处逢时自古难。",
                "到死还能留气韵，有情何忍笑酸寒。",
                "天生不合寻常格，莫与春花一例看。"
            ]
        }
    ]
}