{
    "dynasty": "清",
    "author": "钱载",
    "intro": "",
    "items": [
        {
            "title": "壬戌三月五日先孺人生日痛成",
            "content": [
                "笼翮思飞孰与哀，哺雏未返母先摧。",
                "茫茫纵使重霄彻，杳杳难将万古回。",
                "厨下米薪如手办，堂前风雨莫花开。",
                "读书两字从头误，直悔男儿堕地来。"
            ]
        },
        {
            "title": "僮归",
            "content": [
                "僮沈仆于钱，乃祖父以来。",
                "父衍忤我祖，遣去辞其侪。",
                "卅年数飘转，担薪鬻官街。",
                "一日我父起，秋风扫庭槐。",
                "我旁见僮父，泥首堂南阶。",
                "自言有此儿，多病奴已衰。",
                "谅当委沟壑，乞主怜孤孩。",
                "僮留父竟去，去去不复回。",
                "明旦忽有耗，溘然随黄埃。"
            ]
        },
        {
            "title": "白云观",
            "content": [
                "岂为南宗别，重寻大极墟。",
                "先生蓑好在，止杀语何如？",
                "柏子微风际，梅花细雨余。",
                "十年登阁意，只益鬓毛疏。"
            ]
        },
        {
            "title": "到家作",
            "content": [
                "久矣东墙绿萼梅，西墙双桂一风摧。",
                "儿时我母教儿地，母若知儿望母来。",
                "三十四年何限罪，百千万念不如灰。",
                "曝簷破袄犹藏箧，明日焚黄只益哀。"
            ]
        },
        {
            "title": "清流关",
            "content": [
                "广宁门外二千程，齐鲁河淮坦迤行。",
                "突据冈峦高垒险，全收吴楚大江横。",
                "南唐入宋沿州堞，西日回风度使旌。",
                "老我重题秣陵柳，不知犹似昔年情!"
            ]
        },
        {
            "title": "出东林六七里望庐山",
            "content": [
                "连峰出云云半开，奔渠卷雪响春雷。",
                "云中屈曲明如玉，都是天池顶泻来。"
            ]
        },
        {
            "title": "望石湖",
            "content": [
                "治平寺南湖翠昏，柳枝茭叶见滩痕。",
                "楞伽不管无情雨，一夜吹花落范村。"
            ]
        },
        {
            "title": "葑门口号",
            "content": [
                "灭渡桥回柳映塘，",
                "南风吹郭不胜香。",
                "湖田半种紫芒稻，",
                "麦笠时遮青苎娘。"
            ]
        }
    ]
}