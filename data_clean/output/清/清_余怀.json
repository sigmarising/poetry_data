{
    "dynasty": "清",
    "author": "余怀",
    "intro": "1616－1696，字澹心，一字无怀，号广霞，晚号寒铁道人、曼翁、鬘持老人等。原籍福建莆田，自其父辈即流寓南京。",
    "items": [
        {
            "title": "三月二十日朱本固园中牡丹二百余朵",
            "content": [
                "沉香亭畔方移种，已见黄尘动地来。",
                "幸有爱花朱处士，至今留得百枝开。"
            ]
        },
        {
            "title": "戊申看花诗",
            "content": [
                "寺对钟陵第一峰，娑罗树下午阴浓。",
                "此身飘泊莺花海，踏遍蓬山仗短筇。"
            ]
        },
        {
            "title": "戊申看花诗",
            "content": [
                "五十年来老病愁，江山佳处几回头。",
                "齐梁旧事风吹去，柳叶梨花恨未休。"
            ]
        },
        {
            "title": "戊申看花诗",
            "content": [
                "宝林双树影婆娑，普照花间系玉珂。",
                "如此春光独憔悴，可怜只是恨人多。"
            ]
        },
        {
            "title": "白鹭洲",
            "content": [
                "洲前白鹭几时飞？芳草王孙归未归？",
                "二水依然台下过，阿谁演念家山破。"
            ]
        },
        {
            "title": "咏怀古迹",
            "content": [
                "簇簇人闻马粪香，江东风俗美诸王。",
                "莫言此巷无寻处，处处皆成马粪场。"
            ]
        },
        {
            "title": "效杜甫七歌在长洲县作",
            "content": [
                "有客有客字船子，平生赤脚踏海水。",
                "身经战斗少睡眠，功名富贵徒为尔。",
                "自比稷契何其愚，非薄汤武良有以。",
                "呜呼一歌兮歌激昂，日月惨淡无晶光。",
                "",
                "我生之初遇神祖，四海苍生守环堵。",
                "旌旗杳杳三十年，金铜仙人泪如雨。",
                "皇天剥蚀国运徂，况我无家更愁苦。",
                "沟壑未填骨髓枯，河山已异安所取？",
                "胡雁翅湿犹高飞，百尺蛟龙堕网罟。",
                "呜呼二歌兮歌声寒，林木飒飒风漫漫。",
                "",
                "小人有母生我晚，幼多疾病长屯蹇。",
                "生不成名老何益，蚩尤夜扫兵满眼。",
                "吁嗟亡国甲申年，二竖沉沉婴圣善。",
                "呜呼三歌兮歌思绝，鹙鸧昼叫泪成血。",
                "",
                "有妻有妻珮璚玖，十年为我闺中友。",
                "两男一女未长成，索梨觅栗堂前走。",
                "汝病数载事姑嫜，伶仃憔悴供箕帚。",
                "岂知豺狼入我户，使汝惊悸遂不寿。",
                "呜呼四歌兮歌转悲，饥乌夜夜啼孤儿。",
                "",
                "我有敝庐东门侧，后种梧桐前挂席。",
                "数椽风雨门长闭，四壁清静苔藓碧。",
                "自从戎马生疆场，使我苍黄丧家室。",
                "我行去此安所之？渔樵无地鸡犬迫。",
                "旧雨今雨花不红，新人故人头尽白。",
                "呜呼五歌兮声乌乌，浮云为我停斯须。",
                "",
                "有友有友在远方，或称少年或老苍。",
                "遭乱化作长黄虬，碧血潇洒盈八荒。",
                "王室风尘此亦得，明明落月满屋梁。",
                "呜呼六歌兮歌最苦，春兰秋菊长终古。",
                "",
                "有弓救日矢救月，帝阍未开晨星没。",
                "词客哀时双泪垂，饥寒老丑空皮骨。",
                "何时东海翻波澜，暂向西园采薇蕨。",
                "呜呼七歌兮声啾啾，吞声忍恨归山丘。"
            ]
        }
    ]
}