{
    "dynasty": "清",
    "author": "钱秉镫",
    "intro": "",
    "items": [
        {
            "title": "和方有怀孤鸳鸯诗",
            "content": [
                "十首诗成尽可怜，怜他只影小窗前。",
                "也知岭外归来客，独宿松间十七年。"
            ]
        },
        {
            "title": "还家杂感",
            "content": [
                "近家才听丧吾兄，望见柴门百感并。",
                "得病只闻思弟剧，远归虚拟出村迎。",
                "哭爷娇女帷前识，绕膝孤儿别后生。",
                "素喜拮据遗迹遍，经行何处不伤情。"
            ]
        },
        {
            "title": "江村杂述",
            "content": [
                "自来生计少，难后更何营？",
                "襆被让寒女，稻梁分老兄。",
                "儿知盐米贵，天与利名轻。",
                "得饱殊非易，明年我欲耕。"
            ]
        },
        {
            "title": "金陵即事",
            "content": [
                "城郭人民迥未移，夕阳鼓角不胜悲。",
                "屋檐几处添宫瓦，石路何年践御碑。",
                "祠废已无官树禁，寺荒端为赐田追。",
                "酒楼遍唱关东调，谁听秦淮旧竹枝？"
            ]
        },
        {
            "title": "马上看月",
            "content": [
                "露白烟消欲夜天，冰轮却向马头圆。",
                "此时见月唯行客，一路人家尽早眠。"
            ]
        },
        {
            "title": "伤心诗",
            "content": [
                "三十年来底事忙？梳头一半已成霜。",
                "宵寒被裂山僧绽，病卧药香小竖尝。",
                "羡尔渔樵能絜耦，看人儿女喜还乡。",
                "飘零莫忆家园事，记得团圞夜绕床。"
            ]
        },
        {
            "title": "和方有怀孤鸳鸯诗",
            "content": [
                "此生交颈梦难成，愧煞人间伉俪情。",
                "唤作鸳鸯单不得，时时顾影怕呼名。"
            ]
        },
        {
            "title": "水村即事示诸从子",
            "content": [
                "近水山都小，穿湖路尽通。",
                "帆低归浦雨，伞敌到家风。",
                "门绣苍苔涩，堤号老树空。",
                "全家生活计，都在淼茫中。"
            ]
        },
        {
            "title": "江村杂述",
            "content": [
                "老屋江皋近，兵船上下愁。",
                "只求连夜过，怕被斗风留。",
                "烽火沿村放，鸡豚比户搜。",
                "芦中多难妇，莫劝土人收。"
            ]
        },
        {
            "title": "暑中走椒岭省方氏姊示诸甥",
            "content": [
                "十七年前椒岭路，短驴疑在梦中行。",
                "兵烽几度门无径，灵雨初通涧有声。",
                "牛屋半楹啼寡姊，蔬盘一夜费贫甥。",
                "老来万事心灰尽，益重人间骨肉情。"
            ]
        },
        {
            "title": "伤心诗",
            "content": [
                "屈指吴江死别时，孤情此日已全痴。",
                "子山漫著伤心赋，孙楚休传除服诗。",
                "海外无香回玉树，帐中何术召蛾眉。",
                "故园小阁经年锁，花落花开见阿谁？"
            ]
        },
        {
            "title": "金陵即事",
            "content": [
                "秋山无树故崚嶒，几度支筇未忍登。",
                "荒路行愁逢牧马，旧交老渐变高僧。",
                "钟楼自吼南朝寺，佛塔还燃半夜灯。",
                "莫向雨花台北望，寒云黯淡是钟陵。"
            ]
        },
        {
            "title": "伤心诗",
            "content": [
                "着眼空花一刻徂，苍天何意夺童乌？",
                "玉台已碎怀中镜，明月还沉掌上珠。",
                "早信灵氛逃大劫，难将因果问浮屠。",
                "平生儿女钟情甚，此际黄泉舐犊无？"
            ]
        },
        {
            "title": "水夫谣",
            "content": [
                "水夫住在长江边，年年捉送装兵船。",
                "上水下水不计数，但见船来点夫去。",
                "十家门派一夫行，生死向前无怨声。",
                "衣中何有苦搜索，身无钱使夜当缚。",
                "遭他鞭挞无完肤，行迟还用刀箭驱。",
                "掣刀在腰箭在手，人命贱同豕与狗。",
                "射死纷纷满路尸，那敢问人死者谁？",
                "爷娘养汝才得力，送汝出门倚门泣。",
                "腐肉已充乌鸢饥，家家犹望水夫归。"
            ]
        },
        {
            "title": "梅花",
            "content": [
                "离离压残雪，脉脉照溪滨。",
                "一任夜五月，何妨天不春！",
                "芳华凭俗赏，风味与谁亲？",
                "只觉闭门后，徘徊似有人。"
            ]
        },
        {
            "title": "还家杂感",
            "content": [
                "此生谁料有还期，哭罢相看梦里疑。",
                "同产仅余三子在，一门犹仗两兄持。",
                "箧中泪渍游人信，壁上蜗残忆弟诗。",
                "不是天涯归意懒，归懒原怕到家时。"
            ]
        },
        {
            "title": "遇曾庭闻芜阴市上",
            "content": [
                "自着淄衣万恨平，穷途遇尔转伤情。",
                "我从岭外经年至，君向江南何处行？",
                "瓢笠喜无乡里识，须眉犹使故人惊。",
                "相持莫便当街哭，为到郊原一放声。"
            ]
        },
        {
            "title": "梅花",
            "content": [
                "何处花先放？向南三两村。",
                "未春天似梦，彻夜月无言。",
                "且喜昏鸦散，毋嫌翠羽喧。",
                "众芳久寂寞，赖汝照乾坤。"
            ]
        }
    ]
}