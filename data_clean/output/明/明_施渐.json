{
    "dynasty": "明",
    "author": "施渐",
    "intro": "",
    "items": [
        {
            "title": "归田自述二首",
            "content": [
                "佐邑无功自劾归，尚疑趋府倒裳衣。",
                "下流应笑难为吏，僻路于今亦有机。",
                "与客解嘲前日谬，逢僧授偈一身非。",
                "卧来转觉人群远，惟有闲窗鸟雀飞。¤"
            ]
        },
        {
            "title": "初夏田居偶言",
            "content": [
                "乞身去贱吏，荣慕非所关。",
                "此形谅偶寄，乘委须共还。",
                "田间理初务，务毕仍自闲。",
                "颓罂惜无酒，开尊聊怡颜。",
                "高禽迎新枝，轻云投前山。",
                "俯仰一如此，勿云时命慳。"
            ]
        },
        {
            "title": "网集潭",
            "content": [
                "朝向湖上去，暮从湖上归。",
                "渔家自成市，晒网及斜晖。"
            ]
        },
        {
            "title": "晨起行园治蔬",
            "content": [
                "处疴情方愆，览籍亦棼结。",
                "止迹丘樊间，喜与荷锄列。",
                "晨星沐未遑，周葺幸余力。",
                "夙英始敛华，密露若莹雪。",
                "螽趯感离歌，祼鸣及豳月。",
                "萋萋瓜畔空，厌厌豆畦歇。",
                "观化有消虚，征情既伸屈。",
                "庶几东陵隐，岂伊公仪哲。",
                "永此藿食资，耕凿藏吾劣。"
            ]
        },
        {
            "title": "送万君应召之京",
            "content": [
                "如君为政岂谋身，当宁知名有几人。",
                "解棹犹余五湖兴，匣琴方见一官贫。",
                "楚山偏是淮南绿，旧友何如帝里亲。",
                "却望清班隔尘世，秋风茅屋更谁论。"
            ]
        },
        {
            "title": "秋日园居",
            "content": [
                "一逢秋日已凄其，却卧园庐有所思。",
                "高士游方婚嫁毕，仙翁卖药世人疑。",
                "寒蝉断续犹知晚，旅雁浮沉亦后期。",
                "流水不将心事远，闲湍空自向东驰。"
            ]
        },
        {
            "title": "归田自述二首",
            "content": [
                "未论薄俗贱为儒，自顾无如返旧庐。",
                "瓜美宁思故侯禄，身闲遍读外家书。",
                "林逢秋日收香草，门傍寒江市白鱼。",
                "岁晚谁同濠上想，惟余惠子共踌躇。"
            ]
        },
        {
            "title": "秋日望山中寄旧僧二首",
            "content": [
                "秋原落日见青山，遥识僧居杳霭间。",
                "指点却疑身已到，满窗萝叶上人闲。"
            ]
        },
        {
            "title": "闻吹箫",
            "content": [
                "夜半闻声莫问谁，急将幽怨向人吹。",
                "秋风不与闲心会，只有窗前明月知。"
            ]
        },
        {
            "title": "访子裕户郤漆塘新居",
            "content": [
                "湖上青山隔市尘，久闻樵采满荒榛。",
                "闲云无主还归壑，槲叶成阴少住人。",
                "高士偶来轻汉绶，桃源从此是通津。",
                "知君不厌裘羊迹，斜日松间一挂巾。"
            ]
        },
        {
            "title": "题倪元镇小画",
            "content": [
                "片石丛篁岂在多，丹青只论意如何。",
                "若能咫尺看千里，即是潇湘壁上过。"
            ]
        },
        {
            "title": "元夕斋中独坐",
            "content": [
                "独怜今夜静，红烛对人清。",
                "户密凝香气，窗虚纳市声。",
                "华镫自斗彩，满月却嫌明。",
                "一步疏檐下，春星纵复横。"
            ]
        },
        {
            "title": "道院暮春有感作",
            "content": [
                "物境俱玄寂，客心常少欢。",
                "非因无酒赏，只是到花残。",
                "夜雨深林叶，春塘平钓竿。",
                "羁栖幸堪托，终日懒衣冠。"
            ]
        },
        {
            "title": "暑中闲述",
            "content": [
                "宿雨未为深，晴光已满林。",
                "微风松际歇，凉霭竹间沉。",
                "地僻容身散，交疏少物侵。",
                "常嫌子桑户，今日废衣衿。"
            ]
        },
        {
            "title": "忆山中旧游",
            "content": [
                "还将踪迹共飘蓬，不但离家似客中。",
                "春水看来随意远，林芳约后几时空。",
                "说《诗》岂解令人笑，缮性多惭与俗同。",
                "闻道山间更幽寂，每寻鸣鹤造支公。"
            ]
        },
        {
            "title": "灵谷寺善上人诵经处",
            "content": [
                "释子岂不见，持心世绝无。",
                "悟因诸部入，定似一身枯。",
                "林霭凝香气，山光积坐趺。",
                "寥然断尘伴，惟与法王俱。"
            ]
        },
        {
            "title": "海上",
            "content": [
                "秦山青截海门斜，万筏凌秋叠浅沙。",
                "聚落萧疏耕读尽，潮来潮往是生涯。"
            ]
        },
        {
            "title": "扬州道中送李司训还金陵因赴任河内",
            "content": [
                "初见即如故，爱君无世情。",
                "官惟旧经术，家只一蓬衡。",
                "乡树千重雨，江门几日程。",
                "还过大梁市，试为访侯嬴。"
            ]
        },
        {
            "title": "送倪郴州",
            "content": [
                "远郡皆言不易为，如君才术总相宜。",
                "弹琴自可安甿俗，长策何须事外夷。",
                "一水湖湘连网罟，满田禾稻映山埤。",
                "到来几许登临兴，五岭人归说与知。"
            ]
        },
        {
            "title": "病卧县斋呈诸僚长",
            "content": [
                "岂是官卑易去留，未能高蹈愧林丘。",
                "公庭积夏常虚讼，弱质逢秋已制裘。",
                "雨带潮声偏傍枕，山连雁影恰当楼。",
                "世途转觉萧疏甚，始信嵇康薄宦游。"
            ]
        },
        {
            "title": "春雪稍积林树扶疏可爱因忆城中诸友",
            "content": [
                "日晏论文雪满林，春寒还似岁残深。",
                "遥知郭里无人见，独对高原生远心。"
            ]
        },
        {
            "title": "早春斋居漫兴二首",
            "content": [
                "此地寓来僻，清渠正绕庐。",
                "数畦聊学圃，一径不容车。",
                "图列壁间岫，书翻几上鱼。",
                "谋生已无术，元不慕相如。¤"
            ]
        },
        {
            "title": "冬日游天竺寺",
            "content": [
                "缘湖始欣往，遐览历幽寻。",
                "山到不容路，云藏犹有林。",
                "阶前寒涧落，榻下白云深。",
                "积雪千峰里，寥然空世心。"
            ]
        },
        {
            "title": "赠金山智公",
            "content": [
                "四顾水皆绕，所居幽出尘。",
                "斋钟不到岸，渔火自来邻。",
                "心共寒潭彻，经翻贝叶新。",
                "住山知有道，一叩了无因。"
            ]
        },
        {
            "title": "斋中雨歇自述",
            "content": [
                "高窗晦积雨，连晨娱篇帙。",
                "耽慵情方宜，嗜寂意尤密。",
                "风柔园条变，溜湿阶蔬茁。",
                "宿阴渐已收，幽禽时唧唧。",
                "隐几欲忘言，斜光透云日。"
            ]
        },
        {
            "title": "腊月望对月次答汝成",
            "content": [
                "叶尽林皋影正圆，岁阑相对总凄然。",
                "年年独卧衡门下，只是清辉照旧颜。"
            ]
        },
        {
            "title": "秋日望山中寄旧僧二首",
            "content": [
                "身慵常愧扣朝钟，每听楞伽是梦中。",
                "今日别来应共笑，犹悬旧榻待秋风。"
            ]
        },
        {
            "title": "漫兴二首",
            "content": [
                "门外清渠映葛衣，偶来观物上渔矶。",
                "秋风蘋末鸥惊起，始悟山人未息机。"
            ]
        },
        {
            "title": "赠欧道士卖茶",
            "content": [
                "静守《黄庭》不炼丹，因贫却得一身闲。",
                "自看火候蒸茶熟，野鹿衔筐送下山。"
            ]
        },
        {
            "title": "中夜有感",
            "content": [
                "牵牛西转雉楼高，残月亭亭午夜潮。",
                "客久不知颜鬓改，一声城角起岧峣。"
            ]
        },
        {
            "title": "寄唐荆川",
            "content": [
                "雪里从君今早秋，不羁踪迹转沉浮。",
                "身同逆旅家常隔，道遍名山访未休。",
                "野寺老僧传近作，江潭黄叶识孤舟。",
                "相逢每怪经年别，此别经年半白头。"
            ]
        },
        {
            "title": "京邸感兴",
            "content": [
                "到来园柳已菲菲，客舍经春未改衣。",
                "学道岂能辞众笑，随人终愧失初机。",
                "窗间晓漏临丹阙，户外晴岚对翠微。",
                "僻兴止宜耽寂寞，独翻书史度斜晖。"
            ]
        },
        {
            "title": "晚步池上",
            "content": [
                "弄翰乘暇日，池上步逍遥。",
                "寒鱼翻在藻，落叶乱鸣条。",
                "流序忽如此，寸心久自要。",
                "蓬飞定有止，意远不嫌嚣。",
                "常念沮溺辈，躬耕趣独超。"
            ]
        },
        {
            "title": "答王仲山见访溪上田居",
            "content": [
                "同归五湖住，一水见君家。",
                "渔父迷初路，居人认落花。",
                "御贫多种菽，为圃却宜瓜。",
                "共是裘羊侣，往来忘岁华。"
            ]
        },
        {
            "title": "寓居寺閤晚坐遣兴",
            "content": [
                "高阁东林出翠微，万家烟树晚依依。",
                "凉风入院僧初定，片月临窗鸟独归。",
                "学道但令知我少，逃空始觉足音稀。",
                "社中何用求玄度，久住深山自息机。"
            ]
        },
        {
            "title": "赋得江帆送蒋氏归仪真",
            "content": [
                "挂席发秋早，微风已满樯。",
                "中流片影去，远水一舟将。",
                "海雨忽来重，江云相带凉。",
                "知投孝廉宅，三径接苍茫。"
            ]
        },
        {
            "title": "春日过长荡湖野望",
            "content": [
                "不因修禊过春山，谁得澄湖一望间。",
                "顿觉尘心空水上，偶逢渔父语沙间。",
                "几多沃野桑麻蔽，半是荒畬雁鹜还。",
                "日夕微茫僧问渡，双峰寂历掩禅关。"
            ]
        },
        {
            "title": "南山隈",
            "content": [
                "一因摇落后，怅望秋天空。",
                "向晚寻归径，村村夕照中。"
            ]
        },
        {
            "title": "示儿阳得",
            "content": [
                "喟然置琴书，白日闲如此。",
                "共以蓬蒿身，相去南北里。",
                "高楼多远心，流云过如水。",
                "有意不能言，悲来但思尔。"
            ]
        },
        {
            "title": "病移南窗下作",
            "content": [
                "南窗堪处默，病里率天真。",
                "静阅庄生传，闲观物外身。",
                "疏槐千点雨，返照满衣尘。",
                "何事常留此，东林谢主人。"
            ]
        },
        {
            "title": "秋日与华从龙俞汝成泛湖上",
            "content": [
                "相携出井邑，轻舟泛秋水。",
                "樵响满晴山，游霭缘原起。",
                "濯足湖上流，浩思方如此。"
            ]
        },
        {
            "title": "漫兴二首",
            "content": [
                "久不逢人道姓名，从来愚谷寡将迎。",
                "教儿莫漫除秋叶，庭叶自深人自行。"
            ]
        },
        {
            "title": "再和补庵新正三日同往山中值顾宪副",
            "content": [
                "孟月逢春早，时芳欲满林。",
                "偶同长者席，况似谷中音。",
                "斜日下清磬，高云过客襟。",
                "回舟傍微月，犹听隔溪吟。"
            ]
        },
        {
            "title": "冬日溪行寻唐荆川太史",
            "content": [
                "野水将孤楫，晴天雾半收。",
                "寒禽自向日，残叶尚如秋。",
                "好道宁辞晚，谋生岂解愁。",
                "思君时一见，犹免失东丘。"
            ]
        },
        {
            "title": "春日斋中遣兴",
            "content": [
                "信是陶潜宅，为园已就荒。",
                "术疏堪借隐，名贱岂相妨。",
                "日暮闲心旷，春阴药径芳。",
                "流年愧蘧氏，一使是非忘。"
            ]
        },
        {
            "title": "白白氏别业归斋中",
            "content": [
                "自喜茅斋僻，经时草木深。",
                "见人稀倒屣，抱膝或长吟。",
                "疏雨喧庭雀，闲窗澄夕阴。",
                "会心方在寡，碌碌岂知音。"
            ]
        },
        {
            "title": "初夏偶作",
            "content": [
                "道院春归寂不知，过林新叶接邻枝。",
                "青山药长已忘约，别墅花残只悔迟。",
                "胜事每同幽士往，高车绝少故人期。",
                "翻嫌贫贱闲如此，芳径时来听鸟啼。"
            ]
        },
        {
            "title": "自邸趋归荆溪口作",
            "content": [
                "久客不得志，束装归旧山。",
                "休争逆旅席，早觉主人颜。",
                "意比溪云懒，形同秋水闲。",
                "蜀中相共笑，扬子又空还。"
            ]
        },
        {
            "title": "辛丑初春再至南都",
            "content": [
                "客衣又见染缁尘，才到京门是早春。",
                "旧寺逢僧已隔岁，同邻问友半归人。",
                "寒轻远岫烟中绿，水满平湖雪后新。",
                "自叹不如沮溺辈，却忘畎亩去寻津。"
            ]
        },
        {
            "title": "立秋日居田园有感",
            "content": [
                "霏霏轻霭薄朝晖，又见凉釭一叶飞。",
                "气早畴官已应闰，天移星火欲流辉。",
                "黍苗遍野劳歌少，杞菊成畦生事微。",
                "谁谓门闲可罗雀，秋风转觉雀来稀。"
            ]
        },
        {
            "title": "久雨斋中志静",
            "content": [
                "深似山中住，偏多风雨时。",
                "莺稀出谷响，叶暗到门枝。",
                "老氏但柔气，愚公宁有知。",
                "跫然习已久，不自觉春迟。"
            ]
        },
        {
            "title": "雨夜溧阳野泊写怀",
            "content": [
                "野水悠悠岁易阑，客舟行处乱峰攒。",
                "山中一雨诸溪满，湖上孤村独夜寒。",
                "世事已将樗共朽，浮名犹是雁求磐。",
                "莫因旅食空弹铗，今日侯门少问飡。"
            ]
        },
        {
            "title": "和万吴二明府夜集俞汝成读书园",
            "content": [
                "去市未为远，到门终是幽。",
                "小池阶下满，嘉木雨余柔。",
                "鸟影高台近，春香各径浮。",
                "不妨车马客，暂此共林丘。"
            ]
        },
        {
            "title": "兰溪唐君锡将访人江上夜会华明伯席作",
            "content": [
                "畴昔相闻已有情，朅来一见各心惊。",
                "笑言千里不自意，霜露满衣犹欲行。",
                "江口雁飞逢岁暮，渡头人去趁潮平。",
                "看君到处多迎送，定向王生叩《论衡》。"
            ]
        },
        {
            "title": "早春斋居漫兴二首",
            "content": [
                "静里心常觉，尘中人岂知。",
                "柴门独掩后，春草复生时。",
                "泽国为渔晚，江湖好道迟。",
                "总能谈寂寞，只费子云辞。"
            ]
        },
        {
            "title": "闭斋自述寄王驾部",
            "content": [
                "始知蓬藋蔽门深，岂是幽居避物心。",
                "旧业尽荒秋雨里，一身闲卧碧溪阴。",
                "园空三径人稀到，名在诸生老半侵。",
                "几度忆君相共语，高山无伴只囊琴。"
            ]
        }
    ]
}