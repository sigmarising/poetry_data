{
    "dynasty": "明",
    "author": "徐贲",
    "intro": "",
    "items": [
        {
            "title": "答杨署令送菜",
            "content": [
                "隙地知君手自栽，绀芽红甲雨中开。",
                "闲居我亦清斋久，肯折新葵为送来。"
            ]
        },
        {
            "title": "秀野轩",
            "content": [
                "何处问幽寻，轩居湖上林。",
                "竹阴看坐钓，苔迹想行吟。",
                "嶂日斜明牖，渚风凉到琴。",
                "相过有邻叟，应只话闲心。"
            ]
        },
        {
            "title": "青青水中蒲",
            "content": [
                "青青水中蒲，织作团团扇。",
                "不肯赠傍人，自掩春风面。"
            ]
        },
        {
            "title": "次韵金子肃卜居",
            "content": [
                "君家茅屋去村西，地接湖渠水上畦。",
                "黄菊遍生风掩户，绿萱新长雪消泥。",
                "酒香门客船中送，诗好邻僧院里题。",
                "谁道乱离无乐土，此乡还自有安栖。"
            ]
        },
        {
            "title": "送客",
            "content": [
                "津亭鸣鼓罢，行色柳先知。",
                "酒到听歌歇，诗因恋别迟。",
                "乱山投驿晚，疋马扣门时。",
                "草檄军中事，多因载笔随。"
            ]
        },
        {
            "title": "游浮玉山（在碧浪湖中次韵）",
            "content": [
                "浮玉山前路，楼船泊渚沙。",
                "摐香风际草，杏色雨前花。",
                "闲鸟兼湖净，游丝趁岸斜。",
                "不因来此处，那得赏春华。"
            ]
        },
        {
            "title": "题倪云林竹（二首）",
            "content": [
                "绮窗昼寂自焚香，十日春阴不下堂。",
                "几度吟成微醉后，兴来拈笔写修篁。"
            ]
        },
        {
            "title": "晚归",
            "content": [
                "樵风度溪波荡影，水叶圆圆绿浮荇。",
                "白沙路远云花静。",
                "小艇争先野鹤归，竹外依微众山暝。"
            ]
        },
        {
            "title": "莲花泾庄",
            "content": [
                "洲渚绿萦回，菱荷面面开。",
                "路从花外过，山向柳间来。",
                "鸣鹭惊回舫，游鱼仰酬杯。",
                "同为城郭里，此地绝尘埃。"
            ]
        },
        {
            "title": "送吕管勾",
            "content": [
                "客情沙柳共依依，隔浦遥山向夕微。",
                "送别偶当花落后，伤心元不为春归。"
            ]
        },
        {
            "title": "咏屏送周伯阳",
            "content": [
                "巧饰辞云母，图画比晴天。",
                "密防宜便坐，连张须广筵。",
                "月临皎乃隐，风当亦旋。",
                "望处凭移障，只恐见离船。"
            ]
        },
        {
            "title": "春阴应秦王令（时在山西）",
            "content": [
                "云花鳞鳞山漠漠，重城平障芳阴薄。",
                "腻雨轻吹飞复停，勾引东风到帘幕。",
                "草滋微湿沾芳尘，陇头不见寻花人。",
                "桃英梅萼同懊恼，水纹满涨金河春。",
                "柳丝暝蒙烟不醒，辘轳暂辍银瓶绠。",
                "新莺未换谷中声，游蜂竟失阑前影。",
                "丁香百结蕉有心，绡屏六曲春沉沉。",
                "香抽翠缕火长续，余寒扑锦笼朱琴。",
                "江南春好多芳树，林园半是看花处。",
                "明朝重整小红车，风光满路行春去。"
            ]
        },
        {
            "title": "神弦曲",
            "content": [
                "灵风珣旗日光黑，灯影半明斜照壁。",
                "湘筠飒飒泣惨凄，翠裾香带兰叶齐。",
                "跳梁绛鼠舞碧鸡，神鸦飞出寒烟啼。",
                "纸钱啸火高悬树，千轮万马登天去。",
                "",
                ""
            ]
        },
        {
            "title": "次韵王止仲见寄并柬郡诸友",
            "content": [
                "少年不用悲秋蓬，致身岂但儒冠中。",
                "壮心非干要夸世，平生直欲图成功。",
                "枉将空言恣幽讨，徒采众说相芟砻。",
                "全功独取辽城箭，大言谁信扶桑弓。",
                "亦当杀虏白登道，宁复献赋甘泉宫。",
                "英雄不作等闲事，神仙自托浮游踪。",
                "求名未解吐辨舌，养寿莫必生方瞳。",
                "微生自有造化系，皇舆已喜车书通。",
                "按图孰能索神骏，抱璞未易逢良工。",
                "散材遭焚固无用，蟠根为器须先容。",
                "以兹叹息委钝质，匪云隐逸矜高风。",
                "安时从此甘蓣藿，傲世讵敢厌韭葱。",
                "衰荣来往培草木，得失互有怜鸡虫。",
                "庞公到老终食力，栾布贱时曾卖佣。",
                "狂歌每增慷慨意，浊酒一洗芥蒂胸。",
                "学书未必醉乃圣，赋诗何待工为穷。",
                "屡当求益怀故友，独恨作客来新丰。",
                "明珠羞与鱼目混，美玉亦藉山石攻。",
                "仁山道学丽白日，少陵文采明秋虹。",
                "又知席师学清静，可贵衍衲修真空。",
                "药师老成饱兵学，安石俊戒文雄。",
                "王家笔法到幼子，高君奇句欺三红。",
                "相思宁问异远近，结交尚赖全始终。",
                "将来大器君辈是，嗟此乱世吾难逢。",
                "明朝束书过湖去，放船鼓舵松陵东。"
            ]
        },
        {
            "title": "送唐处敬赴嘉兴",
            "content": [
                "莫谩唱《阳关》，愁多湖上山。",
                "春风催去艇，酒色解离颜。",
                "路出三江外，程淹一日间。",
                "官亭车马散，俱是送君还。"
            ]
        },
        {
            "title": "冯山人湖上别业",
            "content": [
                "宅近南湖口，青山尽在门。",
                "田卑尝冒水，邻少不成村。",
                "住久谙农事，耽闲悟道言。",
                "如君避地者，今有几家存。"
            ]
        },
        {
            "title": "赠崔孝子",
            "content": [
                "洪洞山前震鼙鼓，东家被杀西家虏。",
                "崔郎逃兵山更深，手引诸儿背驮母。",
                "须臾兵急行恐迟，月昏霜滑山险巇。",
                "大儿牵衣小儿哭，心在护母宁恋儿。",
                "仓皇弃儿巅岩里，永割慈情知必死。",
                "明朝邻里忽抱还，全家相看尽惊喜。",
                "我知此事由衷情，不有神护安能生。",
                "儿今拜父孙拜母，一家团栾居乐土。"
            ]
        },
        {
            "title": "赠虚中上人",
            "content": [
                "归去东林寺，行循曲涧流。",
                "余灯因佛在，宿饭为猿留。",
                "竹屋烟迎夕，菱池雨送秋。",
                "还参众师旧，一一话曾游。"
            ]
        },
        {
            "title": "待杜二寅不至",
            "content": [
                "春水路西东，思君怅望中。",
                "落花湖上雨，归鸟柳间风。",
                "云影疑飞盖，歌声认短蓬。",
                "萧条一杯酒，此夕向谁同。"
            ]
        },
        {
            "title": "次韵杨孟载感故园池阁（四首）",
            "content": [
                "草阁开清晚，凉生自有期。",
                "菊因风始护，竹待雨方移。",
                "妓进调成瑟，童收弈罢棋。",
                "此时杯酒里，明月是相知。¤"
            ]
        },
        {
            "title": "居龙河寺怀高季迪（二首）",
            "content": [
                "与君长办酒家钱，共结山盟与水缘。",
                "今夜重思旧游处，一龛闲坐佛灯前。"
            ]
        },
        {
            "title": "次高二季迪留别韵（娄江东馆）",
            "content": [
                "柴门村径带溪桥，来往因君岂惮遥。",
                "浅水不波仍漾漾，疏林无雨自萧萧。",
                "樯留夕照人将别，江作新寒酒易消。",
                "明日秋风重怅望，还将离思托归潮。"
            ]
        },
        {
            "title": "次韵杨孟载感故园池阁（四首）",
            "content": [
                "草阁开清夜，垂垂星斗零。",
                "水蒲藏白小，露草宿蜻蜓。",
                "文梓裁凭几，生绡画卧屏。",
                "此时凉似水，看子拾流萤。"
            ]
        },
        {
            "title": "兵后过?亭山",
            "content": [
                "?亭西去远，一过一凄然。",
                "雁宿芦中月，人归草际烟。",
                "渔家多近水，戎垒半侵田。",
                "尚喜余民在，停舟问昔年。"
            ]
        },
        {
            "title": "次韵杨孟载感故园池阁（四首）",
            "content": [
                "草阁开清昼，官闲过客多。",
                "枕材便涧石，酒具给池荷。",
                "蕉长宜听雨，萍交不见波。",
                "此时情烂熳，歌咏复如何。¤"
            ]
        },
        {
            "title": "题崔生南轩",
            "content": [
                "轩居旷宜夏，嘉树覆前荣。",
                "南风蔼繁绿，幽禽时一鸣。",
                "理栉阳光启，奏琴凉月生。",
                "逍遥自旦暮，于以畅闲情。"
            ]
        },
        {
            "title": "剑池（在虎丘）",
            "content": [
                "阖闾试剑处，灵泉湛澄静。",
                "苔花渍余血，石色带古矿。",
                "空山秋气寒，幽林夜光冷。",
                "月明树交壁，人静霜折绠。",
                "古怀且当置，清景庶足领。"
            ]
        },
        {
            "title": "送易架阁",
            "content": [
                "何处唱离歌，前湖一棹过。",
                "日斜山似近，水落渚偏多。",
                "寒意归沙柳，秋风到浦荷。",
                "不知今夜梦，还隔几烟波。"
            ]
        },
        {
            "title": "送张明府",
            "content": [
                "每喜论文久，那堪又送行。",
                "壶深淹别酒，歌短促离程。",
                "水驿孤临渡，寒山半隐城。",
                "潮生知海近，木落见秋清。",
                "明旦车尘下，应看父老迎。"
            ]
        },
        {
            "title": "池上晚立",
            "content": [
                "芳草湛微涟，高柳驻余景。",
                "喧喧林鸟繁，蔼蔼墟烟迥。",
                "幽情卒难惬，因兹立俄顷。"
            ]
        },
        {
            "title": "访柱上人",
            "content": [
                "经院深深久护烟，雨中药草午凉天。",
                "古香室里人重到，恰似秋风五日前。"
            ]
        },
        {
            "title": "折花背立一美人图",
            "content": [
                "绣罢春衫出阁迟，辛夷花下立多时。",
                "内园且是无人到，不省含羞怕见谁。"
            ]
        },
        {
            "title": "夜投白莲寺（在甫里）",
            "content": [
                "饮别东家叟，行投西寺僧。",
                "无风收阁幔，有月罢廊灯。",
                "竹夜声偏集，池寒色似凝。",
                "无端值诗景，清兴觉逾增。"
            ]
        },
        {
            "title": "宿王判簿宅送徐孟岳",
            "content": [
                "来往频吴越，扁舟只载书。",
                "言从交后浃，情恐别时疏。",
                "凉意莲塘静，宵光竹牖虚。",
                "悬知待明发，柝尽是愁初。"
            ]
        },
        {
            "title": "燕余左司宅",
            "content": [
                "初晴丽前楹，轻寒沍幽院。",
                "酒气菊边闻，垆霏竹间见。",
                "礼秩俱澹忘，情交自深眷。",
                "嘉会在永期，闲欢足清宴。"
            ]
        },
        {
            "title": "李逸人同川药隐",
            "content": [
                "小墅离村远，门当水竹开。",
                "芷蒲皆药草，云鸟尽诗材。",
                "春雨躬耕去，斜阳访病回。",
                "花藏溪上路，只许酒船来。"
            ]
        },
        {
            "title": "次韵杨孟载感故园池阁（四首）",
            "content": [
                "草阁开清晓，钩帘爽气通。",
                "绿蒲藏药裹，文荇缚诗筒。",
                "盥手才临涧，梳头得面风。",
                "此时应待暇，行绕碧梧桐。¤"
            ]
        },
        {
            "title": "次韵答杨孟载池阁晚坐（四首）",
            "content": [
                "晚凉池阁静，蔼蔼绿阴交。",
                "野燕将新子，墙桑发旧苞。",
                "药房因雨闭，茶臼待晴敲。",
                "谁念孤吟客，绳床坐岸坳。¤"
            ]
        },
        {
            "title": "杨孟载画竹",
            "content": [
                "江南看竹不为罕，水郭山村常种满。",
                "东里千竿绕佛亭，西邻万本连书馆。",
                "密叶分阴小阁深，斜枝度影虚帘短。",
                "萧疏夜月翠羽凉，摇曳南风鸟声暖。",
                "嗟余好竹处处游，径造岂减王猷诞。",
                "湘江淇水无不到，嶰谷柯亭亦尝款。",
                "人间音律性所好，收作鸾笙与凤管。",
                "或裁文箨制小冠，时寻新笋供清馔。",
                "朝行竹下暮仍往，自谓竹缘终不断。",
                "朅来并州苦寒地，沙土扑面心烦懑。",
                "宁无塞草共山花，惟觉粗疏俗吾眼。",
                "胸中尘气久已积，对此汾河讵能浣。",
                "君心饱有渭川思，挥洒风烟意闲散。",
                "封图远送邀我题，措语苦涩颜何赧。"
            ]
        },
        {
            "title": "独坐怀乡中友人",
            "content": [
                "独坐荒山暮，相亲是酒杯。",
                "人从乡里别，秋在客中来。",
                "倦鸟须臾去，幽花次第开。",
                "离心自多感，不为岁时催。"
            ]
        },
        {
            "title": "咏妓",
            "content": [
                "出阁初含笑，临筵复理妆。",
                "兰膏分鬓绿，蕊粉间眉黄。",
                "掩扇羞嗔小，褰衣舞恨长。",
                "不知坐中客，若个是卢郎？"
            ]
        },
        {
            "title": "记梦",
            "content": [
                "梦里绿阴幽草，画中春水人家。",
                "昨夜纱窗细雨，银灯独照梨花。"
            ]
        },
        {
            "title": "丙午中秋与余左司王山人高记室同过张文学宅",
            "content": [
                "商飙吹秋天如蓝，出户圆月生东南。",
                "众星次第敛芒角，独有桂影垂毵毵。",
                "澄光无私照应遍，不间污泽兼清潭。",
                "冰轮轧轧上银汉，玉龙左右驾两骖。",
                "须臾当天蟾魄正，八表洞视明相涵。",
                "自怜下界苦迫塞，未得变化同书蟫。",
                "遥思海上看更好，水气颢颢云无昙。",
                "鲛人机室仰虚炤，绡丝薄袖抽冰蚕。",
                "孕珠老蚌跃波出，吸纳华采争呀谽。",
                "山河大地影倒入，嗟此尺璧何由含。",
                "曾闻月乃七宝合，坳处修补须斤錾。",
                "又闻姮娥窃灵药，直欲不死真贪婪。",
                "如此怪事各有说，理或有之幽莫探。",
                "化桥掷杖本幻戏，兹事何故推难谙。",
                "分明以术诳人主，不即加罪诚痴憨。",
                "今宵贵家盛开宴，奔走席上罗女男。",
                "清弦脆管乐正作，金尊玉斝情方酣。",
                "羁愁谁念独居者，家无隙地惟书龛。",
                "南邻庭院未为广，较之我处殊差堪。",
                "便携浊酒扣门去，肴核琐细毋烦担。",
                "移床露坐共邀月，更呼故友来清谈。",
                "诸君豪迈总名士，长材落落皆楩楠。",
                "词锋出硎赌快利，钝斧宁敢膺长镡。",
                "胸奇每能斡造化，语峭似可欺岩嵌。",
                "我今结托岂偶尔，内切自喜忘其惭。",
                "当歌且用脱边幅，买酒奚问堕珥簪。",
                "为君起舞明月下，两袖拂鬓风髟监}鬖。",
                "佳节于人既不恶，畅怀痛饮心所甘。",
                "缘知乐景不易遇，匪曰嗜好成淫耽。",
                "此月一去又一载，坐看直待鸡号三。",
                "",
                ""
            ]
        },
        {
            "title": "菜薖为永嘉余唐卿右司赋",
            "content": [
                "远辞华盖居，来卜山阴宅。",
                "乍到俗未谙，久住地旋辟。",
                "屋庐尚朴纯，楹桷谢雕饰。",
                "高营踞山跗，深甃逗泉脉。",
                "檐将狼尾苫，门用鼠管织。",
                "缺垣唯补萝，圯砌总蒙。",
                "编篱限迩邻，树枿表殊场。",
                "本来是野性，岂是耽地僻。",
                "学圃欲拟樊，为功敢侔稷。",
                "宁惜劳外形，自甘食余力。",
                "耕锄限儿课，灌溉当仆役。",
                "破块何畇々，陈器亦畟畟。",
                "驾许俗士回，屐向邻翁惜。",
                "筐筥织湘材，锹锸铸棠液。",
                "卓?鹰觜利，负蓑猬毛磔。",
                "俯仰疲桔槔，沾洒渍袯襫。",
                "循畦行策镵，偃林卧欹石。",
                "镰披欲芟丘，刈削竟驱砾。",
                "值阜即为坡，遇凹就成洫。",
                "堤崩防密葭，窦隙拒乱棘。",
                "地同农亩计，区学井田画。",
                "长畛纵复横，曲渠广还窄。",
                "接流引余清，疏沼汇深碧。",
                "架桁秋实垂，篱落夏蔓幂。",
                "雨露加膏腴，粪土发硗瘠。",
                "识种题裹藏，辨类分行植。",
                "莳法常按谱，候时即看历。",
                "蕨芽拳握紫，姜挚拇骈赤。",
                "两合怜罽蒘，丛生爱铫芅。",
                "初?矜}迸蛰雷，新薹长春璟。",
                "雀弁蓘叶峨，马帚茾茎直。",
                "蔩繁微瓞绵，瓠老枯瓣拆。",
                "芍苗卷龙须，药干拥牛膝。",
                "黄独雪晴收，紫藄露晞摘。",
                "阴阶茂菧苨，下田丰菲蒠。",
                "卷轮木耳垂，攒刺菱角射。",
                "秋茄采更稀，夜韭剪仍殖。",
                "芝芳凝海琼，茭郁点池墨。",
                "枸杞香可醪，竹菇熟堪腊。",
                "石皮被柔藫，土酥脍肥菂。",
                "细莼入馔鲈，鲜蒌杂羹鲫。",
                "荼苦檗与俦，菘脆冰为敌。",
                "菌栌西蜀致，苜蓿大宛得。",
                "长萦荇带流，乱簇纻丝绎。",
                "芹效野人献，瓜为天子副。",
                "决明才一方，莴苣连数席。",
                "琼縻慰渴心，玉延起羸疾。",
                "蕈毒笑非喜，芥辛泣讵戚。",
                "盘根芋埋壤，脱颖笋穿壁。",
                "撷香怜鸡苏，折甘嗜燕麦。",
                "粟腐切方圭，乳饼斫圆璧。",
                "孕子棕受刳，赘緌石被馘。",
                "兔目淘夏槐，鹿角芼腊炙。",
                "菁托诸葛呼，巢以元修斥。",
                "苋褒蔡守清，薇怨周节逆。",
                "邪蒿义所攘，秽荽理堪哑。",
                "薄利嘉拔葵，省谤恶遗薏。",
                "穷餐齑酸黄，俭啖薤留白。",
                "闲情付田园，生意仰膏泽。",
                "荚齐翠疑剪，甲拆绿讶擘。",
                "掩冉烟际姿，葱蒨雨余色。",
                "始掇惜滓染，载涤畏虫螫。",
                "新荐或在笾，薄湘亦须鬲。",
                "求久渐投酸，致爽遽沃醷。",
                "不烦僚友送，敬向先圣释。",
                "对屠夸大嚼，燕客欣小摘。",
                "柈羞不过三，瓮菹当饫百。",
                "未能著蔬经，安敢逾食籍。",
                "旨蓄足山厨，素供过香积。",
                "用兹卒岁年，庶得勤朝夕。",
                "宾魏徐见厌，厄陈颜自怿。",
                "洁畚士耻污，造桥盗怀恤。",
                "抱瓮忿设机，授书诮求益。",
                "纵马因致忧，吞蛭遂亡谪。",
                "万钱柳复乞，片金华还掷。",
                "仕知吕侄妄，居味郑人识。",
                "枕肱仲尼乐，伤指范宣阨。",
                "鼎臑固云嘉，食箪亦足适。",
                "敷淡分所安，堪味欲易极。",
                "毋因口体累，遂使愆民德。"
            ]
        },
        {
            "title": "次韵答杨孟载池阁晚坐（四首）",
            "content": [
                "阁晚飙初歇，池萍水不漪。",
                "众禽鸣未定，独鹤宿常迟。",
                "无闷杯仍酌，多眠枕屡欹。",
                "黄梅时节里，常是雨丝丝。¤"
            ]
        },
        {
            "title": "晚步",
            "content": [
                "雨余夏气清，烟聚园斋暮。",
                "红萱宿困蝶，绿橘垂新蠹。",
                "艳情杯里融，幽意琴中度。",
                "萧散且未寝，遂适前度趣。"
            ]
        },
        {
            "title": "登广州城楼",
            "content": [
                "五岭南来瘴海深，秋风榕叶尚阴阴。",
                "安期一去家遗舄，陆贾重来橐有金。",
                "门限虎头潮上下，城开雁翅客登临。",
                "清时不用频兴感，万里惟存向阙心。"
            ]
        },
        {
            "title": "游张林山（在甫里）",
            "content": [
                "偶为寻花到竹西，两山云气接高低。",
                "午烟僧舍林塘窅，春野人家草树齐。",
                "水鹤晴时行麦垄，园蜂暖处识兰畦。",
                "自怜远地归来后，才是登临便感凄。"
            ]
        },
        {
            "title": "谢陈惟寅赠其故弟惟允所画山水",
            "content": [
                "大髯袖中有庐岳，岚气喷人寒色薄。",
                "出赠生绡一幅图，云是小髯之所作。",
                "我尝游君伯仲间，仲今已矣空见山。",
                "画中无限磐礴意，使我坐见愁满颜。",
                "重崖复涧迷樵路，杳杳烟萝昼如暮。",
                "溪阁风生醉客眠，野桥月出归僧度。",
                "枥林蒙密枫林高，深处似有猩鼯号。",
                "满空云冻动秋思，飞泉落日何萧骚。",
                "挥毫若此难再得，白鹤何时返乡国。",
                "良工自古多苦心，留赏人间赖遗墨。",
                "南宫北苑皆已仙，此图与之当并传。",
                "坐嗟存殁意难报，作歌愧匪琼瑶篇。"
            ]
        },
        {
            "title": "渔父篇赠瞿敬夫",
            "content": [
                "君本烟波一钓徒，载得全家入五湖。",
                "耽诗每笑唐高士，致产能轻越大夫。",
                "往来不向州城住，朝泊西岩夜东渚。",
                "笔床茶灶何用将，篷底惟留钓渔具。",
                "第四桥头春水多，朝朝暮暮自经过。",
                "绿蓑常带桃花雨，白桨频翻荇叶波。",
                "春风秋月年年好，铜斗歌中鬓华老。",
                "闲愁总在醉中消，乐事从教行处少。",
                "但取鱼来不论迟，黄梁绿竹手亲炊。",
                "饱时把钓醒时唱，世事于君定不知。"
            ]
        },
        {
            "title": "夜卧闻邻家酒声呈季迪",
            "content": [
                "雨响槽床滴夜长，重门虽闭四邻香。",
                "近来不是忘醒酒，也学东家吏部郎。"
            ]
        },
        {
            "title": "答高季迪酒醒闻雨",
            "content": [
                "江郭多阴暑到迟，夜凉孤枕怯疏帷。",
                "听风听雨寻常惯，不似今朝醉醒时。"
            ]
        },
        {
            "title": "园隐图送方以常",
            "content": [
                "曾闻学圃成高隐，今日携书是宦游。",
                "隔屋尚通分溜笕，傍溪空觅看花舟。",
                "菘葵尽作邻僧供，芋栗还凭野老收。",
                "后夜月明江上梦，应随归鹤到林丘。"
            ]
        },
        {
            "title": "题倪云林竹（二首）",
            "content": [
                "忆君我有泪淋漓，正似湘江雨后枝。",
                "记得秋声夜同听，萧闲馆里对床时。"
            ]
        },
        {
            "title": "题王彦举听雨轩",
            "content": [
                "高竹覆南荣，寒蕉满前渚。",
                "萧闲此中意，适对清秋雨。",
                "疏当帘外飘，密向窗前聚。",
                "声闻俱两忘，悠然坐无语。"
            ]
        },
        {
            "title": "送思上人",
            "content": [
                "一瓶与一锡，游越复游吴。",
                "到寺长逢旧，看山每过湖。",
                "饭缘随处有，法意本来无。",
                "南地多猿鸟，还惊梵语殊。"
            ]
        },
        {
            "title": "晋冀纪行（十四首）",
            "content": [
                "荆山揭高厓，涂山耸横堮。",
                "长淮出两间，中断见斧凿。",
                "洪流受束缚，浪起石斗角。",
                "谁能为此功，在昔大禹作。",
                "至今遗庙存，香火乃寂寞。",
                "我来问邑人，往事竟缅邈。",
                "于时春正深，草木尚荒落。",
                "登临欲开豁，睹兹反不乐。",
                "更伤卞和泣，三献空抱璞。",
                "──右荆山。",
                "舟行夜达曙，路入硖石口。",
                "平山带孤城，一塔起高阜。",
                "问知古寿春，地经百战后。",
                "群孽当倡乱，受祸此为首。",
                "彼时土产民，十无一二有。",
                "田野满蒿莱，无复识畎亩。",
                "去程不可稽，欲望敢迟久。",
                "──右寿州。",
                "秋日何凄其，严风变阳卉。",
                "嘉节叶重干，时菊芬且蘼。",
                "临高一眺望，俯见城郭里。",
                "三关为襟带，双溪流弥弥。",
                "浮云起天末，鸣鸿在中沚。",
                "虽非吾故土，但悦山川美。",
                "独游意尚适，况兹值多士。",
                "珍肴出丰厨，吴萸泛芳醴。",
                "人生虽长寿，良时亦有几。",
                "对此不为欢，忧思何由弭。",
                "鉴此登山悲，飘飖然已矣。",
                "──右河口山登高。",
                "昔闻阳台名，今上阳台路。",
                "我因兴古怀，驱车暂停驻。",
                "余基尚突兀，云雨自朝暮。",
                "哀猿失故声，野色剩孤树。",
                "当时襄王梦，曾与神女遇。",
                "幽冥事莫测，万载谁能悟。",
                "平原亘千里，巫山渺何处。",
                "凄凉宋公子，深情见遗赋。",
                "──右阳台。",
                "客程不论远，所愁在阴晦。",
                "恶风满川来，雨势晚逾倍。",
                "船争急流上，寸进还尺退。",
                "枯葭夹崩沙，路转百数汇。",
                "飒飒孤篷外，琅琅万珠碎。",
                "篙师左右呼，坐客默与对。",
                "去心虽云迫，前途苦茫昧。",
                "德星无复睹，洗耳亦何在？有怀仰高风，令人发深慨。",
                "──右颍川。",
                "前登盘子城，山隘势欲逼。",
                "路回土峭绝，傍夹千仞壁。",
                "石状如矩斫，巨细总方直。",
                "无泉土脉死，草木尽改色。",
                "高巅有堡障，重门闭重棘。",
                "阴惨行人险，恶意叵易测。",
                "信知狐鼠辈，得在此中匿。",
                "我生好壮观，努力更攀陟。",
                "立久日将晡，浮云渺乡国。",
                "──右盘子城。",
                "峰回抱深壑，下视天凿井。",
                "昔人建重关，扼险备边警。",
                "键钥久已绝，垣石尚森整。",
                "峨峨尼父祠，门掩众山静。",
                "曾闻此回辙，无复过斯境。",
                "询知乡老言，此事古未省。",
                "余氓数家在，破屋暮烟冷。",
                "我行力稍疲，景物不暇领。",
                "且为投宿来，惊风夜愁永。",
                "──右天井关。",
                "盘盘羊肠阪，路如羊肠曲。",
                "盘曲不足论，峻陡苦踯躅。",
                "上无树可援，下有石乱蹙。",
                "一步一嗟吁，何以措手足。",
                "途人互相顾，屡见车折轴。",
                "少时徒耳闻，今日亲在目。",
                "不经太行险，那识安居福。",
                "──右羊肠阪。",
                "陆行渴怀抱，今渡沁河水。",
                "奔腾走百滩，声远闻数里。",
                "我来坐其涯，肩担欣暂弛。",
                "不意山坞间，偶得见清泚。",
                "连朝尘沙目，豁尔净如洗。",
                "虽云倦行力，对此亦足喜。",
                "南风吹青蒲，白鸥忽飞起。",
                "──右渡沁。",
                "一水随山根，宛转流出迥。",
                "滩声绕县门，孤城数家静。",
                "风土殊可怪，十人五生癭。",
                "土屋响牛铎，壁满残日影。",
                "行迟欲问宿，连户皆莫肯。",
                "亭长独见留，半榻亦多幸。",
                "呼童此晚炊，粝饭谷带颖。",
                "野蔌不可得，敢望肉与饼。",
                "途行乃至此，俭素当自省。",
                "──右沁水县。",
                "巍巍太阴山，厓壁拔崭峭。",
                "积水嵌层墟，凛若太古造。",
                "冻深草木坚，僵立势难挠。",
                "高寒横障空，阳景未尝到。",
                "邻有羲和墓，欲问莫可吊。",
                "如何于此地，独不被临照。",
                "至今山中乌，无性识晴昊。",
                "聊为志其事，因之发长啸。",
                "──右太阴山。",
                "土谷既深入，高山复巑岏。",
                "微径才百尺，下转十八盘。",
                "俯临涧壑险，势陡不可看。",
                "乱石斗磊砢，置足恐不安。",
                "长镵那可托，藤蔓无由攀。",
                "寸步每千虑，举动如蹒跚。",
                "心胆掉欲碎，毛发亦为寒。",
                "战兢尚未足，何暇发慨叹。",
                "平生行路心，此日方知难。",
                "──右十八盘。",
                "空山两高冢，娲皇此中葬。",
                "焦土积层褵，势助殿阁壮。",
                "大哉补天手，功出千古上。",
                "至今炼余石，火气夜犹放。",
                "轰雷常祓护，烈风日掀荡。",
                "阴林惨可畏，怪木高数丈。",
                "百鸟飞绕枝，欲止不敢向。",
                "地灵气所钟，祭祷土人仰。",
                "经过谒祠下，幸获拜神像。",
                "──右女娲墓。",
                "霍山古北镇，势尊出群麓。",
                "山深异风景，春尽树未绿。",
                "居人苦多寒，凿土为住屋。",
                "屋顶土元厚，亦种麻与菽。",
                "乃知此方民，犹有上古俗。",
                "我欲拜其庙，日斜去程促。",
                "窑烟敛暝色，牛羊半归牧。",
                "征徒多险巇，村馆早寻宿。",
                "──右霍山。",
                "",
                ""
            ]
        },
        {
            "title": "次韵答杨孟载池阁晚坐（四首）",
            "content": [
                "习静消微恙，惊时念故交。",
                "花残红剩萼，蕉长绿成苞。",
                "茶器晚犹设，歌壶醒不敲。",
                "遥知凉思足，行乐到林坳。"
            ]
        },
        {
            "title": "登戴山（在湖州临湖门外二十里）",
            "content": [
                "平田渺空旷，孤岗忽高峙。",
                "新松荫其巅，白石缭其趾。",
                "初登若崭绝，稍上乃如砥。",
                "严风荡高寒，微月中霄起。",
                "亭亭日晷侧，肃肃征鸿驶。",
                "南招天目云，北览具区水。",
                "比来局羁绊，游遨喜兹始。",
                "同心良可重，欢言得佳士。",
                "非惟外累遗，沉忧亦成委。",
                "薄暮聊旋归，余兴会留此。"
            ]
        },
        {
            "title": "送人之吴江",
            "content": [
                "垂虹桥下路，此地隔江湖。",
                "沙树应多橘，寒鱼半是鲈。",
                "风将菱唱远，舟带夕阳孤。",
                "离别琴三叠，悲欢酒一壶。",
                "不堪忆君处，烟雨满秋芜。"
            ]
        },
        {
            "title": "次韵答杨孟载池阁晚坐（四首）",
            "content": [
                "独坐面萍池，微凉泛碧漪。",
                "意缘多病懒，诗是苦吟迟。",
                "孤柳风难定，丛篁雨不欹。",
                "萧闲此中趣，未信鬓如丝。¤"
            ]
        },
        {
            "title": "夜坐池上有咏",
            "content": [
                "新凉满绿波，窗户雨才过。",
                "岸响闻蒲苇，池香识芰荷。",
                "隔云星现少，承月露凝多。",
                "夜静谁能到，诗成只自哦。"
            ]
        },
        {
            "title": "虞文学村居",
            "content": [
                "行尽沙村路，林塘得隐居。",
                "竹光琴席上，莲气酒杯余。",
                "露重时闻鸑，风平或见鱼。",
                "会当明月夜，相与步前除。"
            ]
        },
        {
            "title": "黄山人家次韵答陈秀才",
            "content": [
                "相逢坐上客，俱是此乡人。",
                "重见兵前面，能全窜后身。",
                "月迟疑夜短，风乍觉寒新。",
                "为诉穷途事，都忘语意频。"
            ]
        },
        {
            "title": "东城道中与王守敬张思廉同赋",
            "content": [
                "水郭秋风后，寻诗客共过。",
                "晚鸿将集渚，风叶尽随波。",
                "野客便诗思，潭鱼识棹歌。",
                "前山青数点，不似乱云多。"
            ]
        },
        {
            "title": "晓发秀州",
            "content": [
                "路出双湖烟树东，舟行长是雨兼风。",
                "梦回重有离家恨，惆怅春寒此夜中。"
            ]
        },
        {
            "title": "舟行昆山怀陈惟寅山人",
            "content": [
                "粼粼渡斜渚，宛宛漾晴川。",
                "日入风逾驶，举棹屡洄沿。",
                "荇花拆还敛，漪文断更联。",
                "畔人归负耒，渔郎行扣舷。",
                "烟峦各掞态，霞嶂独逞妍。",
                "睇近固流迅，瞩远乃迟延。",
                "羁怀欣暂息，离思怆仍缘。",
                "安得偕吟侣，睹尔瑶华篇。"
            ]
        },
        {
            "title": "同衍师访席有道分韵得寻字",
            "content": [
                "邂逅空门友，仙家得共寻。",
                "石苔经屐破，冰溜落溪深。",
                "云过松分影，林寒鹤避阴。",
                "何烦谢人世，心静只山林。"
            ]
        },
        {
            "title": "赋得石井赠虎丘蟾书记",
            "content": [
                "来款生公室，因寻陆羽泉。",
                "虚泓云液净，阴甃土花圆。",
                "竹引归香积，瓶分供法筵。",
                "虎跑晴见迹，龙伏暖浮涎。",
                "锡影孤亭日，茶香小灶烟。",
                "师心如定水，应悟赵州禅。"
            ]
        },
        {
            "title": "题周伯阳所居",
            "content": [
                "山深独置家，地带竹林斜。",
                "花尽才收蜜，烟生正焙茶。",
                "客来门放屦，樵出路鸣车。",
                "不但成高隐，营生亦有涯。"
            ]
        },
        {
            "title": "次韵杨孟载观芍药作",
            "content": [
                "轻阴酿绿寒犹薄，龟甲疏帘映朱阁。",
                "美人偏有惜花心，新水银瓶送红药。",
                "当阶惟恐流尘污，纤手笼春为花护。",
                "一捻芳容饱弄娇，胭脂细结玲珑露。",
                "彩贴单屏衬碧绡，微风才动见花摇。",
                "香凝腻粉肌全湿，影艳方诸脸半潮。",
                "高枝开满低枝卷，翠槛移来随步辇。",
                "浓染如分织女机，巧裁似出宫娥剪。",
                "花情最重是何人，应有鸳鸯帐里身。",
                "不用传心题绮字，踏歌当为唤真真。"
            ]
        },
        {
            "title": "赋得广文舍赠李文学",
            "content": [
                "地与斋宫接，门临泮水开。",
                "广文骑马到，司业送钱来。",
                "芹向春时采，槐多乱后栽。",
                "无毡不须叹，相遇且衔杯。"
            ]
        },
        {
            "title": "居龙河寺怀高季迪（二首）",
            "content": [
                "竹下幽泉细细流，寺闲人去暮烟愁。",
                "独怜千里来京客，肠断龙河寺里秋。"
            ]
        },
        {
            "title": "和高二启闻邻家琵琶之作",
            "content": [
                "花暗短垣春，琵琶度隔邻。",
                "促弦知改调，停拨似要人。",
                "得见情应眷，遥听思已亲。",
                "摧藏曲中怨，何事话能真。"
            ]
        },
        {
            "title": "题铜坞后山石",
            "content": [
                "山行兴未穷，复登白云峤。",
                "石上识曾游，墨花破孤峭。",
                "邻僧尚未见，知有幽人到。"
            ]
        },
        {
            "title": "瑶芳楼",
            "content": [
                "高楼春多风日妍，琐窗琼阑萦素烟。",
                "水晶帘卷香散席，瑶芳吹入琴中弦。",
                "美人手度阳春曲，水意山情断还续。",
                "三山鸾鹤夜飞来，佩环摇曳玲珑玉。",
                "琴声宛转响春空，满楼白月梨花风。"
            ]
        },
        {
            "title": "饮樱桃花下次韵饶参政",
            "content": [
                "西园风雨过，今日始知春。",
                "对酒皆闲客，逢花即故人。",
                "悲欢情各异，醒醉量难均。",
                "忽洒樽前泪，愁多易满巾。"
            ]
        },
        {
            "title": "九月十七日闻雁寄董庄",
            "content": [
                "晚意秋阴两不分，渚芦沙竹护寒云。",
                "雁声客里谁先听，愁绝惟应我共君。"
            ]
        },
        {
            "title": "丁未年人日",
            "content": [
                "人日转寒深，春城澹澹阴。",
                "残梅仍故色，啼鸟换新音。",
                "历喜逢时看，诗多感物吟。",
                "愁来浑是醉，谁道酒能禁。"
            ]
        },
        {
            "title": "过南垞赴黄德让招",
            "content": [
                "风暗沙村晚渐平，相邀应得遂闲情。",
                "南塘水满人来少，疏雨寒波一舸行。"
            ]
        },
        {
            "title": "狮子林竹下偶咏",
            "content": [
                "客来竹林下，时闻涧中琴。",
                "经房在幽竹，庭户皆春阴。",
                "孤吟遂忘返，烟景生逾深。"
            ]
        },
        {
            "title": "雨后慰池上芙蓉",
            "content": [
                "池上新晴偶独过，芙蓉寂寞照寒波。",
                "相看莫厌秋情薄，若在春风怨更多。"
            ]
        },
        {
            "title": "送王团练赴边",
            "content": [
                "远塞频经扰，重烦团练行。",
                "堠兵传虏信，关吏说边情。",
                "月黑深防檄，风高屡按营。",
                "羽书闻近息，喜复见秋成。"
            ]
        },
        {
            "title": "送曾伯滋赴西河将幕",
            "content": [
                "上将初分阃，儒官解习兵。",
                "风旗春猎野，雪帐夜归营。",
                "洮水从岷下，祁山入垄平。",
                "知公能载笔，草檄报边声。"
            ]
        },
        {
            "title": "过荷叶浦",
            "content": [
                "粼粼水溶春，淡淡烟销午。",
                "不见唱歌人，空来荷叶浦。",
                "无处寄相思，停舟采芳杜。"
            ]
        },
        {
            "title": "同季迪宿丁至刚南轩",
            "content": [
                "疏树寒蕉绿绕池，夜凉雨到便先知。",
                "我家路远君家近，能不开怀在此时。"
            ]
        },
        {
            "title": "蜀山（在吴兴弁山南十里）",
            "content": [
                "喧嚣厌已久，闲居喜兹遂。",
                "茅茨起高明，涧道入深邃。",
                "凿牖通震方，开扉面离位。",
                "藩编槿杂篁，壁补萝牵荔。",
                "井榈旋解苞，田植齐吐穗。",
                "溪山固可娱，风雨亦足庇。",
                "到日始八九，良友得三二。",
                "客情卒难惬，人性颇烦记。",
                "时具茶果招，或携酒肴馈。",
                "感激壮岁心，慰藉平生意。",
                "兹欲寻幽期，弗暇理尘事。",
                "诸方未遍游，近处聊一至。",
                "指引赖苾刍，随行有童稚。",
                "陟怯危磴欹，瞰讶颓冈陂。",
                "褰蔓悟险途，披丛见倾隧。",
                "缓流似矜清，旧藏欲呈瑞。",
                "变绿乱蔌蔫，发蠙老叶醉。",
                "深村羁旅绝，荒山古祠掞。",
                "厓攒紫阁阴，松映绮疏致。",
                "圣像委蒙尘，灵幡飒惊吹。",
                "青史失记名，朱榜但题谥。",
                "庭空众草罗，地僻百虫蚑。",
                "鸣禽语供弦，飘云影翻帜。",
                "萤停暗帷灯，蜗篆仆碑字。",
                "柏癭蟠轮囷，瓠子悬重膇。",
                "乔林神鸦号，卑薄鬼蝶戏。",
                "甃虚泉脉通，级夷石发被。",
                "怒蛙恒瞋睛，痴螳忽掉臂。",
                "鼠行黠无声，蚁旋驯有次。",
                "坏柱腐耳垂，败几蒸眼渍。",
                "丝扬罥蟏蛸，磷飞见魑魅。",
                "螟蚀供后花，猿窥祭余器。",
                "浮烟不熏炉，溜雨常停觯。",
                "崩垣窜惊麕，崇檐巢恶鵋。",
                "野蒿食复生，园枣啄将坠。",
                "牧笛秋霜清，樵歌晚风迟。",
                "岚光疑积愁，谷气如发喟。",
                "对景独感怀，览物各求类。",
                "臞祝劳远陪，慵仆倦久侍。",
                "归时群动息，日脚在平地。"
            ]
        },
        {
            "title": "丁未六月廿八夜作",
            "content": [
                "西风作雨又仍休，卧起园斋夜更幽。",
                "天黑露华凉不下，云疏河影淡还流。",
                "阴虫齐响浑忘夏，落叶频飘预报秋。",
                "乱后俄惊时节异，却将何计为消忧。"
            ]
        },
        {
            "title": "题陈允中山居图",
            "content": [
                "昔年为客处，看图怀故山。",
                "今日还山住，俨然图画间。",
                "泉来绕兰径，月出对花关。",
                "应知农事毕，高坐有余闲。"
            ]
        },
        {
            "title": "送朱知事",
            "content": [
                "惆怅官亭酒，如何送客频。",
                "水烟渔市晚，花气野桥春。",
                "小骑行沙健，轻衫映柳新。",
                "尊前莫催别，明日异乡人。"
            ]
        },
        {
            "title": "送叶知县",
            "content": [
                "黄苇丹枫叶落时，水云漠漠雁来迟。",
                "秋风长是身为客，已自伤心况别离。"
            ]
        },
        {
            "title": "扬州僧舍见花有感",
            "content": [
                "风递秾香到水涯，几株桃李映门斜。",
                "侯家园圃多荒废，不是僧房不见花。"
            ]
        },
        {
            "title": "送张山人还天平",
            "content": [
                "几欲求田负旧盟，羡君西崦草堂成。",
                "每缘种橘多开地，独为修琴始到城。",
                "黄叶已先霜降落，白云长在雨余生。",
                "龙门林屋无多远，此去寻幽莫计程。"
            ]
        },
        {
            "title": "月明听胡琴",
            "content": [
                "檀板朱弦出砑声，停杯齐听月当楹。",
                "分明自是《凉州曲》，不解何人最有情。"
            ]
        },
        {
            "title": "戊申正月试笔",
            "content": [
                "佳气丽层城，龙河溢晓清。",
                "市桥缇骑集，巷陌宝车行。",
                "柳上春多思，兰心雪有情。",
                "风光看更好，底事客愁生。"
            ]
        },
        {
            "title": "闲居",
            "content": [
                "谢事返丘壑，退耕理田园。",
                "兹心获遂初，稍得酒中悁。",
                "振策升崇褵，扬舲溯长川。",
                "惊湍信汩汩，清溜自涓涓。",
                "新兰艳迟日，密竹曳丛烟。",
                "东馆朝燕坐，西林暮独还。",
                "朋旧固云旷，山水聊夤缘。",
                "居諠暂亦遣，习静久乃便。",
                "已幸驻灵药，复能讽瑶编。",
                "既无羡鱼志，外物非所迁。"
            ]
        },
        {
            "title": "衍上人萧然斋",
            "content": [
                "高林洒繁露，闲斋自翛然。",
                "俄闻一叶坠，应我琴中弦。",
                "野水寒欲浅，遥岑秋更妍。",
                "清晨理梵罢，窗扉霭余烟。"
            ]
        },
        {
            "title": "连理木为何坰赋",
            "content": [
                "松阳之山如游龙，粤罗浮原独巃嵸。",
                "有坟峨峨树且封，谁其葬者楚国公。",
                "楚公系同正献宗，煌煌炎宋祠业鸿。",
                "若子洎孙俱登庸，德泽绵衍何其隆。",
                "至坰七世庆未穷，坰也孝义被厥躬。",
                "只率党序相睦雍，上以承祀弗坠躬。",
                "下以奉亲能婉容，昊天不慭降鞠訩。",
                "群丑戏兵侪蚁蜂，居民悉毁郊甸空。",
                "母也奄忽时适逢，葬地罔差吉与凶。",
                "仓皇原傍凿幽宫，礼弗克备诚匆匆。",
                "明年又复殂乃翁，五内摧裂号彼穹。",
                "相原石塘气郁葱，佥曰合迁母也从。",
                "坰以体魄安其中，而更发露实所恫。",
                "岁丙午春时雨丰，连理木生元气钟。",
                "巨干开合敷枝葼，廿又四尺为其崇。",
                "望如车盖俨童童，山灵挥诃护芳秾。",
                "祯奇孰云非化工，于戏孝感天地通。",
                "暴祥表瑞无以充，乃于兹木昭孝衷。",
                "眉山记语具始终，乡人颂美万口同。",
                "我闻其事愧愚蒙，作诗聊以备采风。"
            ]
        },
        {
            "title": "折莲子呈孟载",
            "content": [
                "落尽红衣见绿房，折来犹带水云香。",
                "柔丝零落芳心苦，未及秋风已断肠。"
            ]
        }
    ]
}