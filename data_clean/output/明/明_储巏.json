{
    "dynasty": "明",
    "author": "储巏",
    "intro": "",
    "items": [
        {
            "title": "北风",
            "content": [
                "一路轻寒二月中，水南桃李不曾红。",
                "怪来河朔春光晚，吹过花时尚北风。"
            ]
        },
        {
            "title": "上元夕饮客（二首）",
            "content": [
                "佳辰留客竞浮觞，一饮先判尽曙光。",
                "云叶弄晴翻桂魄，灯花烘夜吐兰香。",
                "盆琼错落筵前令，筝雁参差曲里行。",
                "莫讶东君扶病坐，故人投分比明霜。"
            ]
        },
        {
            "title": "送刘东山先生行边（三首）",
            "content": [
                "七月秋已肃，北风卷黄埃。",
                "欻兹数百骑，夜过长城来。",
                "我公调兵食，惨淡旌旗开。",
                "前驱初出塞，黠虏惊且猜。",
                "平生职方略，声彻单于台。",
                "况兹仗忠义，山岳可使摧。",
                "乃知折冲具，庙胜先抡才。",
                "吁嗟秦汉时，无策良可哀。¤"
            ]
        },
        {
            "title": "次吴侍郎克温天界寺别春",
            "content": [
                "病里逢春去，持杯奈酒何。",
                "空山花事晚，晦日雨声多。",
                "谩诵刘郎句，疑闻穆氏歌。",
                "长干旧僧在，应记客曾过。¤"
            ]
        },
        {
            "title": "磨台山中",
            "content": [
                "墙低林木疏，马上见山麓。",
                "朝阳晒我背，蹊径纡且复。",
                "徐驱喜崖豁，稍上惊峰独。",
                "何当陟其巅，一骋远游目。",
                "阆风眇昆丘，万里疑可缩。",
                "翻思下土人，谁与洗炎燠。",
                "岁旱不为霖，白云满幽谷。"
            ]
        },
        {
            "title": "灵山",
            "content": [
                "灵山慕名胜，曦午停征轺。",
                "倒装换冠帻，径往凌岧峣。",
                "手披茂草开，思逐浮云飘。",
                "迢迢诣白塔，独立吹清飙。",
                "回旋休缁庐，老屋依山椒。",
                "野僧三四辈，衲破形容憔。",
                "共言山中贫，菽水聊今朝。",
                "问渠何所恋，且得避征徭。"
            ]
        },
        {
            "title": "大房金源诸陵（二首）",
            "content": [
                "奉先西下乱山侵，涧道回旋入莫林。",
                "翁仲半存行殿迹，莓苔尽蚀古碑阴。",
                "秋山春水风流远，大定明昌德泽深。",
                "却是宣和解亡国，穹庐黄屋恐非心。¤"
            ]
        },
        {
            "title": "春晦连日风雨赠别（四首）",
            "content": [
                "风雨弥昏旦，韶华暗去来。",
                "病多空意气，事往半尘埃。",
                "西郭园初笋，南湖水尽苔。",
                "今朝览明镜，更觉老相催。¤"
            ]
        },
        {
            "title": "又分韵得多字送杭东卿",
            "content": [
                "飞楼突兀挂明河，西北云山入槛多。",
                "绝顶危巢欹鹳雀，夹城流水带蒲荷。",
                "清商掠树惊秋到，明月看人奈别何。",
                "坐抚佳辰怀远道，送君须待醉时歌。"
            ]
        },
        {
            "title": "立春日",
            "content": [
                "未试春盘且洗觞，吹葭五夜待春光。",
                "催花谩剪隋宫彩，赐酒曾沾汉署香。",
                "白发银幡聊作戏，青衫竹马自成行。",
                "凌晨便有名园兴，独喜乔松不受霜。"
            ]
        },
        {
            "title": "涿州分司夜坐",
            "content": [
                "簿牒相仍急，沉迷眼欲花。",
                "笼灯犹阅马，厅树已栖鸦。",
                "强半春为客，饶多梦到家。",
                "却嫌尘土涴，无地泛仙槎。"
            ]
        },
        {
            "title": "春晦连日风雨赠别（四首）",
            "content": [
                "春去年年别，颜衰日日侵。",
                "稍期全晚节，已愧负初心。",
                "江郭行云暗，湖田冒雨深。",
                "柳阴晴处坐，聊和老农吟。¤"
            ]
        },
        {
            "title": "送刘东山先生行边（三首）",
            "content": [
                "司徒来何迟，胡马已无迹。",
                "传闻夜来雨，虏窟水三尺。",
                "皇灵畅无外，嗟尔忍为逆。",
                "岂无嫖姚将，不杀乃奇画。",
                "常忧六月师，须令十年积。¤"
            ]
        },
        {
            "title": "白岩扇头次泉斋韵",
            "content": [
                "黄尘走名都，白日触隆景。",
                "云山忽当眼，便自出人境。",
                "翛然蹇驴翁，细路转岩岭。",
                "疏林划空明，一笑得人影。",
                "我家柴墟旁，南望长引领。",
                "烟萝绕茅屋，江月闲渔艇。",
                "栖栖恐无成，题诗聊自省。"
            ]
        },
        {
            "title": "彭城有怀",
            "content": [
                "清夜棹歌发，高秋客思生。",
                "绵绵乡国梦，历历水云程。",
                "老树危蟠石，冲波怒啮城。",
                "白门楼上月，偏傍海东明。"
            ]
        },
        {
            "title": "再答王掌教",
            "content": [
                "旧筑郊居傍水涯，修门回首望来赊。",
                "枯肠戒酒因行药，老眼耽书故著花。",
                "便整冠裾趋紫禁，只惭名姓污黄麻。",
                "北山猿鹤应相笑，早晚移文到尔家。"
            ]
        },
        {
            "title": "宿吕梁有感",
            "content": [
                "赤石夤缘宿吕梁，黄茅转盼失前冈。",
                "百年身世如秦赘，一发功名愧楚狂。",
                "投老计应吾土好，怀人情与莫云长。",
                "梦回多少关心处，清镜朝来有鬓霜。"
            ]
        },
        {
            "title": "良乡察院夜次壁间韵",
            "content": [
                "徘徊沙苑夕，更喜驷星明。",
                "杂虏犹遮塞，王师未筑城。",
                "春田榛莽迹，夜枕鼓鼙声。",
                "宛种虽神骏，何须慕汉京。"
            ]
        },
        {
            "title": "再答",
            "content": [
                "宦邸聊堪隐，危峰枕曲溪。",
                "人情疑梦鹿，时事怕闻鸡。",
                "夜枕牵诗卧，寒枰罢酒携。",
                "只愁门外雪，客至踏成泥。¤"
            ]
        },
        {
            "title": "再答写怀",
            "content": [
                "腊酒初封半坼泥，惜春连日醉芳溪。",
                "莺林歌断停杯待，花阵香来满袖携。",
                "榻遍彩笺多咏蜀，调成锦瑟肯干齐。",
                "南游暂借江山助，未必青冥羽翼低。"
            ]
        },
        {
            "title": "送马侍郎归故城",
            "content": [
                "西掖东曹疏几封，秣陵回首寄行踪。",
                "怀归当拟瓜期及，算老谁能蔗境逢。",
                "去国衣冠非寂寞，过江舟楫且从容。",
                "攀援欲诣三山别，闲看浮云结晚峰。"
            ]
        },
        {
            "title": "再答",
            "content": [
                "谢病久不出，何时过虎溪。",
                "解空忘塞马，卧稳却朝鸡。",
                "画桨江春发，青藜阁夜携。",
                "雪堂他日客，阪步自黄泥。"
            ]
        },
        {
            "title": "大城院夜思",
            "content": [
                "渺渺孤城入莫笳，坐深游思转无涯。",
                "风高明月还生晕，夜久青灯自结花。",
                "雁鹜登堂愁吏簿，皪濩遮路拥奚楇。",
                "长安儿女应悬念，过尽清明未到家。"
            ]
        },
        {
            "title": "登雄县城楼（二首）",
            "content": [
                "高秋惬登眺，平楚动悲歌。",
                "楼橹何年废，前朝争战多。",
                "云闲青海戍，尘净白沟河。",
                "翻笑咸平际，金缯满塞驼。¤"
            ]
        },
        {
            "title": "涉济",
            "content": [
                "河曲风无定，船扉掩复开。",
                "岸花冲絮落，沙燕掠波回。",
                "诗思逢春乱，乡心苦病催。",
                "分流从此去，欲渡且徘徊。"
            ]
        },
        {
            "title": "悼光孝寺然僧",
            "content": [
                "老爱屏山律，闲参洞室禅。",
                "幽居惟种竹，净社不名莲。",
                "院日留残局，床风掩断编。",
                "西林耆宿尽，怀旧一凄然。"
            ]
        },
        {
            "title": "陈情奉旨仍许病痊起用感愧之余再次前韵",
            "content": [
                "数行浓墨洒天涯，未许为农去国赊。",
                "老病三年南楚艾，春晴二月上林花。",
                "每惭左辖频虚席，已幸西垣不毁麻。",
                "温诏拜看重感激，微躯何以答皇家。"
            ]
        },
        {
            "title": "怀旧何处观灯好（四首）",
            "content": [
                "何处观灯好，风光帝里多。",
                "鲛屏围宝炬，鳌驾滟金荷。",
                "列第珠垂箔，长桥蝀枕河。",
                "谁家吹铁笛，月午更相过。"
            ]
        },
        {
            "title": "三月晦前二日晚出城",
            "content": [
                "为惜年光自不支，西楼谁唱送春词。",
                "出门何处无芳草，欲倩东风住少时。"
            ]
        },
        {
            "title": "次东园赠舍弟韵奉寄",
            "content": [
                "南村露饮坐秋旻，争席翻怜父老醇。",
                "把蟹醉时忘左手，《饭牛歌》阕悟前身。",
                "夜闻玄雁初惊岁，老共青山不受尘。",
                "明日客来还对饮，床头新漉满乌巾。"
            ]
        },
        {
            "title": "大房金源诸陵（二首）",
            "content": [
                "长白山高朔漠连，金源风致故依然。",
                "千秋魂魄犹思沛，万里丘陵却到燕。",
                "感事重翻江统疏，伤心莫问靖康年。",
                "幽兰一烬雄图歇，汝水悠悠入墓田。"
            ]
        },
        {
            "title": "七日宝应有怀",
            "content": [
                "湖雨吹风洗莫烟，渚禽惊浪逗行船。",
                "旧时酒伴飘零尽，莫怪春愁到客边。"
            ]
        },
        {
            "title": "春晦连日风雨赠别（四首）",
            "content": [
                "病较芳时晚，春含晦日阴。",
                "晓钟人不寐，旧雨客难寻。",
                "院湿蛛丝重，庭虚鸟迹深。",
                "平明添好况，移竹满西林。¤"
            ]
        },
        {
            "title": "白燕次希大韵",
            "content": [
                "归来海国几阴晴，顾影翻疑梦未明。",
                "莫渚掠回宜月淡，秋林辞去著霜轻。",
                "却愁太洁还多忌，所幸同群不异声。",
                "十载长安衣化尽，为渠摇曳转关情。"
            ]
        },
        {
            "title": "怀旧何处观灯好（四首）",
            "content": [
                "何处观灯好，分曹建业年。",
                "春星低观阙，晴雪映山川。",
                "邻曲筵长接，城隅骑每联。",
                "忆同江水部，终夕咏红莲。¤"
            ]
        },
        {
            "title": "答夏郡博",
            "content": [
                "梦里仙居接两涯，海门山好向谁赊。",
                "丹霞掩映千年树，碧涧萦回十里花。",
                "云外听人吹楚竹，洞中留客饮胡麻。",
                "醒来忽捧尧天诏，忆在台南第几家。"
            ]
        },
        {
            "title": "效古意仍红药韵",
            "content": [
                "粉壁纱窗隔树看，侬家门户近长干。",
                "锦机文字萦心苦，青镜铅华驻景难。",
                "满地梨云供夜寂，一帘蕉雨闭春寒。",
                "吴舲见说归来稳，水长横塘昨夜宽。"
            ]
        },
        {
            "title": "遇雪将访泾川",
            "content": [
                "共抱王猷兴，相将访剡溪。",
                "五更千里雪，残月满城鸡。",
                "戴笠人堪画，移庖酒自携。",
                "主人闻客至，应扫竹间泥。"
            ]
        },
        {
            "title": "武清院中睡觉",
            "content": [
                "骐驎归苑寂，蟋蟀近床鸣。",
                "往事梦中复，暗愁闲处生。",
                "篝灯留掩映，城柝递分明。",
                "此地还追忆，秋窗晓月情。"
            ]
        },
        {
            "title": "张道士山房",
            "content": [
                "十日连江雨不休，雨声随处种闲愁。",
                "搴帘欲待晴时去，不为春寒不下楼。"
            ]
        },
        {
            "title": "送刘东山先生行边（三首）",
            "content": [
                "天骄未能绝，古人重守边。",
                "刍粟既飞挽，士卒仍屯田。",
                "何为肉食人，此法日弃捐。",
                "兹行理军实，重见洪熙前。",
                "吾闻塞下议，诏许司徒专。",
                "得志贵一时，成功论百年。",
                "丁宁诫边吏，中国方晏然。"
            ]
        },
        {
            "title": "次吴侍郎克温天界寺别春",
            "content": [
                "江东朋旧少，诗里得阴何。",
                "行辈皆称老，追随不厌多。",
                "香台供燕坐，花院听莺歌。",
                "共算余春日，还期载酒过。"
            ]
        },
        {
            "title": "谷日迎春",
            "content": [
                "共举春风第一觞，东郊春到已韶光。",
                "晴占谷日倾城喜，暖近花朝满路香。",
                "宝字垂云天上帖，青旗拂晓殿前行。",
                "沧洲卧病何年起，记得东华待漏霜。"
            ]
        },
        {
            "title": "良乡察院夜次壁间韵",
            "content": [
                "不眠疑漏尽，独坐爱灯明。",
                "好夜春连市，微风月满城。",
                "凝香清燕寝，落笔得蚕声。",
                "无限怀人意，迢迢到玉京。¤"
            ]
        },
        {
            "title": "怀旧何处观灯好（四首）",
            "content": [
                "何处观灯好，台城并骑时。",
                "酒边看夜戏，花下听春词。",
                "火树璇霄发，松棚彩市移。",
                "迟迟南陌上，明月镇相随。¤"
            ]
        },
        {
            "title": "舟中题画赠钱员外仁夫致仕归吴中",
            "content": [
                "清泉白石旧成邻，谡谡松风洒鬓新。",
                "行过溪桥须稍待，长安恐有拂衣人。"
            ]
        },
        {
            "title": "古城驿",
            "content": [
                "野水微茫断岸平，几家相对掩柴荆。",
                "不须候吏沙头报，驿站悬知是古城。"
            ]
        },
        {
            "title": "岁晚病怀（二首）",
            "content": [
                "海国栖迟岁又残，将心此日向谁安。",
                "稻粱谋拙空垂翼，松菊情多稳挂冠。",
                "社远渐惊诗思减，身闲聊得病怀宽。",
                "清时事业诸公在，群盗中原莫谩看。"
            ]
        },
        {
            "title": "郊行",
            "content": [
                "凌兢瘦马踏春泥，雪后郊原绿未齐。",
                "一抹午烟风隔断，野鸡声在竹林西。"
            ]
        },
        {
            "title": "谢希大虎皮",
            "content": [
                "风檐短札墨澌开，多谢皋比撤送来。",
                "食肉我非投笔相，寝皮君有控弦材。",
                "毫端拟画真难类，座上闻谈只谩猜。",
                "却笑病余还恋阙，车茵稳称不须裁。"
            ]
        },
        {
            "title": "春晦连日风雨赠别（四首）",
            "content": [
                "残春犹两日，欲去且相留。",
                "脉脉难为别，匆匆可自由。",
                "天涯芳草路，花外夕阳楼。",
                "谁道文园客，新来赋倦游。"
            ]
        },
        {
            "title": "登雄县城楼（二首）",
            "content": [
                "雉堞倚云平，关河控古城。",
                "独凭秋阁迥，千里暮山横。",
                "洒落平戎策，凄凉款塞盟。",
                "瓦桥遗石在，览古若为情。"
            ]
        },
        {
            "title": "十四夜小饮",
            "content": [
                "病酒年来已覆觞，清光今夕共灯光。",
                "金床花散千门雨，华屋相传满座香。",
                "准拟垂虹追辇步，偶看走马忆戎行。",
                "饮阑欲借阳春曲，消尽征人幕上霜。"
            ]
        },
        {
            "title": "怀旧何处观灯好（四首）",
            "content": [
                "何处观灯好，琳宫禁御西。",
                "星桥通碧落，云网缀丹梯。",
                "梅畔春犹寂，松梢月渐低。",
                "传柑谁得句，痛饮忆宣溪。¤"
            ]
        },
        {
            "title": "次克温南宫赏魏花",
            "content": [
                "南宫花发满朱栏，对酒先判十日看。",
                "彩笔旧传才子梦，青绫谁道主人寒。",
                "明妆向晚围红烛，妙舞回春试翠盘。",
                "空嗅花枝无好句，东风应笑客衰残。"
            ]
        },
        {
            "title": "张道士山房",
            "content": [
                "芳树青青二月时，林扉冲雨记吾诗。",
                "红尘消尽长安客，留得云房老炼师。"
            ]
        },
        {
            "title": "张道士山房",
            "content": [
                "徙倚诗成午照余，仙家宫府半楼居。",
                "醉来也有回仙兴，自擘黄柑蘸酒书。"
            ]
        },
        {
            "title": "答李郡博",
            "content": [
                "懒慢吾生亦有涯，市粳村酒未须赊。",
                "闲消永夜诗还草，暗喜丰年雪又花。",
                "抱病敢祈同犬马，抡材直拟到桑麻。",
                "只愁屑屑烦来往，贻笑东京博士家。"
            ]
        },
        {
            "title": "岁晚病怀（二首）",
            "content": [
                "园居潇洒复何求，天际浮云任去留。",
                "病枕夜长妨稳睡，吟筇冬暖散闲愁。",
                "支离未就归田稿，汗漫虚疑驾海舟。",
                "五十五年成底事，春风依旧屋东头。¤"
            ]
        },
        {
            "title": "张道士山房",
            "content": [
                "不到青林十五年，长松垂鬛鹤成仙。",
                "江东旧事凭谁话，坐尽铜盘一穗烟。",
                "",
                ""
            ]
        },
        {
            "title": "上元夕饮客（二首）",
            "content": [
                "爱客曾留腊底觞，晚筵丝竹泻寒光。",
                "淡笼明月饶春丽，小浥轻尘觉雨香。",
                "何处风来花作阵，谁家灯好妓成行。",
                "开年共说逢佳境，碧碗尝新有蔗霜。¤"
            ]
        },
        {
            "title": "雨中寄兴",
            "content": [
                "范阳豪侠未销沉，总为燕歌动楚吟。",
                "白草金陵迷马迹，秋风贾峪隔岩阴。",
                "十年未洗尘随脚，万事还经雨到心。",
                "欲为房山留半日，簿书明发正骎骎。"
            ]
        }
    ]
}