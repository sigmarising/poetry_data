{
    "dynasty": "明",
    "author": "张以宁",
    "intro": "",
    "items": [
        {
            "title": "送馆主朝宪使之淮西四十韵",
            "content": [
                "宇宙开昌运，山川产荩臣。",
                "周邦多士贵，鲁国一儒真。",
                "江海襟无际，风雷笔有神。",
                "渊涵珠皎洁，山立玉嶙峋。",
                "剀切三千牍，飞扬四十春。",
                "粤从游辇毂，早已冠成均。",
                "泮水开重席，中书擢荐绅。",
                "赞戎淮甸左，参宪粤天垠。",
                "南纪孤飞隼，中台一角麟。",
                "大声摇列岳，爽气动高旻。",
                "出使方廉察，为郎已选抡。",
                "治邦用轻典，大礼佐宗禋。",
                "笋立清班峻，荷香紫橐新。",
                "琼林无横赋，肺石绝冤民。",
                "台省流荣屡，朝廷注意频。",
                "庸田俱利导，在野不颦呻。",
                "全浙推崇剧，雄藩藉抚循。",
                "申侯仍作翰，召伯复来旬。",
                "海舶回诸国，星轺出八闽。",
                "层城狐一扫，绝岛兽皆驯。",
                "冰蘖俱吾素，珠犀讵尔珍。",
                "绣衣才受斧，芝检又颁纶。",
                "云近蓬莱殿，河澄析木津。",
                "紫垣依日月，黄道上星辰。",
                "鼎铉须贤佐，纲维借旧人。",
                "飞霜迎玉节，沛雨逐朱轮。",
                "包尹祠堂外，张公水庙滨。",
                "楚峰凉浸露，淝浪净无尘。",
                "秉笔应多暇，题诗必绝伦。",
                "列城俄镇静，六辔更咨询。",
                "晚节看黄菊，清秋倚碧筠。",
                "公心思绿野，帝命简彤宸。",
                "昔者开科选，先公赞国钧。",
                "文风今有赖，盛德岂无因。",
                "骨相宵人薄，心期令弟亲。",
                "同年俱踔厉，此日独沉沦。",
                "恋主肝犹赤，思亲鬓似银。",
                "十年长自苦，孤志若为伸。",
                "岂意长淮客，叨陪翘馆宾。",
                "铭心感知己，报德愿终身。"
            ]
        },
        {
            "title": "横阳草堂次谢叠山韵",
            "content": [
                "迤逦中州二水回，参差杰阁五云开。",
                "银钩透壁诗人去，铁笛裂岩仙客来。",
                "竹度蝉风凉白帢，松翻鹤露泻清杯。",
                "何时夜半梅花月，溪上吟篷带雪推。"
            ]
        },
        {
            "title": "八月至直沽",
            "content": [
                "野泺天低水，人家时两三。",
                "雁声连漠北，鱼味胜江南。",
                "雪拥芦芽短，寒禁柳眼缄。",
                "持竿吾欲往，拙宦白何堪。"
            ]
        },
        {
            "title": "富阳南泊骤风雨",
            "content": [
                "征夫直北厌风埃，南下蒲帆此日开。",
                "山远苍龙趋海去，潮铁喧马蹴江来。",
                "云昏白日林如失，风约青天雨却回。",
                "短发相欺予渐老，孤舟独宿意难裁。"
            ]
        },
        {
            "title": "荆门闸",
            "content": [
                "车到荆门上，舟移巨野中。",
                "河声来汶济，山色见龟蒙。",
                "杨柳烟深浅，杏花春白红。",
                "人家桑枣外，犹是古人风。"
            ]
        },
        {
            "title": "题余寄庵卷（全真）",
            "content": [
                "窗过梅花月，帘浮柏子烟。",
                "人生如寄尔，吾意正翛然。",
                "江海虚舟外，乾坤短褐前。",
                "蓬莱清浅日，知子是归年。"
            ]
        },
        {
            "title": "过崇安宿赤石水涩不下舟",
            "content": [
                "两岸青山下建溪，笋舆轧轧坐鸡栖。",
                "人间最是吴儿乐，一枕清风过浙西。"
            ]
        },
        {
            "title": "次张祭酒虚游轩雨后即事韵并忆杨州旧游（二",
            "content": [
                "百年何处好怀开，忆在杨州几醉来。",
                "落日放船穿柳过，微风欹帽看花回。",
                "即今尽减尊前兴，忆旧宁堪笛里哀。",
                "一笑广文官饭窄，论文那得酒盈杯。",
                "",
                ""
            ]
        },
        {
            "title": "戏作杭州歌（二首）",
            "content": [
                "西陵渡口潮水平，十十五五发舟行。",
                "楼中燕子惯见客，不怕渡头津鼓声。"
            ]
        },
        {
            "title": "洗衣曲同唐括子宽赋",
            "content": [
                "洗衣女郎足如雪，寒波晓浸鸦头袜。",
                "笑移纤笋整缃裙，素腕微鸣玉条脱。",
                "罗衣泪粉痕斑斑，欲洗未洗沉吟间。",
                "波寒恐洗郎思去，不洗复恐傍人看。",
                "红颜娟娟照清泚，惜芳年驶如水。",
                "西风梦冷鸳鸯起，露滴红香藕花死。",
                "洗衣洗衣复洗衣，小姑嗔妾归去迟。",
                "小姑十二方娇痴，此恨他年汝自知。"
            ]
        },
        {
            "title": "次韵黄观复见贻古意",
            "content": [
                "世本良家子，环佩不下堂。",
                "结发承光宠，被服兰茝香。",
                "援琴操国风，古意何微茫。",
                "君恩逾山岳，妾命良自伤。",
                "高堂拜明月，为妾照衣裳。",
                "衣上罗带长，三岁不改芳。",
                "岂惭下体薄，所贵中怀臧。",
                "愿言充扫除，矢心侍君王。"
            ]
        },
        {
            "title": "吴门怀古",
            "content": [
                "曾见吴王歌舞时，遗台废苑不胜悲。",
                "春风雁啑菰蒲叶，夜月乌啼杨柳枝。",
                "有客买舟寻范蠡，无人穿冢近要离。",
                "馆娃宫外繁花发，游女长歌《白筼》词。"
            ]
        },
        {
            "title": "严子陵钓台",
            "content": [
                "故人已乘赤龙去，君独羊裘钓月明。",
                "鲁国高名悬宇宙，汉家小吏待公卿。",
                "天回御榻星辰动，人去空台山水清。",
                "我欲长竿数千尺，坐来东海看潮生。"
            ]
        },
        {
            "title": "送僧游杭",
            "content": [
                "铜驼夜泣苔花冷，银雁秋飞宝气消。",
                "曾共残僧披旧迹，尚怜故老话前朝。",
                "衲随猿挂云生树，杯趁鸥还月上潮。",
                "师去新诗如见寄，白沙翠筿赤阑桥。"
            ]
        },
        {
            "title": "仪真范氏义门",
            "content": [
                "浇风久矣变淳源，范氏犹称古义门。",
                "四世于今千指盛，十年似尔几家存。",
                "棠华烨烨宜兄弟，竹笋攒攒长子孙。",
                "故里相从何日遂，秋风江上战尘昏。"
            ]
        },
        {
            "title": "春日怀李叔成上舍",
            "content": [
                "今代李公子，诗看老杜亲。",
                "江湖留雁久，风雨恼花频。",
                "竹屋灯悬夕，椰瓢酒漾春。",
                "殷勤海子水，待汝濯红尘。"
            ]
        },
        {
            "title": "木槿花",
            "content": [
                "朝昏看开落，一笑小窗中。",
                "别种蟠桃子，千年一度红。"
            ]
        },
        {
            "title": "题广陵姚节妇卷",
            "content": [
                "黄鹄不重适，哀鸣常自怜。",
                "披心当白日，留面睹黄泉。",
                "寂寂谁能尔，滔滔汝独贤。",
                "广陵姚氏传，史馆几时编。"
            ]
        },
        {
            "title": "长芦渡江往金陵",
            "content": [
                "春日三竿上翠屏，晓风五两下芦汀。",
                "水兼天去无边白，山过江来不断青。",
                "沙觜潮回平雁迹，海门雨至带龙腥。",
                "升平不复《后庭》曲，睡起渔歌烂熳听。"
            ]
        },
        {
            "title": "题关上",
            "content": [
                "黑崖削铁立云根，绝顶东西石峙门。",
                "两戒山川分百粤，八州珠玉过中原。",
                "曾峰暖日回群雁，灌木高风啸一猿。",
                "蕞尔海隅民力困，沥肝谁为叩天阍。"
            ]
        },
        {
            "title": "题江仲暹听鹤亭",
            "content": [
                "仙鹤在人世，长鸣思远空。",
                "有人秋水上，倚杖月明中。",
                "玉树三更露，银河万里风。",
                "徘徊意无极，迟尔出樊笼。"
            ]
        },
        {
            "title": "九江庙",
            "content": [
                "遗台上古城，剑气夜峥嵘。",
                "天地英雄恨，春秋父老情。",
                "蜀岗来楚尽，涂水近江平。",
                "往事何劳问，长陵草自生。"
            ]
        },
        {
            "title": "分题芜城烟雨送吴原晢教谕",
            "content": [
                "芜城路，年去年来自烟雨。",
                "冉冉春浓湿燕丝，蒙蒙晓暗迷莺树。",
                "鲍昭愁绝未归来，为画当时断肠赋。",
                "登高怅望正思君，帆影微茫又东去。"
            ]
        },
        {
            "title": "题日本僧云山千里图天东日出天西入，万里龙",
            "content": [
                "日东之僧度海来，袖里江山云气湿。",
                "愿乘云气朝帝乡，大千世界观毫芒。",
                "却骑黄鹄过三岛，别后扶桑枝叶老。",
                "",
                ""
            ]
        },
        {
            "title": "过武夷",
            "content": [
                "羽节霓旌蔽紫氛，幔亭高宴武夷君。",
                "虹桥一断青冥隔，天乐多传白昼闻。",
                "岩挂玉机虚夜月，洞函金骨暖春云。",
                "紫阳见说今犹在，拜乞刀圭傥汝分。"
            ]
        },
        {
            "title": "七里下舟至钅公山州旁罗店",
            "content": [
                "怀玉山前似叶舟，卧看帆影晚悠悠。",
                "云飞梨岭先南去，水汇鄱江倒北流。",
                "烟堵白花迷晚蝶，风林碧叶应啼鸠。",
                "去年此日隋堤柳，马首青青客正愁。"
            ]
        },
        {
            "title": "长江万里图为同年汪华玉赋",
            "content": [
                "漷州太守吾同年，香凝画戟春风前。",
                "谈诗虚幌坐白昼，忽见浩荡万里之江天。",
                "天开地辟鸿蒙外，风回日动神灵会。",
                "蓉旂翠节下威蕤，阴火明珠出光怪。",
                "西山雪水青霄来，豁然峡断长川开。",
                "洞庭浪阔秋荡漾，汉阳树远云徘徊。",
                "庐阜迢遥到牛渚，复渚重洲散平楚。",
                "布帆漠漠瓜步烟，红叶离离石城雨。",
                "山庵似听疏钟鸣，野桥疑有行人行。",
                "村墟微茫灌木暗，绝境毫末俱分明。",
                "旅榜前头更渔艇，万鹜千鸦动寒影。",
                "水穷霞尽已欲无，犹是海门秋万顷。",
                "野人兴发沧洲间，欲呼艇子吾东还。",
                "熟看乃是云巢画，巧夺神力回天慳。",
                "太守邀我题小草，上有仙人虞阁老。",
                "开图欢喜悲忽来，令我有句不能道。",
                "仙人昔欲三神游，我居三神海上头。",
                "成连携我鼓琴处，白浪如山龙出游。",
                "夜梦从之看浴日，十洲青小洪波赤。",
                "仙人教读新宫铭，酒醒扶桑露华白。",
                "小山桂树淮之洲，雁影几度空江秋。",
                "呜呼仙人不可见，太守与我心悠悠。"
            ]
        },
        {
            "title": "夜饮蒋师文斋馆",
            "content": [
                "故人相与醉，虚幌坐来清。",
                "月色宛在地，钟声忽满城。",
                "都将千载意，并作异乡情。",
                "若买青山得，相携岁晚行。"
            ]
        },
        {
            "title": "题李白问月图",
            "content": [
                "谁提明月天上悬，九州荡荡清无烟。",
                "天东天西走不驻，姮娥鬓霜垂两肩。",
                "中有桂树万里长，吴刚玉斧声阗阗。",
                "顾兔杵药宵不眠，天翁下视为尔怜。",
                "颇闻昔时锦袍客，乃是月中之谪仙。",
                "帝命和予羽衣曲，虹桥一断心茫然。",
                "竹王祠前雾如雨，踯躅花开啼杜鹃。",
                "月在天上缺复圆，人间尘土多英贤。",
                "举杯问月月不言，风吹海水秋无边。",
                "沧波尽卷金尊里，清影长随舞袖前。",
                "相期迢迢在云汉，呜呼此意谁能传。"
            ]
        },
        {
            "title": "春厓堂诗",
            "content": [
                "上天生万汇，何物能报之？所以古孝子，感兹《蓼莪》诗",
                "。",
                "况母红芳年，手提黄口儿。",
                "独于霜雪际，回此阳春熙。",
                "昔为断蓬根，今如芳兰枝。",
                "母恩虽莫报，子职当何为。",
                "愿将一寸草，化作倾阳葵。",
                "上以承君宠，下以报母慈。"
            ]
        },
        {
            "title": "高邮",
            "content": [
                "长陂云气满淮东，下隐蛟龙万仞宫。",
                "湖岸楼台连海上，水田粳稻似吴中。",
                "古藤酒醒春风在，甓社珠寒夜月空。",
                "四海升平须进酒，卖鱼柳畔见南翁。"
            ]
        },
        {
            "title": "题张起原舟中看山图",
            "content": [
                "张侯往年官衡州，州之名山无与俦。",
                "蓉旌羽节降白日，紫盖石廪腾清秋。",
                "侯也爱山得山趣，似是昔时王子猷。",
                "每怜马上看草草，不得独往探奇幽。",
                "兹辰归来好风色，熨平翠縠铺湘流。",
                "中流容与沙棠舟，舟中傲睨紫绮裘。",
                "青山喜人不肯走，一一自献当船头。",
                "掀髯转盼领其妙，谁欤知者双蜚鸥。",
                "明霞返照俨不动，白云翠烟相与浮。",
                "独不见巴船捩拖水如箭，盘涡转毂令人愁。",
                "好山纵有岂暇赏，急电一瞬过双眸。",
                "古来会心亦良少，千年几见斜川游。",
                "绝怜诗句余秀色，我起高咏心悠悠。",
                "朱郎落笔宛飞动，毋乃亲见此景不？嗟侯之意我亦有，艇",
                "子况系溪南洲。",
                "秋山石上芝草长，我独胡为此淹留。"
            ]
        },
        {
            "title": "题画山水（二首）",
            "content": [
                "云渺渺，水依依。",
                "人家春树暗，僧舍夕阳微。",
                "扁舟一叶来何处，定有诗人放鹤归烟暝起，雨疏来。",
                "溪树阴都合，岩花湿更开。",
                "安得身闲似鸥鸟，尽情飞去复飞回。"
            ]
        },
        {
            "title": "雨发常山",
            "content": [
                "仆夫趣予起，初日出林间。",
                "既雨纵横水，无云远近山。",
                "马嘶芳草去，燕语落花闲。",
                "且喜边陲定，长逢戍卒还。"
            ]
        },
        {
            "title": "闽关水吟",
            "content": [
                "闽关之水来陇头，排山下与闽溪流。",
                "闽溪送客东南走，直到嵩溪始分手。",
                "客居溪上云几重，乌啼月出门前松。",
                "天风吹云数千里，飘飖直度长江水。",
                "清淮浩荡连黄河，碧树满地黄云多。",
                "梦中长记关山路，陇水潺湲似人语。",
                "觉来有书不得将，海潮不上嵩溪阳。",
                "平原春晚生芳草，杜鹃声里令人老。",
                "行人归来动十年，潺湲陇水声依然。",
                "安得湘弦写呜咽，弹作相思寄明月。"
            ]
        },
        {
            "title": "和刘公艺暮春有感韵",
            "content": [
                "醉梦还家醒未归，起寻坠萼惜流辉。",
                "静闻白蚁如牛斗，闲看青虫化蝶飞。",
                "日转渐长添篆缕，雨来忽冷觅罗衣。",
                "却思翠竹清溪路，曛黑儿童候竹扉。"
            ]
        },
        {
            "title": "次张祭酒虚游轩雨后即事韵并忆杨州旧游（二",
            "content": [
                "墙角红葵一丈开，鹁鸠声断雨声来。",
                "雨鸣竹屋诗新就，日度花砖梦恰回。",
                "露蔓蜗行经午湿，风枝蝉语近秋哀。",
                "虚游轩里凉如水，自玩春秋著玉杯。¤",
                "",
                ""
            ]
        },
        {
            "title": "次韵士良子毅登雷破岩刘大王庙唱酬",
            "content": [
                "纸挂高枝湿瞑烟，乞灵多是往来船。",
                "雷轰古石犹遗迹，雨湿荒祠不记年。",
                "护羽翠禽低隐竹，摇花白苇远粘天。",
                "封侯万里吾今老，早办扁舟别计然。"
            ]
        },
        {
            "title": "题道士青山白云图（四首）",
            "content": [
                "行到溪源尽，青山无俗氛。",
                "道人拈铁笛，吹起满川云。"
            ]
        },
        {
            "title": "崇德道中暖日菜花稠，晴风麦穗抽。",
            "content": [
                "客心双去翼，诗梦一扁舟。",
                "废塔巢苍鹳，长波漾白鸥。",
                "吴山明月到，恻怆十年游。"
            ]
        },
        {
            "title": "衢州咏烂柯山效宋体",
            "content": [
                "人说仙家日月迟，仙家日月转堪悲。",
                "谁将百岁人间事，只换山中一局棋。"
            ]
        },
        {
            "title": "徐州霸王庙",
            "content": [
                "长洪声动楚山虚，太息彭城霸国余。",
                "父老更堪秦暴虐，英雄空为汉驱除。",
                "苔移玉帐蛛丝暗，柳绕黄楼雁影疏。",
                "独有春风虞氏草，魂归为汝一沾裾。"
            ]
        },
        {
            "title": "次李宗烈韵（二首）",
            "content": [
                "倒著乌纱醉几回，白鸥门外莫相猜。",
                "浮生万古有万古，浊酒一杯复一杯。",
                "棕叶响交风色异，豆花飞满雨声来。",
                "青灯独似儿时好，一卷遗书自阖开。¤"
            ]
        },
        {
            "title": "题杨子第八港韩氏十景卷",
            "content": [
                "白霅赵子诗句好，三年不见心懆懆。",
                "清晨小卷到我前，万里江天净如扫。",
                "扬州城高云气秋，八公骑鹤时下游。",
                "焦山丹井夜光歇，钟声晓入江南洲。",
                "埋轮人去英雄泣，至今忠愤春潮急。",
                "枉渚维舟竟日横，行人唤渡移时立。",
                "丝丝垂柳郁金黄，渺渺流辉组练长。",
                "残阳欲没明月出，神山二点青螺光。",
                "港口归帆如鸟翥，雪暗江村不知处。",
                "浦寒蓑白一渔归，沙净江清群雁聚。",
                "金山山前杨子津，舟中来往逐风尘。",
                "江灵绝景掞之久，持似潇洒江居人。",
                "草堂无赀发欲白，我与赵子俱为客。",
                "起来书罢十景图，目送飞沤下江碧。"
            ]
        },
        {
            "title": "秋登九江庙晚眺",
            "content": [
                "黄花开后叶初霜，紫蟹肥时酒满缸。",
                "羁旅已知浮世淡，登临未觉壮心降。",
                "天垂去鸟低平楚，水学惊蛇到大江。",
                "目极孤云乡思乱，烟波空想白鸥双。"
            ]
        },
        {
            "title": "过桐庐",
            "content": [
                "江边三月草凄凄，绿树苍烟望欲迷。",
                "细雨孤帆春睡起，青山两岸画眉啼。"
            ]
        },
        {
            "title": "太平太傅致仕（即贺相也）",
            "content": [
                "明公先叶国元功，两正台衡保始终。",
                "乔木世家今绝少，黄华晚节古应同。",
                "平泉草木风烟外，杜曲桑麻雨露中。",
                "从此升平歌帝力，为农祇愿岁长丰。"
            ]
        },
        {
            "title": "题刘君济青山白云图",
            "content": [
                "野性夙所欣，青山无垢氛。",
                "落花一夜雨，幽树满川云。",
                "鹿迹闲行见，松香独坐闻。",
                "殷勤招白鸐，予亦离人群。"
            ]
        },
        {
            "title": "题饶良卿所藏界画黄楼图",
            "content": [
                "饶君手持新画图，起摩双眼惊老夫。",
                "高林叶响昼浙沥，平皋野色春模糊。",
                "绮疏绣瓦细毫末，雕棋朱甍盘郁纡。",
                "楼前磊落三长身，幅巾大带皆文儒。",
                "我疑岳阳或黄鹤，此外风景江南无。",
                "君云乃是徐州之黄楼，令我怅然思大苏。",
                "洪河西来厚地裂，蛟鳄抃舞号天吴。",
                "飞楼雄压城之隅，万马肃肃东南趋。",
                "是州项氏昔所都，绿枪金镞埋平芜。",
                "沥肝作书上明主，远略翻见英雄粗。",
                "相携一笑视千古，恐是昨者黄陈徒。",
                "细看古意在绢素，稍觉爽气浮眉须。",
                "千年融结岂易得，峨眉草木今犹枯。",
                "当时漂流江海遍，终古志士长嗟吁。",
                "君到楼中若把酒，明月正在青天孤。"
            ]
        },
        {
            "title": "分水铺道中",
            "content": [
                "长忆闽中路，今朝马首东。",
                "山高云易雨，谷响水多风。",
                "蝶抱落花片，鸟啼深竹丛。",
                "功名一画饼，身世独飞蓬。"
            ]
        },
        {
            "title": "送铁元刚检归三山",
            "content": [
                "公子高昌世贵家，佩悬明月弄飞霞。",
                "仙方旧授壶公药，使节新乘博望槎。",
                "春幕日迟榕换叶，昼庭风细荔吹花。",
                "乌台消息明年近，骢马金河踏软沙。"
            ]
        },
        {
            "title": "泊龟山（诗中之景，指洪泽屯也）",
            "content": [
                "白波滉漾青天垂，我行但觉官船迟。",
                "微微树短水尽处，惨惨日薄风来时。",
                "椎牛挂席打盐客，射鸭鸣弓踏浪儿。",
                "漫郎头白不称意，沽酒龟山歌《竹枝》。"
            ]
        },
        {
            "title": "答张约中见问",
            "content": [
                "衰迟久让祖生鞭，寂寞犹存郑老毡。",
                "金马隐来人岂识，木鸡老去我方全。",
                "坐移棠树庭前日，梦到榴花洞里天。",
                "多谢故人劳远问，滥竽博士又三年。"
            ]
        },
        {
            "title": "宿筹岭",
            "content": [
                "昔者屯兵盛，瓯闽此地分。",
                "清时无寇盗，比屋乐耕耘。",
                "涧响不知雨，山高都是云。",
                "明朝见亲舍，一笑慰辛勤。"
            ]
        },
        {
            "title": "题郭诚之百马图",
            "content": [
                "唐家羽林初百骑，谁其画之传郭氏？开元天厩四十万，爽",
                "气雄姿那得似。",
                "风鬃雾鬛四百蹄，或饮或龁长鸣嘶。",
                "或翘或俯或腾跃，意态变化浮云齐。",
                "黄沙云暖地椒湿，什什为曹竞相及。",
                "蹂躏秦原狐兔空，荡摇渭水蛟鼍泣。",
                "前年括马输之官，苜蓿开花春风闲。",
                "民间一骏岂复有，何如饱在图中看。",
                "郭君才越流辈百，回策蚁封人不识。",
                "骅骝岂少伯乐无，卷还画图三叹息。"
            ]
        },
        {
            "title": "子烜买红酒",
            "content": [
                "吴江红酒红如霞，忆着故园桃正花。",
                "羊角山前几回醉，女须嗔汝未还家。"
            ]
        },
        {
            "title": "题马致远清溪晓渡图（致远，广西宪掾。子琬",
            "content": [
                "今晨高卧不出户，岁晏黄尘九逵雾。",
                "美人远别索题诗，眼明见此清溪之晓渡。",
                "溪傍秀林昨夜雨，落花一寸无行路。",
                "歌阑桃叶人断肠，艇子招招过溪去。",
                "红日青霞半晦明，白云碧嶂相吞吐。",
                "诗成君别我亦归，此景宛是经行处。",
                "我呼九曲峰前船，君帆正渡潇湘渚。",
                "雁去冥冥红叶天，猿啼历历青枫树。",
                "是时美人不相见，我思美人美无度。",
                "美人之材济时具，我老但有沧洲趣。",
                "他日开图思我时，溪上春深采芳杜。",
                "",
                ""
            ]
        },
        {
            "title": "题山水图山水坐来见，翛然无俗氛。",
            "content": [
                "碧岩虚夜月，江树静秋云。",
                "鸟影似犹见，猿声疑或闻。",
                "自怜归未许，遥忆武夷君。"
            ]
        },
        {
            "title": "题道士青山白云图（四首）",
            "content": [
                "仙馆白云封，青山第几重。",
                "道人时化鹤，巢向最高松。"
            ]
        },
        {
            "title": "渡江",
            "content": [
                "几载途中月，窥愁酒半酣。",
                "送人杨柳色，今日是江南。"
            ]
        },
        {
            "title": "过常州昔日延陵地，城基麦秀间。",
            "content": [
                "兵戈三户少，生齿百年还。",
                "画壁曾同看，求田惜未闲。",
                "故人卢可及，宿草在何山。"
            ]
        },
        {
            "title": "宿迁县今朝宿迁县，风急棹难停。",
            "content": [
                "树合藏深屋，河移出远汀。",
                "山容云冉冉，水影日冥冥。",
                "柳色无南北，春来不断青。"
            ]
        },
        {
            "title": "雨",
            "content": [
                "历历愁心乱，迢迢客梦长。",
                "春帆江上雨，晓镜鬓边霜。",
                "啼鸟云山静，落花溪水香。",
                "家人亦念我，与尔黯相望。"
            ]
        },
        {
            "title": "题道士青山白云图（四首）",
            "content": [
                "云气晓来浓，前山失数峰。",
                "道人夜作雨，呼起碧潭龙。"
            ]
        },
        {
            "title": "戏作杭州歌（二首）",
            "content": [
                "吴姬魫冠望若空，泪妆眼角晕娇红。",
                "染得罗裙好颜色，西湖新柳绿春风。"
            ]
        },
        {
            "title": "江干江干望不极，楼阁影缤纷。",
            "content": [
                "水气多为雨，人烟远是云。",
                "予生何濩落，客路转辛勤。",
                "杨柳牵愁思，和春上翠裙。"
            ]
        },
        {
            "title": "梨花锦鸠",
            "content": [
                "一枝新雨带啼鸠，唤起春寒枝上头。",
                "说与朝来啼太苦，洗妆才了不禁愁。"
            ]
        },
        {
            "title": "送同年江学庭弟学文归建昌",
            "content": [
                "白发江夫子，青云信独稀。",
                "故人长北望，令弟又南归。",
                "庭树乌先喜，江帆雁共飞。",
                "东湖春柳色，到日上君衣。"
            ]
        },
        {
            "title": "嘉兴有感陆宣公事",
            "content": [
                "官家忘却奉天时，岁晚忠州两鬓丝。",
                "今日北来车马客，夕阳祠下读残碑。"
            ]
        },
        {
            "title": "夜饮醉归赠王伯纯是日王得容程子初同饮",
            "content": [
                "岁云暮矣客不乐，青雨亭前玩孤鹤。",
                "城头愔愔云下垂，竹外骚骚雪微作。",
                "亭中王郎风格奇，爱竹爱雪仍爱诗。",
                "开尊酒好客更好，坐中王程俱白眉。",
                "红炉照閤生春雾，诗思腾腾天外去。",
                "玉姬舞倦回风来，吹到三山见琼树。",
                "马蹄蹴响客归时，留我更尽金屈卮。",
                "尘空祇觉乾坤白，饮醉那知宾主谁。",
                "坐闻一声两声折，携灯起看竹上雪。",
                "瑶华翠色森陆离，人影灯光两清绝。",
                "却归觅纸醉自题，乌啼古寺风凄凄。",
                "明年此夜知何处，兴发还应访剡溪。"
            ]
        },
        {
            "title": "太和县",
            "content": [
                "晓挂船窗看，苍茫暝色分。",
                "前山知有雨，流出满江云。"
            ]
        },
        {
            "title": "题月落潮生图",
            "content": [
                "参横天末树阴收，风响芦根海气浮。",
                "笑语渐闻灯渐近，谁家江上早归舟？"
            ]
        },
        {
            "title": "棠梨幽鸟",
            "content": [
                "扬州旧梦隔天涯，曾醉春风阿那家。",
                "幽鸟岂知人事恨，依然啼杀野棠花。"
            ]
        },
        {
            "title": "题牧牛图",
            "content": [
                "返照在高树，归牛度曾坡。",
                "一犊牟然赴其母，老牜孛反顾情何多。",
                "牧儿见之亦心恻，人间母子当如何？日暮倚门乌尾讹。"
            ]
        },
        {
            "title": "题赵子昂书杜少陵魏将军歌赠钱雪界万户",
            "content": [
                "独不见唐时将军魏氏雄，铁马气无青海戎。",
                "杜陵老子歌都护，临江节士趋下风。",
                "我朝钱侯岱岳秀，英略与古将军同。",
                "投壶白日刺桐静，传箭清霜篁竹空。",
                "谁书此歌为侯赠，文章阁老吴兴公。",
                "侯昔受诏出阊阖，黄金虎符白雪骢。",
                "苕溪之上见舅氏，三珠耀日光瞳瞳。",
                "公时挥洒神与力，此诗此笔绝代工。",
                "廿年风云万变化，贯月夜夜横长虹。",
                "公骑骐驎箕尾上，侯射猛虎南山中。",
                "我为侯歌愧才薄，展卷况有杜陵翁。",
                "楼船去冬下濑水，白气宵缠牛斗宫。",
                "丈八蛇矛石二弓，曾血鲸鲵涨海红。",
                "钱侯钱侯莫袖手，侯家带砺今元功。"
            ]
        },
        {
            "title": "题节妇卷妾有匣中镜，一破不复圆。",
            "content": [
                "妾有弦上丝，一断不复弹。",
                "惟存古冰雪，为妾作心肝。",
                "死者傥复生，剖与良人看。"
            ]
        },
        {
            "title": "峨眉亭白酒双银瓶，独酌峨眉亭。",
            "content": [
                "不见谪仙人，但见三山青。",
                "秋色淮上来，苍然满云汀。",
                "欲将五十弦，弹与蛟龙听。"
            ]
        },
        {
            "title": "次韵王尹夜泊独柳",
            "content": [
                "霁月中天见绛河，黄流满地漾金波。",
                "荒陂野火兼渔火，短棹吴歌和楚歌。",
                "去雁竟连家信杳，眠鸥未识客愁多。",
                "江南二月花如海，独负归期奈尔何。"
            ]
        },
        {
            "title": "赣州郁孤台吊辛稼轩作",
            "content": [
                "郁孤台前双玉虹，一杯遥此酹英雄。",
                "风云有恨古人老，天地无情流水东。",
                "精卫飞沉沧海上，鹧鸪啼断晚山中。",
                "清江不管人间事，烟雨年年属钓翁。"
            ]
        },
        {
            "title": "泊十八里塘",
            "content": [
                "系舟古柳根，一犬吠柴门。",
                "欲记来时夜，问人何处村。"
            ]
        },
        {
            "title": "扬州广城店",
            "content": [
                "潮落邗江夜，先将梦到家。",
                "扬州无赖月，独自照琼花。"
            ]
        },
        {
            "title": "江南曲中原万里莽空阔，山过长江翠如泼。",
            "content": [
                "楼台高下垂柳阴，丝管啁啾乱花发。",
                "北人却爱江南春，穹碑城外如鱼鳞。",
                "青山江上何曾老，曾见南人是北人。"
            ]
        },
        {
            "title": "题米元厓山水高堂晓起山水入，古色惨淡神灵",
            "content": [
                "望中冥冥云气深，祇恐春衣坐来湿。",
                "江风吹雨百花飞，早晚持竿吾得归。",
                "身在江南图画里，令人却忆米元厓。",
                "",
                ""
            ]
        },
        {
            "title": "浙江亭沙涨十里",
            "content": [
                "重到钱唐异昔时，潮头东击远洲移。",
                "人间莫住三千岁，沧海桑田几许悲。"
            ]
        },
        {
            "title": "题苏昌龄画",
            "content": [
                "徐君远从西江来，亲为苏子作松石。",
                "松三千年铁作肤，石亦苍寒太古色。",
                "几株老木相因依，气格不敢与之敌。",
                "洲前摇摇者舟子，短棹沧江荡晴碧。",
                "着子啸歌于其中，仰观青天岸白帻。",
                "是时东山月始出，无边露气连赤壁。",
                "潜蛟出舞巢鹘翔，江姬色动三太息。",
                "眼中之人有太白，风云变态俱无迹。",
                "前辈风流今复闻，人间绝景岂易得。",
                "徐君更为添野夫，共泛灵槎卧吹笛。"
            ]
        },
        {
            "title": "泊戚家堰遇风夜雷雨",
            "content": [
                "高浪出鱼龙，舟师急卷篷。",
                "雷声过云雨，月晕断河风。",
                "野阔人家外，涛喧客枕中。",
                "坐来搔短发，惆怅大江东。"
            ]
        },
        {
            "title": "舟中",
            "content": [
                "叹息舟人妇，哀音此日来。",
                "死生谁料得，贫贱益堪哀。",
                "去棹从渠驻，归心未忍催。",
                "春江昨夜雨，花落满苍苔。"
            ]
        },
        {
            "title": "游仙子次韵王子懋县尹",
            "content": [
                "白波如山多烈风，海中不见安期翁。",
                "□三真君唤我语，拄杖掷作垂天虹。",
                "金鸡啼落仙岩月，桃花满地胭脂雪。",
                "扶桑晓日见蓬莱，明霞万里红波热。",
                "酒酣少住三千春，下视城郭人民新。",
                "仙家鸡犬是麟凤，笑杀李白骑苍鳞。",
                "瑶台咫尺生烟霭，昆仑不隔青天外。",
                "寄声白发老刘郎，辛苦茂陵望东海。"
            ]
        },
        {
            "title": "题徐君美山水图",
            "content": [
                "天云惨淡江欲雨，古木阴森精灵语。",
                "春潮夜落富阳江，短篷晓系苍厓树。",
                "篷间文人清隐者，傲视沧浪吟太古。",
                "蜒人捉鱼贯杨柳，沽酒欲归沙店暮。",
                "掀髯以手招其来，划起沙汀数行鹭。",
                "鹭飞不尽青天长，渔舟散入芦花雾。",
                "远山近山无数青，我恐斯人有新句。",
                "酒船独载西家施，玉手冰盘行雪缕。",
                "酒酣竹弓抨野鸭，笑调吴儿短蓑舞。",
                "开图兴发思赋归，山水东南美无度。"
            ]
        },
        {
            "title": "题进士卜友曾瘦马图",
            "content": [
                "卜侯喜我诗，袖出《瘦马图》。",
                "前有杜陵《瘦马行》，令我阁笔久嗟吁。",
                "忆昔马齿未长日，金羁躞蹀鸣天衢。",
                "逐景虞泉日未晡，羲和顿辔喘不苏。",
                "石根一蹶亦常事，谁遣逸足轻夷途。",
                "霜风大泽百草枯，饮龁不饱长毛疏。",
                "相者举肥汝苦瘠，委弃乃在城东隅。",
                "病颡有时磨古树，翻蹄无力衮平芜。",
                "当年笑杀紫燕愚，中路清涕流盐车。",
                "嗟哉此马世罕有，驽骀多肉空敷腴。",
                "骨格棱层神观在，颇类山泽之仙臞。",
                "解剑赎汝归，伯乐今岂无？浴之万里流，秣以百束刍。",
                "苜蓿花白春云铺，气全或比新生驹。",
                "持之西献穆天子，尚与八骏争先驱。",
                "瑶池云气浮太虚，日出积雪青禽呼，长望临风心郁纡。"
            ]
        },
        {
            "title": "王伯纯读书别墅晨起有怀纵笔奉寄",
            "content": [
                "数日有所思，作诗无好趣。",
                "思君读书芳桂林，睡起题诗有新句。",
                "谢公埭上栋花风，密叶啼莺绿如雾。",
                "君如尘外鹤，我似书中蠹。",
                "人生知己海内稀，纵有参差不相遇。",
                "咫尺思君知几回，远别悬知亦良苦。",
                "草亭新竹长，昨夜邗沟雨。",
                "恩君持酒时，心逐江潮去。",
                "明年柳暗金河路，君马如龙辔如组。",
                "而今壁上好题诗，记取王郎读书处。",
                "",
                ""
            ]
        },
        {
            "title": "舒啸轩",
            "content": [
                "幽居苍竹林，永啸白云岑。",
                "自吐虹霓气，人闻鸾凤音。",
                "野烟乔木晚，江雨落花深。",
                "亦有东皋兴，何当一抱琴。"
            ]
        },
        {
            "title": "钱唐怀古",
            "content": [
                "荷花桂子不胜悲，江介繁华异昔时。",
                "天目山来孤凤歇，海门潮去六龙移。",
                "贾充误世终无策，庾信哀时尚有词。",
                "莫向中原夸绝景，西湖遗恨似西施。"
            ]
        },
        {
            "title": "四景山水",
            "content": [
                "山雨瀑如雪，林寒松未花。",
                "遥看飞阁起，知有梵王家。",
                "一僧归得晚，云湿满袈裟。",
                "崖断石林合，风高云叶飘。",
                "人归雨脚外，高阁望中遥。",
                "应是天台路，幽期在石桥。",
                "秋褵白云晚，霜林红树多。",
                "野桥山郭外，行子暮来过。",
                "为问小摇落，江南今若何？寒月白千峰，林深路绝踪。",
                "遥知僧定起，疏响在高松。",
                "亦欲剡溪去，其如山海重。",
                "",
                ""
            ]
        },
        {
            "title": "次李宗烈韵（二首）",
            "content": [
                "坐来落叶两三声，野菊开时雨满城。",
                "作客愁多仍岁晚，还家梦远易天明。",
                "古时豪杰有遗恨，秋日溪山无俗情。",
                "君可归欤吾未得，百年怀抱向谁倾？"
            ]
        },
        {
            "title": "过龙游",
            "content": [
                "蒨首见龙游，群山翠浪流。",
                "阳坡眠白犊，阴洞锁苍虬。",
                "树密云藏屋，滩长石啮舟。",
                "呼儿具尊酒，听客说杭州。"
            ]
        },
        {
            "title": "夜久",
            "content": [
                "夜久未能寐，春来空复情。",
                "远沙争月色，柔橹助河声。",
                "客枕荒鸡到，渔歌宿鸟惊。",
                "邻舟灯火乱，早起又诗成。"
            ]
        },
        {
            "title": "题海陵石仲铭所藏渊明归隐图",
            "content": [
                "昔无刘豫州，隆中老诸葛。",
                "所以陶彭泽，归兴不可遏。",
                "凌歊宴功臣，旌旗蔽轇輵。",
                "一壶从杖藜，独视天壤阔。",
                "风黄金花，南山在我闼。",
                "萧条蓬门秋，稚子候明发。",
                "岂知英雄人，有志不得豁。",
                "高咏荆轲篇，飒然动毛发。"
            ]
        },
        {
            "title": "题杨子文罗汉渡海图",
            "content": [
                "天台之东巨瀛海，蒙蒙元气浮无边。",
                "应真十六山中来，径渡万里蛟鼍渊。",
                "巨灵前驱海若伏，翠水帖帖开红莲。",
                "神螭猛兽竞轩翥，穹龟巨鱼相后先。",
                "一山浮玉当其前，石室古藓垂千年。",
                "异人高居役众鬼，挽过巨浸如飙旋。",
                "贝宫神君迎且拜，明星玉女争花妍。",
                "阴风黯淡百怪集，夫容旂影飞翩翩。",
                "石桥回望渺何处，紫翠明灭空云烟。",
                "问渠飞锡何所往，毋乃鹫岭朝金仙？金仙雪山方宴坐，笑",
                "汝狡狯何纷然。",
                "书生平生未省见，太息此画人间传。",
                "清时麟凤在郊野，白日杲杲行青天。"
            ]
        },
        {
            "title": "登闽关",
            "content": [
                "独步青云最上梯，八闽如井眼中低。",
                "泉鸣万鼓动哀壑，山饮双虹垂远溪。",
                "家近尚无鸿雁信，客愁复有鹧鸪啼。",
                "书生未老疏狂意，更欲昆仑散马蹄。"
            ]
        },
        {
            "title": "次翰林都事拜住春日见寄韵",
            "content": [
                "日高睡起小窗明，飞絮游丝弄昼晴。",
                "忽忆金河年少梦，柳阴骑马听流莺。"
            ]
        },
        {
            "title": "题石生仲濂所藏李克孝竹木",
            "content": [
                "息斋之孙李公子，尽将幽意入经营。",
                "修篁石上生云气，古木山中作雨声。",
                "年来好画不忍见，岁晏故园空复情。",
                "乌巾挂在长松树，吾欲巢居逃姓名。"
            ]
        },
        {
            "title": "贺礼部王尚书本中二十韵",
            "content": [
                "孤竹先贤国，三槐故相庭。",
                "恭惟我文肃，藉甚古仪刑。",
                "金掌新卿月，银槎旧客星。",
                "青箱传远大，彩笔动精灵。",
                "右掖何清切，中朝重委令。",
                "判题花粲粲，啸咏竹泠泠。",
                "宗伯司周典，尚书管汉庭。",
                "地华人更妙，名盛德惟馨。",
                "斗运天喉舌，云飞雪羽翎。",
                "趋朝群崿袅，开宴万娉婷。",
                "舞艳围珠袖，歌长簇锦屏。",
                "橐荷元映紫，简竹要垂青。",
                "知贡春题榜，焚香昼锁厅。",
                "为公植桃李，报国蓄参苓。",
                "丹扆更新诏，苍生望永宁。",
                "芝泥看凤下，薇阁待鸾停。",
                "傅说升调鼎，匡衡奏引经。",
                "即应清海岱，还复禅云亭。",
                "自哂依清樾，犹惭泛梗萍。",
                "卑飞惟短翅，终愿附青冥。"
            ]
        },
        {
            "title": "送王伯纯游钱唐",
            "content": [
                "君去渡江春，莺花著处新。",
                "湖山有喜气，天壤见斯人。",
                "残雪明松岭，闲云傍葛巾。",
                "平生尘外意，于此得天真。"
            ]
        },
        {
            "title": "近无锡道中叠桥随港直，联木护堤偏。",
            "content": [
                "村落皆通水，人家半系船。",
                "橘花香曙露，杨叶淡寒烟。",
                "中土何寥廓，黄沙人种田。"
            ]
        },
        {
            "title": "题道士青山白云图（四首）",
            "content": [
                "只道溪源尽，遥闻钟磬音。",
                "却寻流水去，行尽白云深。"
            ]
        },
        {
            "title": "喜丁仲容征君至",
            "content": [
                "题诗苦忆城南郭，喜见归来鹤姓丁。",
                "双鬓野风吹汝白，一灯江雨向人青。",
                "志士长嗟灵寿杖，史官独失少微星。",
                "琼花照眼春无赖，明日酌君双玉瓶。"
            ]
        },
        {
            "title": "浙江",
            "content": [
                "山从天目下，潮到富阳回。",
                "此地扁舟去，吾生几度来。",
                "林红晚日落，江白雨云开。",
                "明旦须停棹，呼儿看钓台。"
            ]
        },
        {
            "title": "别王子懋赵德明",
            "content": [
                "御河船上月，相送到扬州。",
                "共饮忽为别，独吟方觉愁。",
                "水花苕渚晚，云树浙江稠。",
                "归雁长淮早，裁诗寄与不。"
            ]
        },
        {
            "title": "送李叔成游茅山",
            "content": [
                "山头丹光涌日红，不尽幡幢来碧空。",
                "李白独骑一赤鲩，茅君导汝双青童。",
                "纤云上衣檞叶雨，坠雪扑帽松花风。",
                "仙人笑指海水落，相约蓬莱之上宫。"
            ]
        },
        {
            "title": "泊湖头水长",
            "content": [
                "客路春将晚，征帆日又曛。",
                "深山昨夜雨，流水满溪云。",
                "渡黑渔舟集，村空戍鼓闻。",
                "故园频梦去，植杖已堪耘。"
            ]
        },
        {
            "title": "题尚仲良画鹭卷沧江雨疏疏，翻飞一春锄。",
            "content": [
                "老树如人立，欲下意踌躇。",
                "明年柳条长，遮汝行捕鱼。"
            ]
        },
        {
            "title": "倦绣篇为云中吕遵义作",
            "content": [
                "騕芜叶暗江云暖，翡翠单飞怨春晚。",
                "陈女多情玉镜分，陆郎薄幸斑骓远。",
                "宝鸭团炉百和香，锦鸳方褥五文章。",
                "阴阴垂柳笼书幌，点点飞花落绣床。",
                "双鸾欲寄金龟倩，燕月吴云不相见。",
                "柔肠万转逐回文，乱绪千条萦弱线。",
                "女贞枝上燕双栖，夜合花前思欲迷。",
                "停针嘿嘿无人会，但觉春山两叶低。",
                "晓嘶绣勒门前路，夜炙银灯帐中语。",
                "指点香茸旧唾痕，见妾朝朝断肠处。"
            ]
        },
        {
            "title": "赋段节妇",
            "content": [
                "莫磨青铜镜，莫理冰丝弦。",
                "黄鹄不重行，女贞难再妍。",
                "嗟嗟未亡人，寂寂长自怜。",
                "百死何足惜，但惜负所天。",
                "嫁时旧巾栉，不忍弃且捐。",
                "所天谅有知，携之见黄泉。"
            ]
        },
        {
            "title": "过辛稼轩神道吊以诗",
            "content": [
                "长啸秋云白日阴，太行天党气潇森。",
                "英雄已尽中原泪，臣主元无北渡心。",
                "年晚阴符仙蠹化，夜寒雄剑老龙吟。",
                "青山万折东流去，春暮鹃啼宰树林。"
            ]
        },
        {
            "title": "林志尹秋江渔父图",
            "content": [
                "江风摇柳云冥冥，小艚钓归潮满汀。",
                "卖鱼得钱共秋酌，白酒船头青瓦瓶。",
                "樵青劝酒渔童舞，击瓯唱歌无曲谱。",
                "船前野鸭莫惊飞，我有竹弓不射汝。"
            ]
        },
        {
            "title": "有感",
            "content": [
                "马首桓州又懿州，朔风秋冷黑貂裘。",
                "可怜吹得头如雪，更上安南万里舟。"
            ]
        },
        {
            "title": "游句容同林景和县尹子尚规登僧伽塔赋",
            "content": [
                "嵯峨崇明塔，拔地一千丈。",
                "我攀青云梯，倏到飞鸟上。",
                "微风韵金铎，初日丽银榜。",
                "维时十月交，叶脱天宇旷。",
                "群山东南奔，平川叠波浪。",
                "云间三茅峰，圜立俨相向。",
                "碧瓦浮鳞鳞，兹邑亦云壮。",
                "鸡鸣四关开，攘攘异得丧。",
                "塔中宴坐仙，怜汝在尘坱。",
                "古时登临人，今者亦何往。",
                "俯观世蜉蝣，仰叹彼龙象。",
                "乃知昆仑巅，可以小穹壤。",
                "同游皆隽英，超遥寄心赏。",
                "霜飙天际来，毛发飒森爽。",
                "太白去千年，吾何独惆怅。"
            ]
        },
        {
            "title": "峨眉亭",
            "content": [
                "白酒双银瓶，独酌峨眉亭。",
                "不见谪仙人，但见三山青。",
                "秋色淮上来，苍然满云汀。",
                "欲将十五弦，弹与蛟龙听。"
            ]
        },
        {
            "title": "丝瓜",
            "content": [
                "黄花翠蔓子累累，写出西风雨一篱。",
                "愁绝客怀浑怕见，老来万缕足秋思。"
            ]
        },
        {
            "title": "送重峰阮子敬南还",
            "content": [
                "君家重峰下，我家大溪头。",
                "君家门前水，我家门前流。",
                "我行久别家，思忆故乡水。",
                "何况故乡人，相见六千里。",
                "十年在扬州，五年在京城。",
                "不见故乡人，见君难为情。",
                "见君情尚尔，别君奈何许？",
                "送君遽不堪，忆君良独苦。",
                "君归过溪上，为问水中鱼。",
                "别时鱼尾赤，别后今何如？"
            ]
        }
    ]
}