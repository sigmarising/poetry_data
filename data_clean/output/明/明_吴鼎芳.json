{
    "dynasty": "明",
    "author": "吴鼎芳",
    "intro": "",
    "items": [
        {
            "title": "春游曲",
            "content": [
                "雨余芳草绿新齐，亭树无人绣幕低。",
                "忽漫好风传笑语，流莺飞过杏花西。"
            ]
        },
        {
            "title": "严明甫园中",
            "content": [
                "为园刚一亩，生事已云足。",
                "日午闻鸡声，炊烟起茅屋。",
                "石色秀可餐，林香暖盈掬。",
                "相见无寒暄，惟言酒新漉。"
            ]
        },
        {
            "title": "柳枝词",
            "content": [
                "绿阴如雨万条斜，啼罢朝莺又晚鸦。",
                "尽日春风无别意，只吹花点过西家。"
            ]
        },
        {
            "title": "壬子元日",
            "content": [
                "流光去无著，倏焉岁云除。",
                "东风动畎亩，朝日生蓬庐。",
                "琴书委空壁，菽麦食无余。",
                "即事已如此，前路复何如。"
            ]
        },
        {
            "title": "寄怀王元直",
            "content": [
                "月照絺花冷，秦淮荡酒船。",
                "还家同一日，为别易三年。",
                "海树含青雨，江鸿带白烟。",
                "西风又飘泊，衰草自生怜。"
            ]
        },
        {
            "title": "竹枝词四首",
            "content": [
                "青山是处锁蛾眉，日日湖边有别离。",
                "却怪烟波三万顷，扁舟只许载西施。"
            ]
        },
        {
            "title": "两渡横泾怀孙惟化",
            "content": [
                "东风作冷石湖船，节届清明倍可怜。",
                "一日客程偏遇雨，几家茅屋不生烟。",
                "野田水绿迷杨柳，古庙花深出杜鹃。",
                "寂寞横塘人去后，吴姬歌舞自年年。"
            ]
        },
        {
            "title": "唐嘉会妻",
            "content": [
                "凤皇失其侣，三年独彷徨。",
                "岂无云中鹤，矫矫非所当。",
                "所居谷水西，乃在淀水阳。",
                "杨氏有好女，小字曰云芳。",
                "年甫十一岁，许聘唐家郎。",
                "庭前植嘉树，庭后植垂杨。",
                "辛夷为屋柱，玳瑁为屋梁。",
                "木兰为横桷，文桂为直阑。",
                "堂上珊瑚枝，室中五木香。",
                "朝日照清池，游戏双鸳鸯。",
                "鹤鸣南北牖，花发东西厢。",
                "头上何所饰，郁金为凤凰。",
                "腰间何所佩，鸣玉双琅玕。",
                "上体紫罗襦，下体缃绮裳。",
                "手中著约指，耳后垂明珰。",
                "轻盈展素足，秀色修娥扬。",
                "言辞若兰蕙，动静随安详。",
                "年年藏闺中，邻里不一见。",
                "少小遵姆训，十三能织绢。",
                "十五理中厨，十七通经传。",
                "十九议婚约，婉娈人所羡。",
                "天道信倚伏，人事不可限。",
                "吉日在须臾，女婿忽染患。",
                "亻厌亻厌几何时，一夕朝露变。",
                "所闻朝露变，恸绝不复苏。",
                "举家尽惶怖，事至奈如何。",
                "冷水洒其面，心臆生微温。",
                "久久魂归来，气结聊复言：“实乃妾不幸，庆门罹祸端。",
                "愿毕所从志，尔辈毋烦喧。",
                "”脱我紫罗襦，缃绮不复顾。",
                "凤凰郁金钗，琅玕鸣玉佩。",
                "纷纷非所有，寂寂委诸地。",
                "明珰与约指，此类永相弃。",
                "矢志同皦日，终天有如此。",
                "膏沐不再施，被服但缟素。",
                "青丝红绿丝，兼箱付女弟。",
                "父母心则善，内戚生异议。",
                "块焉居岁余，媒氏来相闻：“村南有贵宅，美好令郎君。",
                "云从多仆御，具足称田园。",
                "郎君年二十，读书饱经文。",
                "门户实相当，便可结婚姻。",
                "”云芳听此语，掩面生号泣：“无端贝萋锦，无故蝇止棘",
                "。",
                "我心磨不磷，我心卷匪席。",
                "但得从容死，何乃相逼迫。",
                "”从此绝勺水，六日不一入。",
                "阿母见怜女，哽咽慰相及：“彼徒哓哓耳，幸毋伤弱质。",
                "吾已峻拒之，还可就饮食。",
                "愿毕尔所志，勿为久邑邑。",
                "”于中事不成，腴言误彼宅：“此女如花好，此女如玉立",
                "。",
                "知书服大义，意向多卓识。",
                "为服尽三年，庶可成家室。",
                "”茕茕三年来，兀兀如一日。",
                "媒氏复登门，良吉当及时。",
                "为合二姓好，殷勤求结褵。",
                "诸姑与伯姊，宛转劝言辞：“门户有如此，胡乃大迷离。",
                "先许得书生，后许得富儿。",
                "荣悴若霄壤，安用多狐疑。",
                "可惜桃李年，春风徒自持。",
                "可惜合欢帐，寂寞守空闺。",
                "前路一何迈，为事当三思。",
                "今当就欢庆，往事休烦悲。",
                "”饮泣答诸姑：“礼义全不知。",
                "古道日已远，末俗日已隳。",
                "妇人从一终，金石亮不渝。",
                "乞亲五亩田，佐以流黄机。",
                "布帛聊御寒，粗粝聊支饥。",
                "长斋事空王，永得相皈依。",
                "众人徒嚣嚣，安知心所私。",
                "秽污及吾耳，即与世间辞。",
                "九原如有会，拚此一贱躯。",
                "”握拳爪透肉，嚼齿血流颐。",
                "珠陨泽不灭，兰死香不衰。",
                "本为奇一世，反为世所哀。",
                "是时十九日，月令在孟冬。",
                "婚家执前约，再遣媒相通。",
                "血色红锦笺，一一共银封。",
                "彩盒多喜气，玉茗生春风。",
                "旋行纳采礼，乃在季月中。",
                "云芳忽心动，耳目如有营。",
                "案上见彼物，问自来何从。",
                "众中无以对，亮得知此衷。",
                "名笺裂万缕，擗地捶心胸：“天地非不广，一身胡不容！",
                "孤魂去杳杳，我命旦夕终。",
                "”悲风起西北，白日何冥蒙。",
                "林鸟声哑哑，山鬼啼墙东。",
                "条忽过七日，已是良辰期。",
                "上堂拜父母：“女魂有所归。",
                "女魂有所归，父母愿勿思。",
                "夜来有所梦，吾祖髧髦俱。",
                "在世知不久，将欲游冥冥。",
                "生小养娇痴，不知父母恩。",
                "旦夕领清诲，何以报寸心。",
                "伤念垂暮景，永别谁相存。",
                "”回言嘱幼弟：“甚勿堕家声。",
                "高堂逼西日，定省慎晨昏。",
                "出外就师训，诗书须讨论。",
                "”“阿妹已长大，女红当自勤。",
                "向人作威仪，和颜来六亲。",
                "”生别岂不苦，死别不复生。",
                "父母与弟妹，慰言各殷殷：“志意但由汝，安用怀此心。",
                "婿墓亦不远，相去廿里程。",
                "奈尔纤纤步，不堪道上行。",
                "”“此实区区怀，第恐不容情。",
                "愿得死一处，犹胜存一身。",
                "”左右闻此语，戚戚皆涕零。",
                "明旦启房栊，绮窗自梳洗。",
                "饮则还举杯，食则还举箸。",
                "楚楚美容仪，盈盈好举止。",
                "哭泣不复为，向人作言语。",
                "一家内外人，无不生欢喜。",
                "今日心已回，固知近好事。",
                "晻晻日西下，沉沉结昏雾。",
                "承颜暮餐毕，华灯阁中启。",
                "独自镜台前，晚妆还为理。",
                "急使侍儿寝，并不由汝意。",
                "缟衣穿上身，素裳备下体。",
                "头上著荆钗，足下具麻履。",
                "可怜金跳脱，可惜金约指。",
                "一一留箧中，物物不随己。",
                "素琴徒自张，明镜亦为翳。",
                "四顾无人声，空隙来阴吹。",
                "肌栗凛生寒，不知此何际。",
                "仰瞻帷之外，复在床之里。",
                "我死甘如饴，今宵得其所。",
                "白帨绞作绳，正梁堪作系。",
                "引颈入绳中，夜半悠悠逝。",
                "忽然闻嘑声，阖家尽惊起。",
                "颠仆奔老母，仓卒呼侍婢。",
                "秉烛上阁中，慌忽不得视。",
                "竞力向后床，魂魄已飞扬。",
                "一时扶掖下，五体如冰僵。",
                "颜面即如是，不黑不萎黄。",
                "安然得所归，贞志谅已偿。",
                "唐家因卜地，乃是淀湖涯。",
                "灵翙向晓发，前路行迟迟。",
                "道傍千万人，拥看生嗟咨。",
                "流水为呜咽，去马为酸悲。",
                "两棺合一冢，所葬亦所宜。",
                "风闻下旌诏，光彩生乡闾。",
                "煌煌树绰楔，巍巍建灵祠。",
                "青山为环抱，绿树为连枝。",
                "上有芙容花，并蒂开奇姿。",
                "下有鸳鸯鸟，交颈声和谐。",
                "寄语后来者，爱惜当自知。",
                "湖水有时竭，兹冢毋坏之。"
            ]
        },
        {
            "title": "闻箫声",
            "content": [
                "洞箫如缕到尊前，明月高楼夜可怜。",
                "何处一声凄易断，千家花柳障晴烟。"
            ]
        },
        {
            "title": "夜宿三山寺望苕上怀吴允兆",
            "content": [
                "只此堪乘兴，秋风一放船。",
                "天清皆在水，树冷不生烟。",
                "静后转忘寐，望穷殊可怜。",
                "书来同所愿，池内有青莲。"
            ]
        },
        {
            "title": "斋雨",
            "content": [
                "细雨散清晓，坐深移午时。",
                "开帘东风入，香动梅花枝。",
                "独酌亦成醉，不然无所为。"
            ]
        },
        {
            "title": "雪中过弥勒寺",
            "content": [
                "雪中寻寺远，先得一僧逢。",
                "无数梅花里，亭亭出古松。",
                "湿烟穿破壁，野水寂寒春。",
                "不待前山去，风林报晚钟。"
            ]
        },
        {
            "title": "送粱公",
            "content": [
                "一瓶兼一钵，离思自然轻。",
                "野水迎风渡，空山带雨行。",
                "荒村过晚食，破衲任残更。",
                "莫以前途远，经年住化城。"
            ]
        },
        {
            "title": "松下",
            "content": [
                "松根酒一瓶，月下人两个。",
                "月落酒瓶空，自枕松根卧。"
            ]
        },
        {
            "title": "虎山庵答蒋十",
            "content": [
                "偶坐已夕照，徘徊夜复深。",
                "西岑见新月，堕露闻松林。",
                "觉有幽人来，隔窗动微吟。"
            ]
        },
        {
            "title": "竹枝词四首",
            "content": [
                "湖船来往惯风波，尾后黄旗飞虎图。",
                "一夜王程三百里，枇杷明日进留都。"
            ]
        },
        {
            "title": "寄情",
            "content": [
                "残山如黛月痕斜，子夜青鞋踏浅沙。",
                "十里红桥东畔路，梅花多处是君家。"
            ]
        },
        {
            "title": "前溪",
            "content": [
                "野风迎白衲，随步已前溪。",
                "落日在流水，远山青不齐。",
                "花寒聊自軃，鸟倦偶然啼。",
                "何处茶烟起，渔舟系竹西。"
            ]
        },
        {
            "title": "挽黄伯传",
            "content": [
                "清霜怨入百花洲，衰草斜阳送白头。",
                "只尺有家归不得，一抔无土葬何由。",
                "飘零旧酒南湖月，检点来书下驿秋。",
                "多谢春风江国燕，相逢犹是话穷愁。"
            ]
        },
        {
            "title": "竹枝词四首",
            "content": [
                "江南一雪苦非常，湖上空余橘柚乡。",
                "万树千头零落尽，于今那得洞庭霜。"
            ]
        },
        {
            "title": "灵峰山房夜起",
            "content": [
                "寥寥青莲宇，出步夜方永。",
                "蝉鸣四山秋，鹿饮一潭静。",
                "圆月当碧空，孤塔立无影。",
                "花落树犹香，竹深涧亦冷。",
                "烟光散如水，明星上高岭。"
            ]
        },
        {
            "title": "王二丈挽词（伯穀）",
            "content": [
                "惊雷百里声摩空，江南日夕奔蛟龙。",
                "湿云堕地水波立，两山不辨青芙容。",
                "金阊城头夜吹笛，金阊城下王孙泣。",
                "笛声寥亮凄欲断，反恨当年一相识。",
                "何人彩笔能生花，何人赤手握灵蛇。",
                "金罍美酒浮琥珀，与谁同醉黄公家。",
                "有酒须浇墓上土，有剑须挂坟前树。",
                "世情反覆那得知，柳花一夜飞新主。",
                "哀歌不尽《薤露》篇，离弦转托箜篌语。",
                "生平只合狭斜行，纷纷安用栽姚李。",
                "邓尉山空日暮时，招魂惟有古松枝。",
                "分明咫尺眼中路，及至出门忘所之。"
            ]
        },
        {
            "title": "空斋",
            "content": [
                "空斋原寂寂，落叶更萧萧。",
                "片月闲相照，床头挂一瓢。"
            ]
        },
        {
            "title": "寄赵凡夫",
            "content": [
                "十里寒山路，香风正采茶。",
                "偶随樵客去，一到隐君家。",
                "细语生清月，闲心托片霞。",
                "别来湖水阔，秋色上絺花。"
            ]
        },
        {
            "title": "柳陈父墓",
            "content": [
                "古道盘回向远岑，荒坟凄楚带长林。",
                "浮云已断还家梦，衰草空余住世心。",
                "海色隔城邀暮晷，江声挟雨送秋阴。",
                "青莲后事何堪问，几处骚坛泪满襟。"
            ]
        },
        {
            "title": "寒食江上",
            "content": [
                "春波绿浼浼，江南去江北。",
                "风生浦口花，蒲帆缓无力。",
                "燕子乍归来，游丝恼寒食。",
                "寒食客思家，残阳吊容色。"
            ]
        },
        {
            "title": "秋怀",
            "content": [
                "枕上闻捣衣，月白秋绕屋。",
                "东家红泪妾，凄凄灭余烛。",
                "闲阶堕橡栗，野鼠走簌簌。",
                "风吹断梦来，竟夕不能续。",
                "衰鬓伴寒砧，霜花写心曲。"
            ]
        },
        {
            "title": "怀东生卧病",
            "content": [
                "引领限湖水，别离常有余。",
                "始知三月病，那得一行书。",
                "已落床头叶，空怀池上居。",
                "扁舟相见日，双鬓欲何如。"
            ]
        },
        {
            "title": "度岭",
            "content": [
                "林僧言别去，自憩松下石。",
                "红泉界空翠，巢居叫霜笛。",
                "夕光淡西水，千顷成一碧。",
                "冷信雁传来，秋容枫点出。",
                "闲云满怀袖，邀我过山脊。"
            ]
        },
        {
            "title": "西湖夜泛",
            "content": [
                "疏雨洗空翠，来看湖上山。",
                "断桥芳柳外，小艇白鸥间。",
                "月在美人远，春忙流水闲。",
                "西陵犹唤酒，灯影出花关。"
            ]
        },
        {
            "title": "西湖晓起",
            "content": [
                "残钟湖上月，杳杳落层岑。",
                "晓色散为水，秋声聚作林。",
                "闲来曾不惯，幽处每相寻。",
                "丛桂南山下，晴香一径深。"
            ]
        },
        {
            "title": "雨后登虎峰送张七",
            "content": [
                "山雨飞才歇，山云散已齐。",
                "林香清一寺，草绿过重溪。",
                "气暖梅初熟，红残鸟不啼。",
                "夕阳催客去，湖口挂帆低。"
            ]
        },
        {
            "title": "柳浪溪",
            "content": [
                "山青秋雨后，人坐秋风里。",
                "平沙下鸥鹭，簌簌动芦苇。",
                "夜半明月光，渔舟弄空水。"
            ]
        },
        {
            "title": "小院",
            "content": [
                "小院曾行处，今来不忍行。",
                "是花皆黯淡，有月未分明。",
                "转觉非前事，终怜负此生。",
                "遥波春一片，流恨复流情。"
            ]
        },
        {
            "title": "人日雨中上方寺看梅",
            "content": [
                "人日初开社，香风拂寺门。",
                "梅花殊耐雨，一白自成村。",
                "湿气蒸初艳，春声散冷魂。",
                "钟残僧出定，留语坐黄昏。"
            ]
        },
        {
            "title": "虎丘僧房寻郭圣仆乘月登山",
            "content": [
                "长堤沿短棹，转入翠微湾。",
                "酒伴秋相集，僧房夕不关。",
                "布袍先受月，竹杖早过山。",
                "何处歌声起，悠悠林木间。"
            ]
        },
        {
            "title": "怨诗",
            "content": [
                "华屋春将尽，纱窗日易昏。",
                "不知多少恨，相见与君言。"
            ]
        },
        {
            "title": "同远士夜坐苏堤",
            "content": [
                "炉熏兼茗碗，清夜只夫君。",
                "渔艇出无绪，僧钟递不分。",
                "次花临水月，先鸟近岩云。",
                "坐冷忘归去，荷衣半藓文。"
            ]
        },
        {
            "title": "月夜",
            "content": [
                "昨夜因看月，清光动旅思。",
                "今宵宜早睡，莫待月明时。"
            ]
        },
        {
            "title": "宿江上",
            "content": [
                "山色下空江，江光动舴艋。",
                "霜枫红不尽，已入暮秋景。",
                "来雁忽有声，归云渐无影。",
                "醉卧芦花中，月高梦魂冷。"
            ]
        },
        {
            "title": "月夜怀东生",
            "content": [
                "云光吹作水，半在湖中央。",
                "遥看胥母树，叶脱山苍苍。",
                "美人但高卧，不知今夜长。"
            ]
        },
        {
            "title": "汛西湖同清照彦叔观公",
            "content": [
                "新语报黄鹂，捎花坐柳枝。",
                "山晴意自好，湖晚醉相宜。",
                "风起水香处，月来烟灭时。",
                "同舟贪夜寂，移傍白公堤。"
            ]
        },
        {
            "title": "寒食日登莫釐峰望缥缈峰吊陆纂甫",
            "content": [
                "林中当百五，屐齿泛晴光。",
                "缀暖榆钱小，萦春蕙带香。",
                "两峰看迤逦，片水怅微茫。",
                "节届魂俱冷，时移梦转长。",
                "土应平傲骨，泉已涩吟肠。",
                "有子荒新冢，无烟禁一乡。",
                "雨花滋旧藓，风叶沸新杨。",
                "泪尽莺啼处，褰裳去夕阳。"
            ]
        },
        {
            "title": "蕉雪斋庭下送邹舜五",
            "content": [
                "几点萧疏雨，新阴闭户生。",
                "美人来冉冉，相斗绿盈盈。",
                "似雪山斋冷，无风水簟清。",
                "离魂凄入夜，叶叶起秋声。"
            ]
        },
        {
            "title": "暮投上方寺",
            "content": [
                "暝色投荒寺，行盘翠几层。",
                "涧花分积雪，桥月递流冰。",
                "一宿同僧被，孤吟借佛灯。",
                "晓看山下路，湿气满霜藤。"
            ]
        },
        {
            "title": "沈端伯陆仲飞携酒过碧云庵",
            "content": [
                "秋色前山好，双扉尽日开。",
                "卧云禅侣寂，曳竹酒人来。",
                "空响生黄叶，清阴覆碧苔。",
                "城中同是月，不及此迟回。"
            ]
        },
        {
            "title": "采香泾",
            "content": [
                "柔风吹断靡芜死，岁岁春芳付流水。",
                "西岩尤剩昔时云，斜阳照出行宫址。",
                "香魂去不还，野鸟愁空山。",
                "轻罗绣作苔，花斑苔花斑。",
                "空山冷夜深，露泣西施井。"
            ]
        },
        {
            "title": "竹枝词四首",
            "content": [
                "南濠有客寄书还，夫婿黄柑已趁钱。",
                "几日不来湖上棹，休教重上赣州船。"
            ]
        },
        {
            "title": "秋夜同朱十四怀令弟十六",
            "content": [
                "秋色带檐楹，空山薜荔情。",
                "为欢翻忆别，因弟转怜兄。",
                "雨叶晴犹湿，霜阶水共明。",
                "经年书一纸，曾到石头城。"
            ]
        },
        {
            "title": "哭吴健父",
            "content": [
                "寒日沉沉下远村，空堂寂寂闭黄昏。",
                "文章命薄谁知己，山水情多即故园。",
                "一壑荒烟收病骨，三更冷雨送愁魂。",
                "伤心莫问王孙草，几日春风绿烧痕。"
            ]
        },
        {
            "title": "清明日泛舟",
            "content": [
                "似晴欲雨养花天，湖中冉冉生白烟。",
                "波光夹岸绿无际，买得扁舟春可怜。",
                "可怜最是清明节，青青踏处盈盈袜。",
                "陌上渐歌桑，渡头仍弄楫。",
                "燕燕正飞来，莺莺啼未歇。",
                "几树啼莺歇更啼，几家芳草绿初齐。",
                "桥回野渡还官渡，路接山溪又水溪。",
                "山边水边春风起，松花柳花飞不已。",
                "春风摇荡棹歌前，花香撩乱蓬窗底。",
                "棹击空明溅酒衣，中流容与澹忘归。",
                "西林落日东林暝，隔水渔灯映远扉。"
            ]
        },
        {
            "title": "双燕离",
            "content": [
                "双燕飞，双飞不只栖。",
                "衔春归柳巷，弄水出花溪。",
                "惊风起，双燕离，一雄复一雌，一东复一西。",
                "含啼悲宛转，顾影复差池。",
                "青天一万里，遥系长相思。",
                "岧峣桂岭不可度，云軿日暮迷烟雾。",
                "秋去春来如可逢，宁辞万水千山路。"
            ]
        },
        {
            "title": "古意贻董六遐周",
            "content": [
                "逶迤香阁绕离魂，新旧罗巾总泪痕。",
                "拔后菤葹心不死，折来杨柳眼空存。",
                "青苔夜雨淹抛枕，黄鸟春风伴掩门。",
                "五十弦中浑是怨，腰肢禁得几朝昏。"
            ]
        },
        {
            "title": "破山寺",
            "content": [
                "巉岏随石转，迤逦踏花行。",
                "古壁龙蛇气，空岩风雨声。",
                "佛香清渡水，鸟路白过城。",
                "绝顶遥观海，苍茫晓雾生。"
            ]
        },
        {
            "title": "寄李本宁",
            "content": [
                "南楚文章伯，西秦斧钺臣。",
                "名香堪殉死，宦拙只留贫。",
                "酒态生长夜，花情送早春。",
                "芙蓉空自采，烟月隔江津。"
            ]
        },
        {
            "title": "天台山中",
            "content": [
                "白云伴衾宿，开户云飞去。",
                "出户寻白云，苍厓湿芒屦。",
                "峰头异域僧，洞口先朝树。",
                "流水带余花，从来不知处。"
            ]
        },
        {
            "title": "灯下",
            "content": [
                "野寺十年心，无言坐灯下。",
                "夜半风雨来，萧萧打破瓦。"
            ]
        },
        {
            "title": "过高峰庵",
            "content": [
                "林回觉路枉，路枉亦自适。",
                "光风不作寒，吹烟半晴湿。",
                "涧春多异芳，岭月少行迹。",
                "犬吠空山云，山僧杖藜出。"
            ]
        },
        {
            "title": "和靖祠前晚坐",
            "content": [
                "山翠出村杪，祠前芳杜洲。",
                "孤烟生后暝，双鸟去边秋。",
                "灯影参差水，歌声远近舟。",
                "梅花无复主，曾有暗香浮。"
            ]
        },
        {
            "title": "答松上人过访不值",
            "content": [
                "孤踪石上云，飘忽本无住。",
                "门外即青山，一瓢向何处。",
                "离心寄春草，柔艳欲飞去。",
                "引领生白烟，花落祇陀树。"
            ]
        },
        {
            "title": "三妇艳",
            "content": [
                "大妇理膏沐，中妇启房栊。",
                "小妇独无事，但问落花风。",
                "丈人且安卧，东窗日未红。"
            ]
        },
        {
            "title": "废墓叹",
            "content": [
                "废墓丛荆榛，下有妖狐穴。",
                "哀魂泣杜鹃，化作枫林血。",
                "颓波声断夕阳空，伤心莫向英雄说。",
                "恩亦不堪酬，仇亦不堪雪。",
                "神仙寂灭天地古，世故茫茫几销歇。",
                "吴王台上望胥江，依然冷浸清秋月。"
            ]
        },
        {
            "title": "梅下送客",
            "content": [
                "花间啼鸟唤游频，花下离歌动早春。",
                "断送香魂征袖雪，飘残素艳马蹄尘。",
                "疏枝带月牵幽梦，长蕊含烟怅别神。",
                "明日重过今日地，为怜歧路独醒人。"
            ]
        },
        {
            "title": "寺夜",
            "content": [
                "林坳动萧槭，橡叶走檐际。",
                "柴门夜忘关，山风自开闭。",
                "邑邑如有怀，遥遥转无寐。",
                "佛灯清可依，城柝冷相递。",
                "斜月苦近床，严霜白满地。"
            ]
        },
        {
            "title": "宿虎跑寺",
            "content": [
                "湿烟郁结乱山横，敲断钟声火自明。",
                "野寺冰霜经晚岁，石林风雨坐残更。",
                "十年一梦浮云冷，四海孤身落叶轻。",
                "愿得皈依清净海，莲花香里证无生。"
            ]
        },
        {
            "title": "泛石湖同筿园居士",
            "content": [
                "放棹秋光远，残阳湖水西。",
                "树团渔户小，山截寺门低。",
                "野渡一僧立，汀花数鸟啼。",
                "且沽桥外酒，同宿越来溪。"
            ]
        },
        {
            "title": "金阊夜别费元朗",
            "content": [
                "交从他处定，路自故乡分。",
                "有梦难成夜，无言可赠君。",
                "一灯残细雨，孤橐向寒云。",
                "未晓林中叶，萧萧已厌闻。"
            ]
        },
        {
            "title": "林屋山石上迟谢去非不至",
            "content": [
                "曾记林中别，相期石上游。",
                "乱山空欲暮，残叶已无秋。",
                "岸白云初断，江空月自流。",
                "行踪烟水阔，何处问沙鸥。"
            ]
        },
        {
            "title": "寄陆明生",
            "content": [
                "为别每愁予，予归只寺居。",
                "坪香风猎草，阪绿雨粘蔬。",
                "未足一春梦，常无百里书。",
                "夕阳临水久，烟渚下春锄。"
            ]
        },
        {
            "title": "寻王德操不遇",
            "content": [
                "生公台畔石，秋月渐盈盈。",
                "买棹独乘兴，寻君不入城。",
                "桥边残日下，巷口孤烟生。",
                "为说西湖去，行装似水清。"
            ]
        },
        {
            "title": "秋日闻蝉",
            "content": [
                "蝉声呜咽处，时序变衰中。",
                "玉镜妆初冷，冰弦调已空。",
                "乱山凄夕照，疏柳怨西风。",
                "独有悲秋客，相怜寂寞同。"
            ]
        },
        {
            "title": "饭石峰晚步",
            "content": [
                "白鸟不飞处，云光和水凝。",
                "自吟松下路，遥见寺中灯。",
                "夕爽山无雨，春寒涧有冰。",
                "隔花相问讯，月照荷锄僧。"
            ]
        },
        {
            "title": "寺夜看瓶菊",
            "content": [
                "分取东篱色，磁瓶晚更宜。",
                "香生携伎处，艳冷著灯时。",
                "夜久僧还对，秋深蝶不知。",
                "若教欢赏地，风露正凄其。"
            ]
        },
        {
            "title": "泊北固山下",
            "content": [
                "夕阳江色远，舣棹潮初退。",
                "独客吟清秋，沙鸥冷相对。",
                "水气上城根，风声隐岩背。",
                "渔舟载烟火，撑入菰茭内。"
            ]
        },
        {
            "title": "夜到渔家",
            "content": [
                "渔家近秋水，水上槿扉开。",
                "地寂月初到，溪寒潮不来。",
                "村沽惟白杜，野坐只青苔。",
                "为说芙容好，明朝未可回。"
            ]
        },
        {
            "title": "柴门",
            "content": [
                "柴门凉气入，风动白纶巾。",
                "秋色孤云外，斜光映水滨。",
                "贫惟甘薄命。",
                "病亦任闲身。",
                "累月尊中禁，还来载酒人。"
            ]
        },
        {
            "title": "青谿小姑曲",
            "content": [
                "十五盈盈学解愁，珠帘不卷倚箜篌。",
                "多情明月无情水，夜夜青溪映酒楼。"
            ]
        },
        {
            "title": "纪兴",
            "content": [
                "道人赢得半生闲，枕上清泉座上山。",
                "犹有半生闲不得，娑椤影里扣禅关。"
            ]
        },
        {
            "title": "闺中曲",
            "content": [
                "客归青海头，报道单于死。",
                "晓起望征人，新妆从此理。"
            ]
        },
        {
            "title": "归湖上",
            "content": [
                "西风吹箬笠，无恙旧江天。",
                "白鸟飞破水，青山移近船。",
                "晚晴枫叶外，秋冷荻花边。",
                "泊处堪遥指，柴门生野烟。"
            ]
        },
        {
            "title": "飞楼曲戏柬茅止生",
            "content": [
                "飞楼宛转芙容簇，对列鸳鸯三十六。",
                "东风著意渡江来，染出蛾眉春水绿。",
                "楼头何处得春先，非雾非烟俱可怜。",
                "红芳杂沓锦茵软，尘香不上双行缠。",
                "婵娟花月曾无价，只向嫦娥乞长夜。",
                "夜长夜短那得分，郁金自绕珊瑚云。",
                "青丝玉壶正倾倒，杨柳乌啼白门晓。"
            ]
        },
        {
            "title": "无题",
            "content": [
                "绮疏微透晓光寒，欲贴鸦黄展镜鸾。",
                "错怪桃花似侬面，一番风雨便春残。"
            ]
        },
        {
            "title": "钓鱼湾",
            "content": [
                "家住此湾中，不出此湾里。",
                "长日坐鱼矶，关心澹无已。",
                "白云起前山，悠悠亦来此。",
                "搔首对斜阳，纶竿久不理。"
            ]
        },
        {
            "title": "虞美人",
            "content": [
                "营门飒飒惊风雨，一片楚歌中夜起。",
                "拔山力尽霸业空，八千子弟淮河水。",
                "腰间宝剑无精光，神龙变作魑魅语。",
                "美人宛转其奈何，啼痕尽染征袍紫。",
                "请从剑下化香魂，花枝肯傍秋风主。",
                "妾心不作青山云，妾身甘作青山土。",
                "君王若肯报妾身，重向江东整师旅。"
            ]
        }
    ]
}