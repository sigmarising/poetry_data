{
    "dynasty": "明",
    "author": "九皋声公",
    "intro": "",
    "items": [
        {
            "title": "次韵开元石钵",
            "content": [
                "磨砻圭角象天圆，佛手亲持不计年。",
                "乞食屡经祇树下，降龙因落沪川边。",
                "悬时寒映当窗竹，洗次遥分卓锡泉。",
                "神物护持希世宝，故遭劫火至今传。"
            ]
        },
        {
            "title": "题高尚书九江暑雨图",
            "content": [
                "尚书画山山巃嵸，九江秀色开森茸。",
                "况当五月暑雨交，云气滃勃川光动。",
                "五峰削出青如莲，绿树仿佛闻零猿。",
                "犹瞻谢朓青山宅，不见米家书画船。",
                "何人出门面山立，头上乌纱翠痕湿。",
                "谁唤山东李谪仙，来观瀑布三千尺。",
                "于今戈戟乱如麻，使我披图一永嗟。",
                "欲买沃洲归共隐，江山如此属谁家？"
            ]
        },
        {
            "title": "为陈仲孚题薛公远墨竹",
            "content": [
                "前朝画竹谁第一，尚书高公妙无敌。",
                "近世多宗李集贤，房山真迹那能得。",
                "澹围学李殊逼真，柳州半刺题衔新。",
                "鹅山之虚况多竹，画品近来应入神。",
                "东皋溪傍草堂小，罗池庙前春雨早。",
                "三千里外见似人，玉立长身照枯稿。",
                "石湖今有太丘陈，孤竹春阴生子孙。",
                "清风高节在封植，知有王猷来款门。"
            ]
        },
        {
            "title": "杨花咏",
            "content": [
                "飞飞辞古柳，冉冉媚晴空。",
                "爱尔白于雪，况乎兼以风。",
                "游丝相上下，戏蝶或西东。",
                "终然太轻薄，飘转委泥中。"
            ]
        },
        {
            "title": "对雪",
            "content": [
                "青天琼林九万里，朔风吹花如剪水。",
                "谢家女子强多才，却道柳絮因风起。",
                "冻雀无食愁奈何，纥干山头寒更多。",
                "穆王八骏在何许，千古空传《黄竹》歌。"
            ]
        },
        {
            "title": "次韵奉和见心师游石湖兰若（二首）",
            "content": [
                "近闻移居湖水头，兰若下瞯苍波流。",
                "弥猴夜偷锡杖去，鸥鸟日傍阑干浮。",
                "扬州月照五湖白，洞庭木落三山秋。",
                "相望只隔半江水，安得赠之双佩钩。"
            ]
        },
        {
            "title": "龙挂",
            "content": [
                "白龙下天欲行雨，赤日卷水江中央。",
                "银河东倾浪波接，剑影倒射云旗扬。",
                "下民方忧涸辙鲋，上帝许借天瓢浆。",
                "龙来劝尔一杯酒，平地水深三尺强。"
            ]
        },
        {
            "title": "赠骆自然（代人作）",
            "content": [
                "骆生家在钱塘住，正近曲江苏小墓。",
                "生来无目最善音，自小学歌今独步。",
                "忆昔太平开乐府，新声传得宫中谱。",
                "摩诃兜勒西城来，子夜吴歌自风土。",
                "一声悲壮梁尘飞，二声激烈行云低。",
                "三声四声山石裂，魑魅夜走猩猩啼。",
                "我来江上忽相见，听我履声如识面。",
                "殷勤道我攻词章，吾今衰也何由羡。",
                "落花游丝春寂寂，来前再拜当筵立。",
                "为我扬袂歌一行，满堂闻之皆动色。",
                "我本东西南北人，如今天地尽风尘。",
                "劳生触事易成感，使我泣下沾衣巾。",
                "骆生骆生吾已老，往事悠悠勿复道。",
                "已将身世等浮云，莫把新词故相恼。",
                "掩琴罢坐求我歌，我歌哀乐何其多。",
                "人生百年能几何，骆兮骆兮奈尔何！"
            ]
        },
        {
            "title": "雨",
            "content": [
                "密云遂崇朝，飞雨洒高阁。",
                "萧瑟傍松檐，委迤带烟郭。",
                "坐来池水满，吟罢林花落。",
                "已知禾黍秋，不奈衣裳薄。"
            ]
        },
        {
            "title": "和感寓并杂诗（三首）",
            "content": [
                "悲风擅黄叶，茇舍依樲棘。",
                "岁歉儿苦饥，家贫母犹绩。",
                "寒窗秉机杼，卒岁不成匹。",
                "里胥夜蹋门，叫怒催纴织。",
                "蹇余晚归田，耕不如仲力。",
                "一饭愧其人，安敢自皇息。¤"
            ]
        },
        {
            "title": "次韵寄径山以中和尚",
            "content": [
                "山川楼观总丘墟，双径还成化佛居。",
                "四海重修舆地志，群龙仍护梵天书。",
                "野猿供笔诗成后，玉女焚香定起余。",
                "大觉昔承天子诏，解知山体本如如。"
            ]
        },
        {
            "title": "花殇",
            "content": [
                "去年高秋洞庭客，赠我两株木芍药。",
                "手种东皋未浃旬，绀芽怒长红英折。",
                "今年春深花满枝，嘘霞弄日相因依。",
                "红簇火城丞相至，锦翻晴昼买臣归。",
                "当阶矜持颜色好，使我行吟被渠恼。",
                "看去还期到子孙，归来聊以娱吾老。",
                "那知零落委泥沙，雨咽云愁共叹嗟。",
                "柳色莺声虽复在，游蜂戏蝶落谁家。",
                "飘香坠粉无人拾，游梦妖魂归不得。",
                "种树空思郭橐驼，寂寞因悲洛阳陌。",
                "草堂独坐见秋风，弥信吾家谈色空。",
                "安得人间名画手，倩渠移入画图中。"
            ]
        },
        {
            "title": "赠袁仲章",
            "content": [
                "吴江城郭太湖东，乡郡新除用武功。",
                "班秩政同唐六品，世家会拜汉三公。",
                "一帘红雨清明候，百啭黄鹂绿树风。",
                "知尔本无轩冕意，见人浑与旧时同。"
            ]
        },
        {
            "title": "遣兴次张翰林韵",
            "content": [
                "汉主忧勤减膳频，谁令天下尚黄巾。",
                "近闻李广军威振，复道张骞使节新。",
                "天意未忘清庙祀，群雄休犯属车尘。",
                "史臣拟草《河清颂》，还属词林第一人。"
            ]
        },
        {
            "title": "落花叹",
            "content": [
                "朝见红白花，暮见青葱树。",
                "不愁花落总成泥，但惜人生不如故。",
                "滋兰公子江南客，再拜东皇留不得。",
                "九州尘土浩茫茫，付与杨花作春色。",
                "东溪野老自忘机，坐对落花吟夕晖。",
                "犹闻叶上黄鹂语，不信东家蝴蝶飞。"
            ]
        },
        {
            "title": "次韵道竹可清明雨",
            "content": [
                "风雨萧萧夜向晨，清明都付寂寥滨。",
                "吹残野外无穷柳，消尽江南大半春。",
                "临水桃花还有浪，衔泥燕子不生尘。",
                "匡床坐稳浑慵起，赖得同人语笑频。"
            ]
        },
        {
            "title": "赏静轩",
            "content": [
                "云竹淡相于，深宜静者居。",
                "香飘晨梵合，花落暮禅余。",
                "坐有高闲客，床留止观书。",
                "一身仍扰扰，何处问吾庐。"
            ]
        },
        {
            "title": "寄上竺日章和尚（时在京师）",
            "content": [
                "年逾七十叹衰翁，足不良行耳又聋。",
                "无复白闲听夜雨，每因黄落识秋风。",
                "有时百步三回坐，何日孤灯一笑同。",
                "想见朝回多论述，天华飞落研池中。"
            ]
        },
        {
            "title": "苦雨怀东皋草堂寄如仲愚",
            "content": [
                "四月淫雨寒凄迷，边军夜归闻鼓鼙。",
                "大麦漂流小麦黑，富家叹息贫家啼。",
                "书囊留滞北山北，草堂故在西楼西。",
                "焚香扫地早闭户，莫遣袈裟沾燕泥。"
            ]
        },
        {
            "title": "题虎丘寺",
            "content": [
                "有客题诗海涌峰，高怀渺渺托冥鸿。",
                "勾吴伯业荒烟外，梵塔觚棱杳霭中。",
                "石坐千人停可月，剑埋三尺水还风。",
                "目前无限登临意，古木苍藤叫郭公。"
            ]
        },
        {
            "title": "题王弘邀渊明图",
            "content": [
                "江州刺史何为者，载酒邀我庐山下。",
                "乃翁在山不在酒，解后宁辞为君写。",
                "远公招之不肯留，平生谁省王江州。",
                "门前五柳至今在，江边桑树水空流。"
            ]
        },
        {
            "title": "题画马（四首）",
            "content": [
                "画师胸中有全马，三马斯须生笔下。",
                "中有一匹玉花骢，似是西来大宛者。",
                "不群不食意气豪，羞与二马同凡槽。",
                "使我见画三太息，于今谁是九方皋。¤"
            ]
        },
        {
            "title": "题乘槎图",
            "content": [
                "秋风驾洪涛，灵槎中荡摇。",
                "恍如乘船天上坐，帝青九万无纤毫。",
                "黄姑织女长相见，归来空记当时面。",
                "至今海与银河通，何因再得相从容。"
            ]
        },
        {
            "title": "和薛生早秋见寄（二首）",
            "content": [
                "凉风起蘋末，落叶洒衣裳。",
                "物色悲行客，乾坤入战场。",
                "参军髯尚短，太尉足何香。",
                "忽听吟《梁甫》，怀人意甚长。"
            ]
        },
        {
            "title": "柏子庭画松障歌",
            "content": [
                "高堂谁画青松障，越柏下笔开殊状。",
                "小枝交错铁不如，大枝森竦剑相向。",
                "笔驱元气天为泣，龙擘海水神俱王。",
                "沧江风雨六月来，白日雷霆九天上。",
                "想当飞墨纵挥应，洒遣酣歌助悲壮。",
                "于时画者亦有人，柏也用意实豪放。",
                "犹忆海虞山里时，往往见我索题诗。",
                "豪缣到手不暇择，烂漫图写宁复辞。",
                "只今风流已冥寞，使我见之增叹愕。",
                "况当木落秋气悲，抚事哀吟忽如昨。",
                "乌乎柏兮那复见，萧瑟凄风动寥廓。",
                "萧瑟凄风动寥廓，应有松子僧前落。"
            ]
        },
        {
            "title": "蒲庵",
            "content": [
                "循彼南涧，言采其蒲。",
                "采之何为？氵随滫是图。",
                "彼蒲之良，利用为屦。",
                "载缉载捆，如艺稷黍。",
                "我思古人，维睦之陈。",
                "克用是道，甚宜其亲。",
                "我行四方，十年于今。",
                "母实有命，予何弗钦。",
                "乃筑我居，于越之野。",
                "悠悠我思，朝夕于楚。",
                "乱离孔怃，山川邈悠。",
                "岂不怀归，水无行舟。",
                "爰有清泉，在居之侧。",
                "既浸既灌，蒲叶嶷嶷。",
                "蒲叶嶷嶷，蒲生日多。",
                "母氏燕喜，我劳其何。"
            ]
        },
        {
            "title": "题画马（四首）",
            "content": [
                "皎皎白马白于练，首如渴乌目如电。",
                "天闲骐驎人不画，见师为我开生面。",
                "圉人牵浴定昆池，落花满地骄不嘶。",
                "青丝络头无一丈，挽住万里见仑蹄。¤"
            ]
        },
        {
            "title": "静寄轩",
            "content": [
                "深居一室静，独坐群动息。",
                "涉世谅无营，照空欣有得。",
                "风吹松上雨，花落涧底石。",
                "当期永日闲，共此喧中寂。"
            ]
        },
        {
            "title": "题老马图",
            "content": [
                "老弃东郊道，空思冀北群。",
                "萧条千里足，错莫五花文。",
                "苜蓿秋风远，蘼芜落日曛。",
                "太平无一事，愁杀故将军。"
            ]
        },
        {
            "title": "吴山晓行",
            "content": [
                "草露泠泠著屐行，野桥村巷不知名。",
                "长庚如李天将曙，始听荒鸡第一声。"
            ]
        },
        {
            "title": "题沧浪醉眠图",
            "content": [
                "沄沄此河水，水浑不见底。",
                "水浑犹自可，水深将没汝。",
                "舟楫无根柢，风波无时休。",
                "不如高堂上，饮酒可忘忧。"
            ]
        },
        {
            "title": "和薛生早秋见寄（二首）",
            "content": [
                "雨洗秋容淡，江含雾气深。",
                "候虫依井径，归燕拂檐阴。",
                "庾信江南赋，灵均泽畔吟。",
                "正愁闻古调，讽诵重兼金。¤"
            ]
        },
        {
            "title": "秋兴",
            "content": [
                "溪上凉风吹早秋，长空淡淡水东流。",
                "芙蓉露泣吴宫怨，苜蓿烟连汉苑愁。",
                "贡赋未全通上国，王师近报下西州。",
                "关山万里同明月，偏照诗人自白头。"
            ]
        },
        {
            "title": "采兰堂",
            "content": [
                "去年采兰兰叶长，今年采兰兰叶短。",
                "秉芳欲寄路漫漫，国香零落风吹断。",
                "莲华峰下采兰堂，永怀佳境不能忘。",
                "上人开窗面山坐，山水含晖吟谢郎。",
                "三生误落夫差国，翠结琼琚香不息。",
                "目断王孙游未归，江南春草连天碧。"
            ]
        },
        {
            "title": "游石湖次韵",
            "content": [
                "黄山高人之所居，金沙花明白石渠。",
                "无钱爱养方外客，有口懒读人间书。",
                "采来青菌总堪食，种得黄精还可储。",
                "郭西十里不一到，题诗为问今何如。"
            ]
        },
        {
            "title": "吴宫四时词（四首）",
            "content": [
                "何处堪销夏，龙舟过洞庭。",
                "谁歌《采莲曲》，江上越山"
            ]
        },
        {
            "title": "飞鲸楼诗",
            "content": [
                "崇楼言言，上下太清。",
                "鸿钟在县，飞鲸是名。",
                "在昔先民，制器尚形。",
                "取类相感，用谹其声。",
                "此方真教，由闻而入。",
                "诞敷法音，昭我玄极。",
                "假物以鸣，与世作则。",
                "震惊大千，群动咸息。",
                "维此积善，灵僧之宫。",
                "爰作斯楼，惊昏启蒙。",
                "侯谁尸之，曰沙门惠公。",
                "胡溃于成，弘誓在躬。",
                "瞻彼飞楼，峙于东海。",
                "华鲸在兹，蒲牢震骇。",
                "苦轮乃轫，音场无碍。",
                "于千万年，迷者永赖。"
            ]
        },
        {
            "title": "王有恒听雨篷",
            "content": [
                "江南雨多春漠漠，蘧篨中宽可淹泊。",
                "坐听萧瑟复瑶琤，若在洞庭张广乐。",
                "木兰之楫青翰舟，斜风细雨不须忧。",
                "笔床茶灶便终日，知我独有沧浪鸥。",
                "廿年携书去乡国，芜城草深归未得。",
                "援琴时作《广陵散》，鱼龙出听天吴泣。",
                "江湖适意无前期，身如行云随所之。",
                "平山堂上看春色，还忆江南听雨时。"
            ]
        },
        {
            "title": "仙家近题刘阮图",
            "content": [
                "白云满地迷行路，溪流百折无由渡。",
                "水上见胡麻，有人双浣纱。",
                "仙家知已近，失喜惊相问。",
                "洞口碧桃开，郎君何处来？"
            ]
        },
        {
            "title": "效飞廉",
            "content": [
                "飞廉事纣偾厥宗，何自上天司八风。",
                "嘘枯吹生在掌握，窃弄神柄贪天功。",
                "四月五月旱太甚，天地翕赫方虫虫。",
                "原田莓莓赤如燎，种不入土啼老农。",
                "雨师鞭霆走群龙，玄云四合零雨濛。",
                "胡为吹云使消烁，更鼓烈焰翻长空。",
                "斯民焦劳亦何罪，得不哀怨号苍穹。",
                "天虽处高听甚聪，汝敢迷罔斧尔躬。",
                "天诛将加不可逭，殛死大荒谁汝恫！"
            ]
        },
        {
            "title": "题黄子久山水",
            "content": [
                "黄公东海客，能画逼荆关。",
                "意尽崎岖外，精深溟滓间。",
                "猿啼明月峡，木落浩亹山。",
                "谷口萝烟暝，骑驴独未还。"
            ]
        },
        {
            "title": "漉酒图",
            "content": [
                "弃官赋归来，田家酒初熟。",
                "脱我头上巾，漉此杯中绿。",
                "独漉复独漉，漉多酒还浊。",
                "酒浊犹自可，世浊多返覆。",
                "桑枯柳亦衰，但有松与菊。",
                "田父晚相过，相与话墟曲。",
                "共醉茅檐下，此生亦以足。"
            ]
        },
        {
            "title": "甲午岁感兴",
            "content": [
                "开极规模自有初，旧章纷乱欲何如？黄河疏凿功何补，楮",
                "币更张术已疏。",
                "西郡少年持国是，中原文学滞公车。",
                "河南寇盗由谁致，天下兵戈遂莫除。",
                "偃月堂深资鬼蜮，伏波军败纵鲸鱼。",
                "百年人物关衰盛，一代经纶属卷舒。",
                "丞相出师应有表，草茅忧国岂无书。",
                "畴能一吐平淮策，为尔排云谒帝居。"
            ]
        },
        {
            "title": "喜晴偶题",
            "content": [
                "今年阴多寒未回，三月尚复雪皑皑。",
                "朝来始觉春意动，溪上忽见桃花开。",
                "东家蝶归苦不早，江南草深还可哀。",
                "中原消息久已断，昔时英雄安在哉！"
            ]
        },
        {
            "title": "次韵奉和见心师游石湖兰若（二首）",
            "content": [
                "楞伽峰如九叠屏，何年截取匡庐青。",
                "方同楚客赋招隐，不学山人吟采苓。",
                "僧蹊尽种苾刍草，梵荚遍写《多罗经》。",
                "诸天只在雨花外，音乐六时来窈冥。¤"
            ]
        },
        {
            "title": "双凤清远堂",
            "content": [
                "因读朱桓《清远记》，知有祗园清远堂。",
                "华云时到五天竺，梧月曾栖双凤凰。",
                "曲槛弹棋春昼永，疏帘散帙午风凉。",
                "欲题好句浑难觅，除是高僧俗姓汤。"
            ]
        },
        {
            "title": "次张士竹草堂韵",
            "content": [
                "西枝草堂西复西，山回谷转路多迷。",
                "蜜蜂出户樱桃发，桑葚连村布谷啼。",
                "自起开门留野鹤，谁能立马候朝鸡。",
                "经时不到云深处，雉子将雏鹿有麛。"
            ]
        },
        {
            "title": "题画马（四首）",
            "content": [
                "前朝王孙善画马，笔迹不在曹韩下。",
                "君看榻上玉花骢，风骨权奇绝潇洒。",
                "却忆至元全盛时，四十万匹皆吾师。",
                "崇天门下宣入贡，太仆牵来亲见之。",
                "李君爱马人莫比，意气相期论万里。",
                "千金买得真骅骝，早晚骑之见天子。"
            ]
        },
        {
            "title": "送僧归日东",
            "content": [
                "碧海蓬莱外，扶桑日本东。",
                "居然成绝域，久矣染华风。",
                "王化能柔远，遐琛亦会同。",
                "佛书龙藏古，梵夹象胥通。",
                "问道来飞锡，浮生若转蓬。",
                "中朝师法在，厚往圣恩隆。",
                "归羡翩翩鹤，吟瞻肃肃鸿。",
                "片帆唯就日，万里若游空。",
                "洗钵鲛人室，焚香海若宫。",
                "将迎烦国主，感叹聚邻翁。",
                "告别行何遽，题诗愧未工。",
                "县知音信绝，徒望海霞红。"
            ]
        },
        {
            "title": "和感寓并杂诗（三首）",
            "content": [
                "有虞昔南狩，死葬苍梧山。",
                "帝子泣幽怨，至今竹斑斑。",
                "重华骨已朽，淳朴何时还。",
                "我欲往从之，洞庭汩孱颜。",
                "梦寐奠灵琐，怀椒候其间。",
                "安得御风去，挥手谢人寰。"
            ]
        },
        {
            "title": "东皋晚望",
            "content": [
                "江虹截雨雨脚断，秋色尽在西南陲。",
                "洞庭若在五湖外，长空洗出双峨眉。",
                "占城稻熟岁字坝，日及花开田姥篱。",
                "杉根倚杖日将夕，寒风落木牛羊来。"
            ]
        },
        {
            "title": "赠四明鬻书单生",
            "content": [
                "古人读书手自写，今人藏书充屋椽。",
                "牙签插架不解读，何异愚翁工守钱。",
                "单生持书入我室，竹光落床乱缃帙。",
                "居贫不能常得书，为我借观留数日。",
                "昔在鄞江识单生，于今白发老于行。",
                "明年偶有江船卖，我欲从君觅《论衡》。"
            ]
        },
        {
            "title": "谢惠橘",
            "content": [
                "洞庭嘉实正离离，满树黄金欲采迟。",
                "香比陆郎怀去后，霜如韦守寄来时。",
                "开尝直想千林晚，包贡空含万里悲。",
                "江汉风尘愁路绝，食新聊得一开眉。"
            ]
        },
        {
            "title": "和感寓并杂诗（三首）",
            "content": [
                "胡雁乘朔风，矫矫厉羽翼。",
                "江南稻粱地，异彼阴山北。",
                "所忧弋者篡，缯缴在寻尺。",
                "奈何随阳侣，自剪排风翮。",
                "岂知絓罗罔，复惧膏鼎鬲。",
                "本不飞冥冥，于今悔何益。¤"
            ]
        },
        {
            "title": "表上人梅",
            "content": [
                "梦入黎云路不分，幽香多在定中闻。",
                "起来写得横窗影，寄与山中满谷云。"
            ]
        },
        {
            "title": "盟鸥轩",
            "content": [
                "客有忘机者，开轩命白鸥。",
                "同心如此水，有约共沧洲。",
                "尔性何其静，吾生亦若浮。",
                "自今期岁晚，风雨亦相求。"
            ]
        },
        {
            "title": "吴宫四时词（四首）",
            "content": [
                "金井落梧桐，茱萸绕殿红。",
                "君王爱秋色，多在馆娃宫。"
            ]
        },
        {
            "title": "吴宫四时词（四首）",
            "content": [
                "宫阙夜如何，风飘宛转歌。",
                "更阑银烛灭，落月在江波。"
            ]
        },
        {
            "title": "吴宫四时词（四首）",
            "content": [
                "柳色暗阊门，霓旌拂晚云。",
                "湖边采香罢，就阅水犀军。"
            ]
        },
        {
            "title": "题画马（四首）",
            "content": [
                "真龙矫矫空大群，奚官牵来气若云。",
                "黄金骨法颇清峻，画者似是曹将军。",
                "驽骀高骧饱刍粟，白驹辕下伤局促。",
                "方今相者多举肥，草画权奇须画肉。¤"
            ]
        },
        {
            "title": "村居图",
            "content": [
                "东村有隐者，素发飒垂领。",
                "几上种树书，门前钓鱼艇。",
                "粳稌风露深，葭菼天水永。",
                "云飞洞庭小，花落春户静。",
                "怀哉古逸民，披图发孤咏。"
            ]
        }
    ]
}