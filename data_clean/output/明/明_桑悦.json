{
    "dynasty": "明",
    "author": "桑悦",
    "intro": "",
    "items": [
        {
            "title": "西昌闲步（二首）",
            "content": [
                "双足能行胜小车，西昌城里尽吾家。",
                "邻僧相约尝新茗，园叟频邀看好花。",
                "文变何须论虎豹，书狂常恐化龙蛇。",
                "晚来占断长天景，闲倚西风送落霞。"
            ]
        },
        {
            "title": "感怀诗（四十首。有序）",
            "content": [
                "织女望牵牛，银汉一水遥。",
                "天缘许会合，秋清正良宵。",
                "张骞取星槎，吴质伐桂桡。",
                "安用人间鹊，腥羽编成桥。¤"
            ]
        },
        {
            "title": "感怀诗（四十首。有序）",
            "content": [
                "逝水激飞轮，滩碓日夜舂。",
                "黉宫养修翰，一息天池通。",
                "鼎食穷水陆，罗衣舞春风。",
                "谁知殷浩废，咄咄能书空。¤"
            ]
        },
        {
            "title": "感怀诗（四十首。有序）",
            "content": [
                "神女隐巫山，重帏罩烟雾。",
                "咳唾堕珠玉，云雨随矩步。",
                "渚宫积妖冶，恩幸怨迟暮。",
                "襄王无正梦，宋玉虚成赋。¤"
            ]
        },
        {
            "title": "感怀诗（四十首。有序）",
            "content": [
                "东方有佳人，靓妆不逾国。",
                "蹇修孰知名，矩步依内则。",
                "行思飞蝶幸，坐受细虫惑。",
                "岂如临江花，落水送春色。¤"
            ]
        },
        {
            "title": "感怀诗（四十首。有序）",
            "content": [
                "伊尹任烹鹄，神尧责牵羊。",
                "置隼蒿棘下，俯看尺鷃翔。",
                "人生各有能，经世属贤良。",
                "欲泛瑶池驾，笑举王母觞。",
                "轻车驾骐骥，庶以周八荒。¤"
            ]
        },
        {
            "title": "感怀诗（四十首。有序）",
            "content": [
                "子牙钓渭滨，不能结网罟。",
                "智哉孙叔敖，乘马忘牝牡。",
                "庭除斩鲜新，山林委苍莽。",
                "圆通应世士，迂疏笑千古。¤"
            ]
        },
        {
            "title": "感怀诗（四十首。有序）",
            "content": [
                "我思翟公门，冷落休张罗。",
                "客去复还来，雀意良足多。",
                "朝朝苍梧云，日日洞庭波。",
                "豪势却无恒，梦觉将如何。¤"
            ]
        },
        {
            "title": "感怀诗（四十首。有序）",
            "content": [
                "长江有鱼目，圆明映清秋。",
                "穿缀作环佩，映带珊瑚钩。",
                "北海波浩荡，风逆无行舟。",
                "鲛人数行泪，滴滴沉中流。¤"
            ]
        },
        {
            "title": "感怀诗（四十首。有序）",
            "content": [
                "天运有兴废，胜国封诸侯。",
                "不见殷微子，白马来朝周。",
                "曹丕既窃据，茅土胙炎刘。",
                "一善良可进，吾思法春秋。¤"
            ]
        },
        {
            "title": "感怀诗（四十首。有序）",
            "content": [
                "剑气冲斗牛，茂先能暗识。",
                "如何迷大权，不见台星坼。",
                "人事既宕冥，天象焉昭晰。",
                "我既乏世用，丱丱安卑职。",
                "天高无厚风，卑楼羽翰戢。",
                "平生经世念，直与日月息。",
                "他时明经中，幸免书隐逸。¤"
            ]
        },
        {
            "title": "题画",
            "content": [
                "浮云出没吞遥岑，小亭日日闲秋阴。",
                "美人如玉不可见，松子自落空山深。"
            ]
        },
        {
            "title": "西昌闲步（二首）",
            "content": [
                "领得春风十载闲，官居更觉近林泉。",
                "儿童尽解迎康节，魑魅犹知喜谪仙。",
                "蝶舞莺歌随酒盏，云情雨意护诗篇。",
                "傍人欲问经纶事，笑指烟花似锦川。¤"
            ]
        },
        {
            "title": "按县",
            "content": [
                "虎士罗立群吏趋，官人端坐如塑泥。",
                "儿童妇女尽嗟叹，传言应诺声何齐。",
                "思玄先生今古眼，大观晋楚如醯鸡。",
                "贫为微官出按县，忍作傀儡随人提。",
                "身边立侍两童子，情话终日贪黔黎。",
                "自书考语号罢懦，筋力只可供锄犁。",
                "治中别驾异令长，似蚁上磨嫌封低。",
                "仰天长笑赋归去，欠我百瓮酸黄齑。"
            ]
        },
        {
            "title": "赠萧时清",
            "content": [
                "十里螺湖如掌平，开门正挹沧浪清。",
                "偶逢道士赠丹诀，闲课山童抄酒经。",
                "昼长燕子飞入户，春尽树阴铺满庭。",
                "近来闻说有奇事，卖药修琴曾到城。"
            ]
        },
        {
            "title": "感怀诗（四十首。有序）",
            "content": [
                "老聃良不死，昨日始著书。",
                "居今苟阅世，临渊语非虚。",
                "吾师有屈伸，任道为卷舒。",
                "薄阴蔽明月，千古清光垂。¤"
            ]
        },
        {
            "title": "感怀诗（四十首。有序）",
            "content": [
                "天地运阴阳，翕翕降甘泽。",
                "孤云一飞扬，民思缠云德。",
                "三事匪酬畀，堂蔑桂薪客。",
                "我有一寸心，炼作补天石。",
                "凭谁激火生，当道焚荆棘。",
                "靡靡行迈人，侯众舆相识。",
                "欲倩彼筋力，载营我家室。",
                "徘徊重徘徊，叹息复叹息。¤"
            ]
        },
        {
            "title": "感怀诗（四十首。有序）",
            "content": [
                "长风合滩水，浩浩同一声。",
                "余音入松竹，又作竿籁鸣。",
                "文章同元气，随物能赋形。",
                "变化莫可测，刘累难持衡。¤"
            ]
        },
        {
            "title": "闻邸报有感",
            "content": [
                "邸报云云天上堕，致政诸公春梦破。",
                "回思多士战礼闱，方向邯郸枕间卧。",
                "先生观尽今古戏，真宰讶予双眼大。",
                "仪秦颊舌鸟关关，许史焰光萤个个。",
                "牛溲世事博孤笑，蝉翼人情消一唾。",
                "孟坚再着人物表，添我新题曰迂腐。",
                "何由得见无名公，同向虚空楼阁坐。"
            ]
        },
        {
            "title": "感怀诗（四十首。有序）",
            "content": [
                "猎猎朔风急，吹尘杂沙砾。",
                "孤雁声嗷嗷，土墓无行迹。",
                "圣主劳遣钺，推车度遥域。",
                "制胜在帏幄，接刃岂中策。",
                "四郊正萧索，墙下草如织。",
                "色干在俄顷，群阴方用职。",
                "逆推离子远，顺数逢亥极。",
                "阳刚恒用事，所守在夷狄。",
                "只消舞干羽，能使有苗格。"
            ]
        },
        {
            "title": "和陶杂诗（六首）",
            "content": [
                "薄宦难展拓，乞身须未老。",
                "素质离染肆，皓皓自堪保。",
                "扳援青云驾，此心如火燥。",
                "匋颜向东市，悔不臂鹰早。",
                "梧桐生夕阴，白月在怀抱。",
                "休嗤应世拙，用以存吾道。¤"
            ]
        },
        {
            "title": "小游仙（十首）",
            "content": [
                "云浮碧落似轻尘，散步闲过析木津。",
                "莫讶神光生两舄，天行是处蹑星辰。"
            ]
        },
        {
            "title": "咏老人灯（二首）",
            "content": [
                "鹤发垂肩俨寿星，儿童扶立耀门庭。",
                "存如掣电何须计，生已垂光不足惊。",
                "虚火上冲心即烁，酸风斜拂眼还明。",
                "繁华阅尽俱萤爝，自许焚身入化城。¤"
            ]
        },
        {
            "title": "感怀诗（四十首。有序）",
            "content": [
                "飞泉出高壑，得地散漫流。",
                "默循河汉矩，到海方尽头。",
                "大人无绳矩，出处心休休。",
                "亿变不同揆，曲折与道谋。",
                "正如阴阳化，参不自由。",
                "时至自生杀，何意为春秋。",
                "请看一隅士，畜水如泥沟。¤"
            ]
        },
        {
            "title": "感怀诗（四十首。有序）",
            "content": [
                "攸绪亲外戚，袁闳世三公。",
                "家门正豪盛，薄视如苓通。",
                "钧天茅椒内，阆苑土室中。",
                "至今高蹈处，穆穆生清风。¤"
            ]
        },
        {
            "title": "感怀诗（四十首。有序）",
            "content": [
                "凄凄重凄凄，棘路驰轮蹄。",
                "高楼烁千仞，雕檐与云齐。",
                "夫君独高据，有路难攀跻。",
                "饮泪与君别，留泪背后啼。",
                "金乌刷炎羽，朝东暮奄西。",
                "一语不得语，相思徒尔为。¤"
            ]
        },
        {
            "title": "和陶杂诗（六首）",
            "content": [
                "江深深为渊，山高高作岭。",
                "江山有定名，渊岭非外景。",
                "兼命体俱温，单性形自冷。",
                "万物易销铄，独有理气永。",
                "忽然幻吾形，何处来此影。",
                "形影共出入，鞍辔随马骋。",
                "欲游造物初，取路在闲静。¤"
            ]
        },
        {
            "title": "小游仙（十首）",
            "content": [
                "白云为被彩霞毡，高枕常凌倒景眠。",
                "却怪两灯常下照，不知日月丽中天。"
            ]
        },
        {
            "title": "小游仙（十首）",
            "content": [
                "胸藏星宿是天文，暗坐光腾五岳云。",
                "侵晓清都挥彩笔，欲书制诰赐茅君。"
            ]
        },
        {
            "title": "感怀诗（四十首。有序）",
            "content": [
                "游气日氤氲，人物生楚楚。",
                "阴阳易之马，天地道之府。",
                "吾身从何来，造化戏剧我。",
                "有我期自丧，欲与未生伍。",
                "天胡凿吾窍，能解乐与苦。",
                "苦乐两相纽，心绪遭织组。",
                "吾生亦错误，错误送千古。",
                "勤除将懒乘，智阙以愚补。",
                "天机自裁断，万象得安堵。",
                "日晴鸟乐奏，风动花姬舞。",
                "结交一欢伯，气味投肺腑。",
                "逍遥随化迁，建德非吾土。¤"
            ]
        },
        {
            "title": "感怀诗（四十首。有序）",
            "content": [
                "仙都鼎湖峰，特立千万丈。",
                "平原远环侍，高岭争揖让。",
                "结庐临绝顶，四海一骋望。",
                "至人骑元气，游戏青冥上。¤"
            ]
        },
        {
            "title": "感怀诗（四十首。有序）",
            "content": [
                "梧桐片月堕，袅袅凉风生。",
                "日中转炎燠，霜雪凝暗零。",
                "手抟初月光，遥寄千里情。",
                "天晴三五夜，是妾寸心明。¤"
            ]
        },
        {
            "title": "感怀诗（四十首。有序）",
            "content": [
                "深山有巨樗，魄旄附生身。",
                "两气合长养，危柯切层云。",
                "王尔栋清庙，贞腐迷赝真。",
                "爪深未穷底，摧折俱为薪。",
                "荀卿依黄歇，宗元厚叔文。",
                "面风运长帚，身豫蒙尘氛。",
                "登天苟无阶，碧海垂丝纶。¤"
            ]
        },
        {
            "title": "和陶杂诗（六首）",
            "content": [
                "朝居白屋内，暮上青云端。",
                "有如出谷鸟，日日望高迁。",
                "我独拙于用，神往箕山巅。",
                "晞发星杓下，沆瀣供三餐。",
                "谋身自有策，拯物怅无缘。",
                "谁知曹子建，老作《处女篇》。"
            ]
        },
        {
            "title": "送春",
            "content": [
                "年换朱颜去，春抛绿酒归。",
                "孤身类蓬转，老眼看花飞。",
                "愁里成新咏，闲中简旧非。",
                "丁宁初夏雨，好长故山薇。"
            ]
        },
        {
            "title": "久雨春寒殊甚杜门不出触景兴怀和文公月夜述",
            "content": [
                "阴雨压春意，坐怯衣裳单。",
                "骚经旧香草，想绿沅湘间。",
                "云深翠凤杳，天阔苍虬寒。",
                "轩軿几时驾，长往游君山。",
                "",
                ""
            ]
        },
        {
            "title": "感怀诗（四十首。有序）",
            "content": [
                "汉武梦舟碣，溺志尤荒淫。",
                "幻术致妖魄，悲歌痛镌心。",
                "轮台转深悔，茂陵树成阴。",
                "圣君育万民，殁祭为明神。¤"
            ]
        },
        {
            "title": "书事",
            "content": [
                "忽闻朝报下銮坡，对酒临风发浩歌。",
                "堪象神功为大武，敢将圣德比元和。",
                "江湖一夜涛声息，山岳千年喜气多。",
                "虮虱小臣心万里，痴将《周礼》暗编摩。"
            ]
        },
        {
            "title": "咏老人灯（二首）",
            "content": [
                "假合分明两鬓秋，鲍郎衫袖带膏油。",
                "衰颜自分随灰灭，急景何妨秉烛游。",
                "得火常时能暖腹，避烟终夜只摇头。",
                "却疑南极星辰现，一点光芒落海陬。"
            ]
        },
        {
            "title": "游仙（二首）",
            "content": [
                "月朔衣文绣，长夜游禁苑。",
                "列宿吐微铓，乘昏造虚馆。",
                "琼楼足清寒，欲进更蹇蹇。",
                "闻说九霄上，皓魄四时满。",
                "黄文邀我游，兰路肃吹管。",
                "何愁失照灼，弦望谅不远。",
                "时去莫我留，更尽更展转。¤"
            ]
        },
        {
            "title": "感怀诗（四十首。有序）",
            "content": [
                "东风扇郊原，天和本无迹。",
                "真宰善调春，酝酿成五色。",
                "万物随质染，化工犹戏剧。",
                "云胡又薄相，间出蓝与碧。",
                "我思白黑帝，鄙吝似无匹。",
                "收藏宝府库，扫荡空山泽。",
                "青帝喜为主，外逞又丧质。",
                "稽首诉晴昊，反贲当用白。¤"
            ]
        },
        {
            "title": "小游仙（十首）",
            "content": [
                "第一修文是子渊，五云阁吏敢争先。",
                "谁传玉诏宣长吉，天上才华黜鬼仙。"
            ]
        },
        {
            "title": "感怀诗（四十首。有序）",
            "content": [
                "异域有海水，一饮人皆狂。",
                "举世何为者，役役日夜忙。",
                "何时骑元气，瑶池览秋光。",
                "饥餐白鹄血，渴饮蟠桃浆。¤"
            ]
        },
        {
            "title": "和陶杂诗（六首）",
            "content": [
                "云布始成雨，事立在能豫。",
                "厚风催大翼，始可图南翥。",
                "半生经世念，暗逐水流去。",
                "与世既以疏，于身亦何虑。",
                "伊吕康四海，此身已难如。",
                "州县吏徒劳，庙堂人要住。",
                "大亏山林宽，而有容我处。",
                "逍遥随化迁，君子何忧惧。¤"
            ]
        },
        {
            "title": "会试感怀",
            "content": [
                "骨肉乐完聚，贫贱生别离。",
                "连年远行役，心死精力疲。",
                "世途所履历，半篇《北征》诗。",
                "兹行怀倍恶，重与诸子辞。",
                "大女甚哽咽，欲语声不随。",
                "意云爷早返，免我日夜思。",
                "次子病初起，阿母亲扶持。",
                "母子相对泣，侍婢亦惨凄。",
                "幼女初发疹，生死未可知。",
                "眼瘇不见我，涕泪寻缝垂。",
                "侵晨当发脚，眷恋住移时。",
                "有爱不忍割，爱反割我肌。",
                "堂上白头父，相送立如痴。",
                "生我乏孝养，重累反相遗。",
                "天晚日色薄，庭叶响枯枝。",
                "萧萧北风急，瘦马那可骑。",
                "欲求斗升禄，活此老少饥。",
                "苦无辟谷术，可免尘网羁。",
                "栗里乞菊本，淮南分桂枝。",
                "三聘不肯顾，清风满茅茨。",
                "卧龙此时起，霖雨八极施。",
                "而我干明主，已枉人共知。",
                "操竽向齐门，定启后世疑。",
                "古来豪杰士，所困惟蒸炊。"
            ]
        },
        {
            "title": "感怀诗（四十首。有序）",
            "content": [
                "东园有奇花，容姿鲜灼灼。",
                "虽是春风开，亦是春风落。",
                "甘霖被郊原，蔓草轻兰药。",
                "所以高冈松，无言树寥廓。¤"
            ]
        },
        {
            "title": "和陶杂诗（六首）",
            "content": [
                "闻有治世音，心中便欢喜。",
                "既为世上人，岂不关世事。",
                "飓风动边徼，此外不留意。",
                "无衣御严冬，只望春阳驻。",
                "龙钟跛蹶徒，乘马诧行驶。",
                "安得双足下，常把四蹄置。¤"
            ]
        },
        {
            "title": "感怀诗（四十首。有序）",
            "content": [
                "藤蔓附高树，宛转寻柯条。",
                "无心若有知，蔑目见自超。",
                "稚松植盆盎，自约几许高。",
                "久安色菁郁，何意干云霄。",
                "我生绝巧识，长大随所遭。",
                "鹏鷃各自足，小大随逍遥。¤"
            ]
        },
        {
            "title": "感怀诗（四十首。有序）",
            "content": [
                "沧海无淫秋，县圃无阳春。",
                "闭关有余辉，素心怀美人。",
                "佩以干霄兰，太阶缀为绅。",
                "积孚动盈缶，下女不可亲。",
                "丹朱凭房后，夷羿妻洛神。",
                "一笑送今古，只用衔悲辛。¤"
            ]
        },
        {
            "title": "小游仙（十首）",
            "content": [
                "仙班济济侍宸官，袖拂红云跨彩鸾。",
                "笑约玉皇香案吏，禹余宫里借花看。"
            ]
        },
        {
            "title": "予既调柳宪长林君待用以书来云柳州山林子厚",
            "content": [
                "三载星沙作宦游，每逢山鸟话绸缪。",
                "鹧鸪知我行不得，杜宇劝人归去休。",
                "泛月诗成湘水夜，看云兴入大沩秋。",
                "安心此日无言语，肯与宗元竞柳州。",
                "",
                ""
            ]
        },
        {
            "title": "感怀诗（四十首。有序）",
            "content": [
                "盎盎临春阁，盈盈珠翠妆。",
                "桃李满庭除，东风有余香。",
                "更衣间罗绮，抚瑟杂宫商。",
                "艳阳好天气，欢乐殊未央。",
                "一朝秋节换，凄雨生洞房。",
                "缅怀素心人，风波隔潇湘。",
                "磨砖作明镜，黯淡无晶光。",
                "照鬓向清水，玄云忽成霜。",
                "兰枯蕙亦槁，芳菲转萎黄。",
                "谁为御寒计，当春独悲伤。¤"
            ]
        },
        {
            "title": "游仙（二首）",
            "content": [
                "少年负奇气，仗剑行九州。",
                "日月委菁鬓，风霜粘紫裘。",
                "湛湛清泠渊，日暮思回舟。",
                "几宿山水窟，梦寐钧天游。",
                "路逢庞眉翁，云是古许由。",
                "相携眺荒冢，迷骨高于丘。",
                "箕山乃蓬岛，颍水即弱流。",
                "凡胎杳难升，路绝三千秋。",
                "吾名在玉简，尘世那能留。",
                "寄语玄真子，迅速驰素虬。"
            ]
        },
        {
            "title": "感怀诗（四十首。有序）",
            "content": [
                "昨日去何之，今日还复来。",
                "寒暑相首尾，年华挽难回。",
                "吾身与造化，拈弄两徘徊。",
                "安能婴世网，胸次生尘埃。¤"
            ]
        },
        {
            "title": "感怀诗（四十首。有序）",
            "content": [
                "逝日不可追，谁能驻光景。",
                "春阳媚花草，荏苒岁华冷。",
                "玄凤德未成，飒下丹山顶。",
                "路逢清冷泉，徘徊照孤影。¤"
            ]
        },
        {
            "title": "感怀诗（四十首。有序）",
            "content": [
                "仲堪昔行役，夜宿岐山岑。",
                "明月照梧桐，上有蟋蟀吟。",
                "何幸两尘耳，听此垂天音。",
                "凤凰噤不语，灭影扶桑阴。",
                "重华去已远，寂寞千仞心。¤"
            ]
        },
        {
            "title": "感怀诗（四十首。有序）",
            "content": [
                "鹦鹉囚于舌，正平累于赋。",
                "琐笼知暗哂，能言君再误。",
                "不见孔颖达，善讲伏深祸。",
                "皇天祚圣明，儒绅纵高步。¤"
            ]
        },
        {
            "title": "宿山寺",
            "content": [
                "夜宿山中寺，翛然物外情。",
                "倚松僧意静，浮竹佛香清。",
                "昏鼠窥灯出，饥乌近钵鸣。",
                "小池生泡沫，似劝学无生。"
            ]
        },
        {
            "title": "同丁秋官凤仪夜坐",
            "content": [
                "哦诗北斗下，清夜殊未央。",
                "长天捩孤影，一雁东南翔。",
                "我心如风露，夏夜亦清凉。",
                "况对秋月坐，肌骨沁寒光。"
            ]
        },
        {
            "title": "感怀诗（四十首。有序）",
            "content": [
                "岭峻波深深，世路多险巇。",
                "推山塞溟渤，大地无成亏。",
                "阔步任所适，万里皆平夷。",
                "古道本如此，夜梦随轩羲。¤"
            ]
        },
        {
            "title": "感怀诗（四十首。有序）",
            "content": [
                "嶰谷有奇竹，能中虞廷管。",
                "九奏鬼神格，阳舒寒谷暖。",
                "新裁作长笛，杳眇传新声。",
                "曲终风不吹，秋色满空庭。¤"
            ]
        },
        {
            "title": "感怀诗（四十首。有序）",
            "content": [
                "大家有广厦，巍巍切云霄。",
                "梁栋飞浮蚁，风雨时漂摇。",
                "平原土肉厚，甘露春如膏。",
                "松榆郁成林，中有百尺蕉。¤"
            ]
        },
        {
            "title": "和陶杂诗（六首）",
            "content": [
                "梧桐一叶堕，落木期已迫。",
                "欲观四海秋，驱车临广陌。",
                "路逢无愁人，举觞浮以白。",
                "授衣节将届，少昊又为客。",
                "安得留太和，四季以为宅。¤"
            ]
        },
        {
            "title": "感怀诗（四十首。有序）",
            "content": [
                "勾践轼怒蛙，鉏商脚祥麟。",
                "万物贡所遭，通遏非缘身。",
                "周礼尽地利，羲经发天真。",
                "拯物有余资，寸璞山嶙峋。",
                "君看乘舆者，进退皆由人。¤"
            ]
        },
        {
            "title": "小游仙（十首）",
            "content": [
                "日轮赫赫起东溟，真火抽添养白庭。",
                "汤谷萧萧万竿竹，裁书少昊借秋声。"
            ]
        },
        {
            "title": "小游仙（十首）",
            "content": [
                "仙童惊报笔生花，万丈长虹缬彩霞。",
                "独进词头三百卷，承恩常醉玉皇家。"
            ]
        },
        {
            "title": "小游仙（十首）",
            "content": [
                "浮鹄山深尽水仙，席红似向火中眠。",
                "春闲置酒邀龙女，新截珊瑚造海船。"
            ]
        },
        {
            "title": "小游仙（十首）",
            "content": [
                "钧天寂寞帝悲伤，下界文章日月光。",
                "欲召昌黎归侍从，特宣玉诏遣巫阳。"
            ]
        },
        {
            "title": "感怀诗（四十首。有序）",
            "content": [
                "我性亦爱水，滔滔流古今。",
                "生物禀津液，润地功泽深。",
                "潴之深潭中，养龙解成霖。",
                "静定谢流动，终具朝宗心。¤"
            ]
        },
        {
            "title": "感怀诗（四十首。有序）",
            "content": [
                "牢落三家村，薜荔垂疏阴。",
                "墙草藉卧犬，庭树楼鸣禽。",
                "深山鹿怀玉，异域鸟吐金。",
                "局促一隅士，可与论高深。¤"
            ]
        },
        {
            "title": "感怀诗（四十首。有序）",
            "content": [
                "侯巴爱鼓瑟，伯牙解鸣琴。",
                "师旷聪可塞，史妠声宜瘖。",
                "齐人适寰宇，耳惬临淄音。",
                "休哉大方士，宅心冥古今。¤",
                "",
                ""
            ]
        },
        {
            "title": "小游仙（十首）",
            "content": [
                "彩霞公署玉楼前，上界尊严紫府仙。",
                "偏记诗仙闲过失，长庚谪后又庭坚。"
            ]
        },
        {
            "title": "同王如斋挥使金宗秩上舍暮春郊行",
            "content": [
                "单衣初试觉身轻，云淡风和雨乍晴。",
                "墨泼小池科斗乱，簧调深院栗留鸣。",
                "飞花逐马疑招饮，落絮依人似送行。",
                "余景老来偏爱惜，可堪白日去无情。"
            ]
        },
        {
            "title": "感怀诗（四十首。有序）",
            "content": [
                "浮云飞不尽，江水流不止。",
                "万物暗禅续，千古尽如此。",
                "孰能初造物，我欲观太始。",
                "天地犹一丸，请问无名子。¤"
            ]
        },
        {
            "title": "秋雨初过即景写兴",
            "content": [
                "凉雨初过白苎轻，夕阳疏影漏中庭。",
                "《四愁》自比张平子，《六笑》堪怜范茂明。",
                "丛竹喧嚣风未定，乱蝉喑哑月初生。",
                "挑灯谩把《离骚》读，一念灵修万古情。"
            ]
        }
    ]
}