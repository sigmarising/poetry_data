{
    "dynasty": "明",
    "author": "高叔嗣",
    "intro": "",
    "items": [
        {
            "title": "文水县驿壁读王司仆德徵诗因和其韵",
            "content": [
                "长涂无骥足，短发有渔舟。",
                "感叹如同日，羁牵自去秋。",
                "寒灯知客意，鸣柝乱人愁。",
                "屏上山川记，何因认汴州。"
            ]
        },
        {
            "title": "再过紫岩寺",
            "content": [
                "受事方从北，持车还向西。",
                "青林含日影，赤坂造天倪。",
                "宦味同鸡肋，官程任马蹄。",
                "苍崖摩遍认，随岁几行题。"
            ]
        },
        {
            "title": "驾出",
            "content": [
                "帝出南郊日，言观黄屋尊。",
                "选神役风伯，徙乐具《云门》。",
                "驰道青阳丽，斋宫紫气屯。",
                "九朝祠礼秘，归待从臣论。"
            ]
        },
        {
            "title": "行至车骑关河南界尽处与亲知别",
            "content": [
                "山河未可尽，行处与春长。",
                "驿路沙俱白，关门柳欲黄。",
                "亲知还自反，离别各相望。",
                "且缓征车发，中心恋故乡。"
            ]
        },
        {
            "title": "晚出都门登寺閤",
            "content": [
                "柳叶桃花雨夜干，今年寒食在长安。",
                "淹留不为依双树，蹭蹬合应笑一官。",
                "行出都门常日暮，到来客舍已春阑。",
                "芳菲满眼心无奈，祇上毗卢閤上看。"
            ]
        },
        {
            "title": "送陈永和钧改官之真定学曩府君教处",
            "content": [
                "厌事尝疑抛县印，之官又见向儒宫。",
                "城临沱水新桥在，路绕恒山旧驿通。",
                "乍到士人应认姓，试询父客几成翁。",
                "经中更废蓼莪讲，坐处青毡恨颇同。"
            ]
        },
        {
            "title": "十一月朔孝义道",
            "content": [
                "山城风物岁将阑，行县初因问俗安。",
                "授历漫惊违一载，趋朝尚记逐千官。",
                "烟钟动阙天微曙，火树熏庭夜不寒。",
                "久忝恩私今始悟，簿书催急驿程难。"
            ]
        },
        {
            "title": "生日",
            "content": [
                "年往望空除，时来循虚至。",
                "明两无留晷，吹万有逸气。",
                "我行淹一周，辰适再值。",
                "束发岁更七，算齿纪将二。",
                "少怀沧洲心，壮损青霞志。",
                "淮禽终异化，魏瓠始同弃。",
                "五游存予欢，三费亡吾忌。",
                "达生庶不疚，乘流随所寄。"
            ]
        },
        {
            "title": "灵石山行",
            "content": [
                "长路天俱远，高山日易昏。",
                "强余疲马意，垂首恋君恩。"
            ]
        },
        {
            "title": "吕潭境",
            "content": [
                "连山望不极，况复楚云长。",
                "万树含春色，孤村带夕阳。",
                "解鞍当古戍，投袂及空堂。",
                "去国日方远，怀君意敢忘。"
            ]
        },
        {
            "title": "移树道上",
            "content": [
                "春园就芜秽，杂树生蒙密。",
                "不知雨露功，长养何多术。",
                "娑婆使人怜，斩伐终余恤。",
                "乘时聊徙植，于以托吾室。",
                "交生两相当，列映直如一。",
                "转令门巷新，遂放鸡豚出。",
                "修修原上风，团团村边日。",
                "纷吾本蹇劣，兼尔抱忧疾。",
                "敢学成都桑，而谋荆州橘。",
                "愿及垂阴成，初志傥此毕。"
            ]
        },
        {
            "title": "秋情",
            "content": [
                "凉风吹庭树，萧然已暮秋。",
                "岁运空云往，客行胡久留。",
                "良时每易失，微志果难求。",
                "余光傥可积，但恐成山丘。"
            ]
        },
        {
            "title": "和汝南见过",
            "content": [
                "晚日留仙辔，凉风劝客尊。",
                "偶然击筑伴，依旧抱关门。",
                "树落千重叶，蓬吹万里根。",
                "病身一如此，谁念在孤村。"
            ]
        },
        {
            "title": "晚步",
            "content": [
                "出门还自笑，复此欲谁亲。",
                "惆怅村头树，归来路口人。",
                "风声兼乱叶，日气抱游尘。",
                "岂不躬耕苦，东看是有莘。"
            ]
        },
        {
            "title": "春日行",
            "content": [
                "大堤花欲然，芳郊草不歇。",
                "冶服谁家子，良辰争驰突。",
                "宝剑本侯家，金鞭自侠窟。",
                "共矜百金装，相夸千里骨。",
                "云散欢未终，月明还城阙。",
                "朱门徒御稀，青楼歌管发。",
                "倡女尽朱唇，贵主俱鬒发。",
                "衣向车中更，烛从坐上没。",
                "谁论墙东生，白面羞干谒。"
            ]
        },
        {
            "title": "归途大名晚行",
            "content": [
                "客心冀早安，川涂争晚涉。",
                "水宿阻风湍，宵行问舟楫。",
                "时见远村明，月出荒城堞。",
                "良时余幸遭，青琐官常摄。",
                "已多绛灌毁，而无金张业。",
                "来往路将疲，出入心独怯。",
                "夜梦守旧闾，劳怀先已惬。",
                "",
                ""
            ]
        },
        {
            "title": "初去都夜",
            "content": [
                "泛舟当日落，解佩及春归。",
                "病比相如是，情方叔夜非。",
                "暖云蒸海气，残月吐洲晖。",
                "今夕孤怀客，谁云伴少微。",
                "",
                ""
            ]
        },
        {
            "title": "汉江春日",
            "content": [
                "汉皋微雨点人衣，江路南冲雁北归。",
                "寓目不堪愁远涉，投身方自愧高飞。",
                "缆牵蘅杜多春气，船泊云霞变夕晖。",
                "未许笠蓑同楚父，来逃荣禄守渔矶。",
                "轶 稿"
            ]
        },
        {
            "title": "再次权店",
            "content": [
                "摄官强四月，被役乃三来。",
                "把炬寻山路，传餐就水隈。",
                "忧荒早头白，忍事竟心灰。",
                "客姓途人记，官程驿吏催。",
                "梁园即此路，何恋不南回。"
            ]
        },
        {
            "title": "被言后作",
            "content": [
                "高材多负忧，洁身易招累。",
                "余生本顽疏，何取当年忌。",
                "守官郎署间，恒若临高坠。",
                "分过每自惊，名微久知愧。",
                "中岁反故丘，三载甘斥弃。",
                "秉操苟不坚，出处成二致。",
                "复此还京邑，长路果颠踬。",
                "赫赫明圣朝，贤俊骈足次。",
                "悬爵待天庭，但非通时器。",
                "人言敢谁尤，默默伤夙志。"
            ]
        },
        {
            "title": "再调考功作",
            "content": [
                "引疾三上书，微愿不克谐。",
                "徙官复在兹，心迹一何乖。",
                "轩裳日待旦，阊阖凌云排。",
                "入属金马籍，出与群龙偕。",
                "积贱讵有基，履荣诚无阶。",
                "但惜平生节，逾久浸沉埋。",
                "既妨来者途，谁明去矣怀。",
                "鸟迷思故林，水落存旧涯。",
                "唯当寻素业，归卧守荆柴。"
            ]
        },
        {
            "title": "三月二日交城大雪",
            "content": [
                "建辰开此月，上巳预今朝。",
                "柳絮寒应未，雪花晚故飘。",
                "轻盈对山榭，点缀爱芳条。",
                "若伴边愁客，经春总不消。"
            ]
        },
        {
            "title": "秋郊雨后",
            "content": [
                "空阔容秋望，虚徐步晚曛。",
                "夷门新夜雨，太室半晴云。",
                "犊放前王地，身野闲客群。",
                "鸟来幽兴惬，谁语遣相闻。"
            ]
        },
        {
            "title": "晓出前林",
            "content": [
                "理栉听鸣禽，搴帷望朝旭。",
                "快然登前林，烟芳纷满瞩。",
                "秋晴带余阴，夜雨生新绿。",
                "道胜绝纷华，情惬关幽独。",
                "在天羡白云，凌风慕黄鹄。",
                "赏心久已违，感此劳中曲。"
            ]
        },
        {
            "title": "逢李淮安",
            "content": [
                "怅别各千里，忽逢指寸心。",
                "明镫不自意，故国乃相寻。",
                "寒馆鸣秋雨，高城结暮阴。",
                "胡为畴昔愿，江海尚如今。"
            ]
        },
        {
            "title": "量移湖南用文谷韵",
            "content": [
                "岁暮边隅客，归来见此身。",
                "马蹄穿欲尽，虎穴到为邻。",
                "漳水经涂旧，湘潭去路新。",
                "我生岂断梗，逐处任飘沦。"
            ]
        },
        {
            "title": "题东门壁",
            "content": [
                "试走夷门道，徘徊念此身。",
                "抱关空有客，虚左竟何人。"
            ]
        },
        {
            "title": "阳曲湾作二首",
            "content": [
                "闲庭芳草日分长，疏雨高槐夏转凉。",
                "一片乡心千里目，青山无数晚苍苍。"
            ]
        },
        {
            "title": "毗卢閤上同伍畴中诸公西望",
            "content": [
                "客来常一上，对此西山平。",
                "向夕檐楹立，凭空閤道行。",
                "杨花飞暮野，雨色动春城。",
                "却恋同携手，都忘羁旅情。"
            ]
        },
        {
            "title": "病起偶题",
            "content": [
                "空斋晨起坐，欢游罢不适。",
                "微雨东方来，阴霭倏终夕。",
                "久卧不知春，茫然怨行役。",
                "故园芳草色，惆怅今如积。"
            ]
        },
        {
            "title": "夏夜同袁德延骑出宿村家",
            "content": [
                "景落息炎氛，轻策稍相试。",
                "微风送林木，皓月临平地。",
                "路远忘前期，情惬随所至。",
                "田父止我宿，茅屋劝客醉。",
                "起步叩天空，仰对明星次。",
                "一贪鸡黍筵，三叹前贤意。",
                "轩冕愁束缚，江海伤憔悴。",
                "且愿为老农，敢谓辞高位。",
                "明发返故墟，努力看身事。"
            ]
        },
        {
            "title": "春夕同李考功道旧",
            "content": [
                "下马春庭夕，明灯夜雨深。",
                "人多新岁感，日有故园心。",
                "磨灭名题柱，凄凉卖赋金。",
                "十年同省旧，谁念各如今。"
            ]
        },
        {
            "title": "酬左舜齐林中冬夕见寄之作（二首）",
            "content": [
                "携手自京都，归心乃畴昔。",
                "岂不恋明恩，久持金门戟。",
                "今日故园身，残岁空堂夕。",
                "含情亦何言，尘耒挂东壁。"
            ]
        },
        {
            "title": "寄亳州薛考功",
            "content": [
                "少年不识字，持戟仕金门。",
                "万事蹉跎岂自料，一官憔悴与谁言。",
                "上书昨日辞天子，还从阙下归田里。",
                "束缚始自重为人，激昂尚欲酬知己。",
                "不悟名轻世果然，翻嫌计晚身如此。",
                "便尔深林学遁栖，家贫那免伏耕犁。",
                "腰镰暮向夷门北，倚仗朝过莘野西。",
                "伐木手营一茅宇，披榛力灌几药畦。",
                "箧中笔砚无时把，肘后诗书坐懒题。",
                "往往顽痴众所疑，悠悠端合困明时。",
                "闻君解语五千字，宅畔仙窟定所知。",
                "此日低头应笑我，平时开口却为谁？"
            ]
        },
        {
            "title": "至苏门山",
            "content": [
                "空山暑气少，临水夏云多。",
                "照影人将老，愁心在夕波。"
            ]
        },
        {
            "title": "少年行",
            "content": [
                "死士结剑客，生年藏博徒。",
                "里中夷门监，墙外酒家胡。",
                "有时事府主，无使击匈奴。",
                "虎颈一侯印，猿臂两雕弧。",
                "誓使名王侍，羞闻边吏诛。",
                "长驱随汗马，转斗出飞狐。",
                "蒲类遂破灭，莎居不支吾。",
                "甲第起北阙，蛮邸开东都。",
                "岂学骠姚将，椒房仗子夫。"
            ]
        },
        {
            "title": "偶题",
            "content": [
                "久为南亩客，况此北窗时。",
                "翻笑陶元亮，应多归去辞。",
                "凉风昨夜起，残雨夕阳移。",
                "坐卧身无事，茫然生远思。"
            ]
        },
        {
            "title": "东郊雨中柬士量",
            "content": [
                "闲居甘绝迹，疏雨对芳原。",
                "念欲开青眼，谁还共绿尊。",
                "林烟旁舍午，野色远村昏。",
                "自笑平生意，无人空闭门。"
            ]
        },
        {
            "title": "星轺驿雨中别林八南还",
            "content": [
                "驿外阴云合，窗中宿雨含。",
                "深岩龙自斗，险路马能谙。",
                "短发星星甚，长愁日日堪。",
                "休将南望泪，归傍二亲谈。"
            ]
        },
        {
            "title": "送别永之",
            "content": [
                "怜君方迁戍，况我婴愁疾。",
                "一别若流云，相从竟何日。",
                "生平托交游，弱冠弄篇帙。",
                "书愿藏名山，功期铭石室。",
                "安知事不就，跌宕情如一。",
                "已矣复谁陈，今亦反蓬荜。"
            ]
        },
        {
            "title": "子脩侍御见过时谢病",
            "content": [
                "郊扉临巨壑，野日照晴空。",
                "柳色春衣上，波光晓镜中。",
                "当轩留驷马，出户倚双童。",
                "欲问朝簪懒，人今卧病同。"
            ]
        },
        {
            "title": "送别德兆武选放归",
            "content": [
                "燕郊秋已甚，木叶乱纷纷。",
                "失路还为客，他乡独送君。",
                "罢归时共惜，弃置古常闻。",
                "莫作空山卧，令人望白云。"
            ]
        },
        {
            "title": "送皇甫博士重补曲周",
            "content": [
                "辞邑初耽寂，攻诗每晏居。",
                "贫家满坐客，闭户一床书。",
                "襆被情何忝，腰章意已疏。",
                "问君趋府处，高兴复何如。"
            ]
        },
        {
            "title": "东原晚望答李鸿渐",
            "content": [
                "东原晚望草烟齐，久卧无心出路迷。",
                "闲立秋风看木落，独行斜日听乌啼。",
                "一官已谢於陵后，百亩才开莘野西。",
                "此地故人应念我，逢人昨有数行题。"
            ]
        },
        {
            "title": "岁暮答许武部廷议怀归",
            "content": [
                "掩閤日愁晚，他乡岁已深。",
                "未能逃世网，岂是恋朝簪。",
                "以我不如意，怜君同此心。",
                "故园春事及，归路傥相寻。"
            ]
        },
        {
            "title": "沁州张源铺",
            "content": [
                "去国三年意，还家此日心。",
                "天寒客路永，日暮众山深。",
                "沙塞人偏老，风霜马不禁。",
                "如何更万里，投迹楚江阴。",
                "入楚稿"
            ]
        },
        {
            "title": "雨后柏井同方体易",
            "content": [
                "疏馆余晴片日晖，阴移高树晚凉微。",
                "自窥水槛人将老，转念山扉客未归。",
                "天畔绿虹临户映，风回白雨过村稀。",
                "荒庭一醉拚君共，呼取村醪兴莫违。"
            ]
        },
        {
            "title": "褫亭闻边事用壁间李川甫韵川甫大梁人",
            "content": [
                "北来烽火震边州，春兴无聊客鬓秋。",
                "得丧此身真是马，姓名与世任为牛。",
                "晴天乱雪吹空壑，落日黄云暗道周。",
                "但有乡心随处似，题诗人满驿前楼。"
            ]
        },
        {
            "title": "太安阻雨有怀都下诸友",
            "content": [
                "苍苍云木变川原，黯黯客愁独掩门。",
                "卧听远舂白日静，起看阴壁绿苔繁。",
                "官名薄劣惭新侣，郎署迟回念旧恩。",
                "强欲题诗报同舍，便应投劾去乡园。"
            ]
        },
        {
            "title": "友人设饮病不赴",
            "content": [
                "荒村犹病卧，空愧故交深。",
                "复有高堂宴，无如伏枕心。",
                "寒郊悬日影，平楚带秋阴。",
                "向夕东城望，宁知伫立吟。"
            ]
        },
        {
            "title": "与客集和氏园",
            "content": [
                "惟君游每接，自余居多暇。",
                "留连上客筵，款曲中园驾。",
                "赋诗芳泉侧，举爵茂阴下。",
                "放心安知忧，携手不能罢。",
                "日气淡将夕，云影垂方夏。",
                "为农信可欢，世自薄躬稼。"
            ]
        },
        {
            "title": "霍开府载酒见过",
            "content": [
                "列坐青郊映，容门画戟雄。",
                "晴原猎骑外，春草舞筵中。",
                "玉珮邀皆至，金尊狎与同。",
                "无将灌园意，错讶楚三公。"
            ]
        },
        {
            "title": "岁暮作",
            "content": [
                "旦夕兹岁改，萧条旅思多。",
                "云物媚晴宇，气候属妍和。",
                "峥嵘新阳至，故景实蹉跎。",
                "感时岂不怀，二纪倏焉过。",
                "栖身惭择木，望道叹伐柯。",
                "如匏吾自系，匪玉孰为磨。",
                "有发日就长，心短独若何。",
                "但云毕夙志，唯力岂知他。"
            ]
        },
        {
            "title": "送别萧司勋",
            "content": [
                "柴门夜语罢，惆怅出前林。",
                "晓日孤村映，秋风落木深。",
                "别来生白发，归去换思心。",
                "还复茅檐下，朝朝鸟雀吟。"
            ]
        },
        {
            "title": "简袁永之狱中",
            "content": [
                "本同江海人，俱为轩冕误。",
                "子抱无妄忧，余有多言惧。",
                "昔来始青阳，今此已白露。",
                "岂乏速进阶，苟得非余慕。",
                "罪至欲何言，直以愚慵故。",
                "众女竞中闺，独退反成怒。",
                "追诵古时人，蒙冤谁能诉。",
                "皇心肯照微，与子齐归路。"
            ]
        },
        {
            "title": "南关晚行",
            "content": [
                "笳声入晚不堪闻，驿路山腰向此分。",
                "洞壑空濛秋雨雪，岩崖突兀石生云。",
                "愁心胡马方频入，寓目冥鸿定几群。",
                "归兴转从今日尽，将因沙塞著微勋。"
            ]
        },
        {
            "title": "阳曲湾作二首",
            "content": [
                "胡天杳杳夏吹风，凉雨濛濛夜已空。",
                "梦入梁园樵采路，觉来身在戍楼中。"
            ]
        },
        {
            "title": "秋夕忆兄",
            "content": [
                "一树秋风落渐多，高天窥鸟莫双过。",
                "欲将远字愁难送，正把新诗闷自歌。",
                "云外楚山移使节，雨中梁苑对耕蓑。",
                "柴门此日谁怜病，情极湘江万里波。"
            ]
        },
        {
            "title": "元日同谷子延赋",
            "content": [
                "雄都盛宾客，车马争驰骛。",
                "芳辰启初年，宴饮多所务。",
                "不知灌园身，何为迷方误。",
                "郊馆抗空壑，山扉启峻路。",
                "良朋平生欢，就我今朝步。",
                "城因并舍登，径为穿林度。",
                "微阴原上明，片日云中露。",
                "青霞照深池，白雪停幽树。",
                "共贪岁欲新，不厌日旋暮。",
                "农田方在兹，君岂数能顾。"
            ]
        },
        {
            "title": "奉酬姜侍御见赠之韵",
            "content": [
                "探奇曾禹穴，能赋岂天台。",
                "长自羞知己，徒言谢上材。",
                "忧加年近老，名在毁重来。",
                "欲去犹增恋，归心寄草莱。"
            ]
        },
        {
            "title": "九日登城楼宋故都门",
            "content": [
                "佳节倚秋城，朋曹晚相逐。",
                "窃怜坎廪心，暂寓登临目。",
                "日落故乡杯，霜寒游子服。",
                "百里览山河，千年看陵谷。",
                "生欣盛时康，追叹亡王促。",
                "帝功颓九五，霸气消百六。",
                "犹能识宫观，但见登樵牧。",
                "纵酒在高楼，悲歌对乔木。",
                "身同司马病，怀异步兵哭。",
                "举头望长天，万里来鸿鹄。",
                "默寻阶除降，独去归茅屋。"
            ]
        },
        {
            "title": "至日晋府拜朝同曹仲礼",
            "content": [
                "王庭肃穆映朝晖，圭景才长暖力微。",
                "此日预沾新岁酒，同时应认旧朝衣。",
                "暂开宫殿陪仙仗，端望云霄拜帝闱。",
                "不到边城时作吏，向来恩遇未知稀。"
            ]
        },
        {
            "title": "雨后有怀子延",
            "content": [
                "骤雨新秋晚，微晴墟落间。",
                "悠然抱藜杖，率尔倚柴关。",
                "空壑才容水，流云故满山。",
                "遥知城市里，应羡此身闲。"
            ]
        },
        {
            "title": "晓起",
            "content": [
                "惆怅空堂晓，萧条秋气阴。",
                "悬窗对疏雨，落叶满重林。",
                "长往怀仙事，端居养道心。",
                "谁知岁复晚，高志莫能寻。"
            ]
        },
        {
            "title": "权店晚行",
            "content": [
                "孤城吹角罢黄昏，归马萧萧向驿门。",
                "衰柳更添霜后色，残流初耗雨余痕。",
                "求田未果青山愿，出守仍衔紫禁恩。",
                "转入乱峰行不进，投身空馆寂无言。"
            ]
        },
        {
            "title": "送管平田先生颁封秦府归省",
            "content": [
                "五等周分国，三王汉世家。",
                "日闻敦帝族，时见遣皇华。",
                "剪土仍鹑首，疏邦自犬牙。",
                "秦关通使节，灞水渡征车。",
                "过邑恩难屡，堂登礼更嘉。",
                "何如北山客，行役动长嗟。"
            ]
        },
        {
            "title": "寄忆茂钦员外",
            "content": [
                "闲居已可欢，况复乘嘉月。",
                "山莺日自鸣，园树皆争发。",
                "出从草际归，行傍村头歇。",
                "临流或嗽齿，倚仗乃散发。",
                "此时正忆汝，振珮趋丹阙。"
            ]
        },
        {
            "title": "次韵田水南见过之作",
            "content": [
                "夜雪连穷巷，朝来片日晖。",
                "故人停驷马，问我掩双扉。",
                "自出知谁是，相看能尔稀。",
                "家僮酿酒熟，猎伴射禽归。",
                "草具成宾馔，木绵对客衣。",
                "岁寒心不浅，日暮意难违。",
                "客兴催花发，农功候鸟飞。",
                "期君前浦泮，预指钓鱼矶。"
            ]
        },
        {
            "title": "壬辰生子",
            "content": [
                "客贺当长至，渠生履岁和。",
                "更衣起自庆，醉酒坐同歌。",
                "身世浮沉甚，田园芜秽多。",
                "吾今只若此，知尔复如何。"
            ]
        },
        {
            "title": "酬蔚士量见过",
            "content": [
                "勿以归来早，其如疾病何。",
                "朝朝故园里，寂寂古城阿。",
                "自入深林牧，闲当大道歌。",
                "知非蒋生径，求仲尔来过。"
            ]
        },
        {
            "title": "定州道",
            "content": [
                "夹岸新杨映广津，客行无绪独愁人。",
                "故园亦有千头树，二月中旬汳水滨。"
            ]
        },
        {
            "title": "得张子家书",
            "content": [
                "晚日照余晴，荒亭暗复明。",
                "归云度深树，飞雨过高城。",
                "蹇劣惭当代，栖迟笑此生。",
                "空持一书札，长叹故人情。"
            ]
        },
        {
            "title": "斋居偶题",
            "content": [
                "自免知何病，重来尚此身。",
                "愁多长畏客，官拙竟随人。",
                "日销空庭印，风添满儿尘。",
                "山田薄亦好，不去岂关贫。"
            ]
        },
        {
            "title": "送别家兄张掖门时谪开州",
            "content": [
                "垂泣一相送，临途无限情。",
                "功名何物是，流落此心惊。",
                "梦里窥乡树，愁边滞帝城。",
                "终朝谁复语，犹去恋尘缨。"
            ]
        },
        {
            "title": "交城县壁",
            "content": [
                "汲黯匡君意，颜延出守情。",
                "凭高无处语，寒日下孤城。"
            ]
        },
        {
            "title": "酬左舜齐林中冬夕见寄之作（二首）",
            "content": [
                "霜叶落渐空，暝鸟飞俱罢。",
                "出门岁已阑，倚树人方暇。",
                "映月眺烟郊，了自见茅舍。",
                "下有饭牛朋，商歌满初夜。¤"
            ]
        },
        {
            "title": "避雨五巉山",
            "content": [
                "鸣雨断还续，连山下复高。",
                "疏慵元自惯，登顿为谁劳。",
                "问馆投身促，防崖著足牢。",
                "客程怜若此，终念反林皋。"
            ]
        },
        {
            "title": "晚趋忻口",
            "content": [
                "云峰聊极目，立马独愁心。",
                "岂直关山远，其如雨雪深。",
                "笳声先入夜，边气迥生阴。",
                "畴昔长征意，蹉跎力不禁。"
            ]
        },
        {
            "title": "与客游宋戴楼城门九老泉上",
            "content": [
                "草郤相携处，田家水郭间。",
                "林风动衣带，泉色照容颜。",
                "软草留堪坐，芳花折与还。",
                "春城一散罢，车马更难攀。"
            ]
        },
        {
            "title": "襄县城东即事",
            "content": [
                "春晴汝岸曲，夜雨襄祠东。",
                "日出冥濛雾，天垂断续虹。",
                "关梁临水闭，驰道与山通。",
                "旦夕龙舆度，千城望幸中。"
            ]
        },
        {
            "title": "宿香山僧房",
            "content": [
                "遽愁春草歇，驱马春山中。",
                "夜宿香深处，闲谭梦复同。",
                "风生近谷满，月照前湖空。",
                "明日西行去，回望此寺东。"
            ]
        },
        {
            "title": "至日省中",
            "content": [
                "惯逐官僚后，欣逢郊礼嘉。",
                "蒙恩赐冬假，拜手庆年华。",
                "暂亦休朝马，闲唯待暮鸦。",
                "人言郎署好，毕竟未如家。"
            ]
        },
        {
            "title": "观游人",
            "content": [
                "大道通游游，倾邑出车马。",
                "玉管移高堂，金鞭临旷野。",
                "尽踏芳草中，时歌花树下。",
                "浩荡春思盈，留连莫愁写。",
                "回看岩石间，憔悴躬耕者。"
            ]
        },
        {
            "title": "晚出曹门北道",
            "content": [
                "晚日郊关迥，寒冬筋骨劳。",
                "不知临旷野，何事走平皋。",
                "斜路孤村引，空园乱木高。",
                "岁阑今去卧，谁认在蓬蒿。"
            ]
        },
        {
            "title": "安肃县寺病居汉阳董玄亮见过时董奉使还阙",
            "content": [
                "门前易水路，下马汉阳人。",
                "野寺天晴雪，他乡日暮春。",
                "相逢一尊酒，久别满衣尘。",
                "不惮王程急，应怜伏枕身。"
            ]
        },
        {
            "title": "归自萧氏园作",
            "content": [
                "到来日已暮，归去恋柴门。",
                "空自山当舍，其如酒满尊。",
                "心知柳叶长，愁见桃花繁。",
                "立马一回首，令人思故园。"
            ]
        },
        {
            "title": "西园再酬谷子延",
            "content": [
                "茅屋还相见，冬郊那可闻。",
                "荒城连冻浦，落照与寒云。",
                "远树行时倚，归途到处分。",
                "留君终日语，犹自日思君。"
            ]
        },
        {
            "title": "与王庸之饮",
            "content": [
                "旅舍背都门，春风酒一尊。",
                "坐看芳草路，回忆故山村。",
                "为客谁称意，逢人未敢言。",
                "留君须醉倒，无奈日黄昏。"
            ]
        },
        {
            "title": "扬州门主人",
            "content": [
                "空林一叶落，茅屋几家秋。",
                "对酒凉风至，开帘古树幽。",
                "相看还自笑，欲去为谁留。",
                "正此夷门下，休猜姓是侯。"
            ]
        },
        {
            "title": "简子阳廷评",
            "content": [
                "终日祇缘此，微官奈若何。",
                "世情堪叹息，身计任蹉跎。",
                "客鬓凉风早，乡心夜雨多。",
                "故交谁复在，无厌数来过。"
            ]
        },
        {
            "title": "始至读书园",
            "content": [
                "疲薾违时好，归来践夙欢。",
                "田园深自托，朋旧肯相宽。",
                "挂壁寻耕耒，刈林选钓竿。",
                "亦知身寂寞，长冀赏心观。"
            ]
        },
        {
            "title": "仲春山行",
            "content": [
                "春事殆过半，客行殊未闲。",
                "流云开白日，微雨点青山。",
                "身世本迟钝，林皋当早还。",
                "烟郊草色长，感此奈愁颜。"
            ]
        },
        {
            "title": "谷司仆田黄门诸公见过",
            "content": [
                "山林高士驾，鸡黍野人心。",
                "不避家贫馔，难忘岁暮寻。",
                "寒城云际拥，晴树雪中深。",
                "谁念平生意，幽栖独至今。"
            ]
        },
        {
            "title": "答谷司仆见问",
            "content": [
                "幸自返中园，非关逃微禄。",
                "方因疾病余，黾勉供樵牧。",
                "春至东郭田，夏来北林木。",
                "时从远原上，日纵平郊目。",
                "野老逢与言，道书间能读。",
                "何为共世人，无事相追逐。",
                "劳君问出处，日暮掩茅屋。"
            ]
        },
        {
            "title": "晓还城休左氏庄",
            "content": [
                "与君枕堤口，共结东城庐。",
                "日出苍林背，回看十里馀。",
                "柴门通大道，村巷隔平墟。",
                "主人心无事，见客头未梳。",
                "累言惟农务，一饭但园蔬。",
                "方当数来往，肯为容篮舆。"
            ]
        },
        {
            "title": "寒食定兴雪中",
            "content": [
                "二月莺花少，千家雨雪霏。",
                "可怜值寒食，犹未换春衣。",
                "积水生空雾，高城背落晖。",
                "忍看杨柳色，从此去王畿。"
            ]
        },
        {
            "title": "再次真定城别陈秉中时自京西还",
            "content": [
                "经途雨雪涉冬春，仓卒重过奈此身。",
                "客舍留人酒瓮熟，官桥系马柳枝新。",
                "河山半折北来路，烽火全惊西望尘。",
                "别去定知头白尽，边隅谁念一征轮。"
            ]
        },
        {
            "title": "宿八角",
            "content": [
                "严更金柝起，杪岁玉关寒。",
                "行侣时相问，边城进更难。",
                "归心惟日夜，客鬓已星残。",
                "仰悟中林羽，投枝亦未安。"
            ]
        },
        {
            "title": "送抑之侍御谪兴国",
            "content": [
                "别离无奈客心烦，直道南迁荷主恩。",
                "临路加餐好自爱，平居握手更何言。",
                "连山楚雨迷官舍，隔县乡音认故园。",
                "君到江州定回首，同游霄汉几人存。"
            ]
        },
        {
            "title": "初秋谷司仆杏山别业",
            "content": [
                "田庐元自接，谈笑竟相从。",
                "是日当农暇，秋风动客容。",
                "开尊临积水，解带挂常松。",
                "欲去城东陌，留连听暮钟。"
            ]
        },
        {
            "title": "星轺驿",
            "content": [
                "万山诘曲此孤亭，远客西行暂所经。",
                "生事不堪头早白，世情无赖眼常青。",
                "深林落日凭轩望，乱叶吟风隔坐听。",
                "寄谢蔚罗当日者，高飞今已入冥冥。"
            ]
        },
        {
            "title": "秋夜直省中",
            "content": [
                "鹊绕瞻阶树，鸡栖入省台。",
                "蒙烟仙署合，悬月琐闱开。",
                "伏枕南天远，听笳北地哀。",
                "潘生应发变，司马倍肠回。",
                "为木同先伐，积薪异后来。",
                "无言秋夜永，申旦自徘徊。"
            ]
        },
        {
            "title": "寓居慈仁寺游览",
            "content": [
                "终日仙宫掩，青松绕殿遮。",
                "到来长春草，行坐落天花。",
                "閤上王城尽，门前官路斜。",
                "微身随处是，何敢叹无家。"
            ]
        },
        {
            "title": "中秋同栗梦吉饮",
            "content": [
                "罢酒俱不乐，开帘望北轩。",
                "寒星出户少，秋露坠衣繁。",
                "散步怜新咏，平居想故园。",
                "空庭今夜月，客思岂堪言。"
            ]
        },
        {
            "title": "送大宗伯介溪公南都十二韵",
            "content": [
                "露板承欢渥，天书拜宠灵。",
                "春官典邦礼，风后佐王庭。",
                "出入登三事，遭逢起一经。",
                "持衡人莫眩，讲殿帝亲听。",
                "妙思黄华句，雄篇绣补铭。",
                "龙文生赤汗，鸾翮奋青冥。",
                "暂枉神都远，同追祖帐停。",
                "二京分化理，八座备仪形。",
                "仙棹花催发，官途柳为青。",
                "微生荷剪拂，孤迹困飘零。",
                "空谢伸眉日，多愁短发星。",
                "公还众所祝，强饭念朝廷。"
            ]
        },
        {
            "title": "再移居",
            "content": [
                "僦居屡傍禁垣西，曲巷重渠路转迷。",
                "万事无能心尽懒，一官何补首常低。",
                "行冲落日时驱马，起伺朝天每听鸡。",
                "跼迹自伤非宦业，纶竿终有故山溪。"
            ]
        },
        {
            "title": "夏日雨后步至白石冈冈人争迎致知余卧前村姓",
            "content": [
                "落日长原独客行，郊园暑歇正新晴。",
                "林悬宿雨千村似，禾入凉飙四野平。",
                "尊酒笑从田父饮，柴门静识古人情。",
                "翻愁人拟陶元亮，前径初无五柳名。",
                "",
                ""
            ]
        },
        {
            "title": "赴晋渡黄河",
            "content": [
                "王程不可缓，去此故园难。",
                "晚日临晴渚，秋风动早寒。",
                "山田十亩废，蓬鬓几丝残。",
                "顾影真成笑，驰驱为一官。"
            ]
        },
        {
            "title": "东壁偶题",
            "content": [
                "皂帽辽东客，青门汉代瓜。",
                "宁知汴水上，更有野人家。",
                "巾服临秋换，壶觞自远赊。",
                "闲身与逸兴，并向物情夸。"
            ]
        },
        {
            "title": "古歌",
            "content": [
                "荆和当路泣，良璞为谁明。",
                "茫然大楚国，白日失兼城。",
                "燕石十袭重，鱼目一笑轻。",
                "古来共感叹，今予益吞声。"
            ]
        },
        {
            "title": "寒食日毗卢閤上寄茂钦",
            "content": [
                "高楼晴出帝城南，杨柳千家夜雨含。",
                "欲换春衣惊客久，况逢寒食思谁堪。",
                "门前归路愁心绕，槛外群峰僻性耽。",
                "凭报故人应相笑，微身何事恋朝簪。"
            ]
        }
    ]
}