{
    "dynasty": "明",
    "author": "王偁",
    "intro": "",
    "items": [
        {
            "title": "左江录似友人",
            "content": [
                "左江江水日潺湲，鸟语莎裳住百蛮。",
                "莫道天涯应在此，交州更隔万重山。"
            ]
        },
        {
            "title": "晚宿双峰驿楼与故人陈哲言别",
            "content": [
                "山暝烟已敛，林凉月初生。",
                "扁舟泊江汜，候吏欣相迎。",
                "登楼引孤兴，开筵坐空明。",
                "杯分剑溪绿，帘卷双峰青。",
                "几席湛碧流，兰气浮冠缨。",
                "泠泠露丛鹊，中夜四五惊。",
                "偶因念物性，终焉感吾情。",
                "十年怀一枝，三匝栖未宁。",
                "兹晨胡为哉，又逐孤云征。",
                "良宵一邂逅，明发增屏营。",
                "萧萧众籁寒，万壑同时鸣。",
                "缄辞别知己，解缆摇行旌。"
            ]
        },
        {
            "title": "送张谦（二首）",
            "content": [
                "醉呼秦淮酒，临歧歌慨慷。",
                "吴姬《小垂手》，一曲春风长。",
                "扁舟不停桡，去路但茫茫。",
                "青山入楚甸，白云思越乡。",
                "岂无壮士怀，击节心飞扬。",
                "凭将绕朝策，一赠囊中装。¤"
            ]
        },
        {
            "title": "感寓（二十首）",
            "content": [
                "龙虎启晋伯，熊罴兆齐封。",
                "豺声馁敖鬼，牛祸成庚宗。",
                "废兴自古来，吾将讯其蒙。",
                "苍旻本何心，至理元冲冲。¤"
            ]
        },
        {
            "title": "赠吴六",
            "content": [
                "少年结客游五陵，布衣落魄喜谈兵。",
                "是时氐羌杀主将，边庭一夕烟尘生。",
                "当筵意气许君死，饮血报仇为知己。",
                "一生猿臂挽两弧，三尺鱼肠走千里。",
                "穷秋绝漠羽书飞，轻身陷阵解重围。",
                "眼看旄头关塞落，手持虏首辕门归。",
                "帐下三杯跃紫燕，众中万岁瞻白衣。",
                "功成幕府失姓字，扁舟归钓沧江湄。",
                "尔来时平复何有，万事蹉跎付杯酒。",
                "昔年莲锷吐星铓，今日茅茨闭虚牖。",
                "丈夫感激惊心魂，平原食客有谁存。",
                "临风夜夜吊孤月，长歌击筑声俱吞。",
                "间来遇我何所为，未言往事先凄其。",
                "鬓毛零落已如此，心迹悠悠谁复知。"
            ]
        },
        {
            "title": "感寓（二十首）",
            "content": [
                "夭夭园中桃，灼灼映绮窗。",
                "窗中有织妇，颜色如青阳。",
                "三年弄机杼，七襄成报章。",
                "成章欲何为，愿以充君裳。",
                "但恐不见察，徘徊空感伤。¤"
            ]
        },
        {
            "title": "感寓（二十首）",
            "content": [
                "金行昔弛驭，胡马窥神州。",
                "腥膻厌神鬼，犬彘轻王侯。",
                "蹴踏五都裂，秽浊三精收。",
                "上天实祸淫，所佑在祥休。",
                "岂伊否泰运，一气恒相遒。",
                "经过览故墟，落日黄云浮。",
                "冥穹不可讯，泾渭方安流。¤"
            ]
        },
        {
            "title": "感寓（二十首）",
            "content": [
                "番番南昌尉，不知名位卑。",
                "上书抱区区，忠恳何由知。",
                "灵乌鸣朝阳，莫为世所希。",
                "终然吴门市，散发招鸱夷。¤"
            ]
        },
        {
            "title": "咏史（四首）",
            "content": [
                "贾生洛阳人，年少有远识。",
                "当其痛哭时，汉祚如磐石。",
                "其言实非狂，四座为动色。",
                "抱火厝积薪，寝食方自得。",
                "长沙卑暑地，自古舞鲲窄。",
                "吞舟讵能容，骥足诚窘迫。",
                "吊湘见微志，感鵩成太息。",
                "浚恒古云吝，夫子亦何极。",
                "驽骀服上襄，騄弃道侧。",
                "卓哉治安书，遗耀在简册。¤"
            ]
        },
        {
            "title": "出鸡陵关",
            "content": [
                "手麾白羽?建}晨出夷关。",
                "夷关春始开，行旅多欢颜。",
                "笑掬青涧流，为洗瘴疠残。",
                "浮云引征佩，共结轻阴还。",
                "前登忘险疲，凭高眺林峦。",
                "却忆征南幕，溟濛海雾间。"
            ]
        },
        {
            "title": "寄答黄伯亨",
            "content": [
                "我马从东来，君车正西去。",
                "有似风吹海上云，天际无心忽相遇。",
                "与君相遇即相知，沥胆输肝无复疑。",
                "虞卿岂顾双白璧，平原轻掷二美姬。",
                "狂歌一斗酒，共醉六屏月。",
                "拂曙登古台，慷慨与君别。",
                "君行五岭南，我阻三山道。",
                "何处我思君，天涯但芳草。",
                "昨朝鸿雁下江烟，衔得君书置我前。",
                "开缄拂冰雪，千里情洒然。",
                "念昔与君多意气，相期岂作桃李妍。",
                "鬃生立堂下，叔向知其贤。",
                "袁宏发朗咏，谢公遂回船。",
                "丈夫一语苟有合，何必结交穷岁年。",
                "我有古干将，绣涩久弃捐。",
                "宁甘困泥滓，耻为儿女怜。",
                "君有长歌向余写，我将古调为君宣。",
                "月明洞口鸣风泉，清商一曲付哀弦。",
                "云山麋鹿可为侣，纷纷薄俗何其偏。"
            ]
        },
        {
            "title": "行路难",
            "content": [
                "倚剑且勿叹，听我《行路难》。",
                "世途反覆多波澜，焦原九折未为艰。",
                "君不见汉谣斗粟歌未阑，长门一夕秋草残。",
                "骨肉之恩尚如此，何况他人方寸间。",
                "又不见绛侯身荣应系狱，贾生终对长沙鵩。",
                "功成更觉小吏尊，才高宁避明时逐。",
                "所以赤松子，远赴中林期。",
                "谁能吴江上，见笑鸱夷皮。",
                "骊龙有珠在沧海，劝君逆鳞勿婴之。",
                "子推介山下，屈原湘水湄。",
                "当时枘凿自不量，至今憔悴令人悲。",
                "行路难，难为言。",
                "沧浪一棹且归去，长安大道横青天。"
            ]
        },
        {
            "title": "感寓（二十首）",
            "content": [
                "玉丽不盈把，德辉照四邻。",
                "段生日偃卧，乃能蕃卫君。",
                "浇风薄士节，自碎明月珍。",
                "求蝉贵明火，俯仰怀古人。¤"
            ]
        },
        {
            "title": "送黄纪事济",
            "content": [
                "宝剑双辘轳，锷吐青芙蓉。",
                "临歧一脱赠，恍若腾蛟龙。",
                "君行感我怀，起视云海空。",
                "百年阅幻境，万里吹飞蓬。",
                "登天览余晖，孰挽蒙汜东。",
                "诗书古有立，贫贱道何穷。",
                "常希日月私，独负雨露功。",
                "长卿卧茂陵，不为世所容。",
                "季子黑貂弊，当年怨秋风。",
                "丹涂困布衣，渭水悲钓翁。",
                "山松落涧草，海鹤羞樊笼。",
                "大运自古来，俯仰那能终。",
                "感兹不成欢，别去何匆匆。",
                "城南登高丘，眺远情所钟。",
                "一水泻寒练，断云引归鸿。",
                "中座击筑心，醉吟气颇雄。",
                "兴落远天碧，思染秋山红。",
                "睽离自兹始，梦绕青林枫。"
            ]
        },
        {
            "title": "过清远峡",
            "content": [
                "两山夹飞流，曲折始东走。",
                "排空殷崩雷，出峡去愈骤。",
                "商人数畏津，渔子骇奔溜。",
                "回澜乍窥渊，迸濑乱泄窦。",
                "上当群石争，下及众川漱。",
                "势齐龙门险，雄长碣石右。",
                "惜哉神禹功，奠画远莫究。",
                "遂令五岭南，别与万灵斗。",
                "我行一停舟，适值风雨候。",
                "崩腾心为徨，滉瀁目已瞀。",
                "篙师戒前征，薄暮不敢逗。",
                "开蓬讶惊湍，宛若群鹭簉。",
                "乃知造化神，兹实亘宇宙。",
                "三复忠信言，呼酒聊独侑。"
            ]
        },
        {
            "title": "感寓（二十首）",
            "content": [
                "照影莫唾井，种葵莫伤根。",
                "伤根葵不生，唾井隳明神。",
                "乐生北去赵，由余西霸秦。",
                "壮士感知己，鄙人惠私恩。",
                "止止且勿哀，千古黄金台。"
            ]
        },
        {
            "title": "长沙怀古",
            "content": [
                "孤城独上思徘徊，何事人间苦弃材。",
                "寂寞湘南烟雨里，贾生还吊屈生来。"
            ]
        },
        {
            "title": "宿乌岩滩",
            "content": [
                "扁舟宿层滩，滩涨夜来雨。",
                "飘飖远客情，寂历榜人语。",
                "登途畏虎迹，突濑逢鳄怒。",
                "东山尚沉冥，推篷几延伫。"
            ]
        },
        {
            "title": "重登岳阳楼望君山",
            "content": [
                "南湖烟水接天流，天际青螺掌上浮。",
                "欲吊湘君何处是，不堪重倚岳阳楼。"
            ]
        },
        {
            "title": "秋暑中寄鲍纪善",
            "content": [
                "出门车马喧，秋炀烈如燀。",
                "不有静者心，兹怀曷由展。",
                "念君守幽素，闭迹同偃蹇。",
                "尘榻鸟字频，闲窗昼丝罥。",
                "谁开蒋生径，独契子云馆。",
                "何时风雨来，一洗烦虑遣。"
            ]
        },
        {
            "title": "前有尊酒行",
            "content": [
                "前有尊酒，我为君寿。",
                "有瑟在筵，有螯在手。",
                "青年既徂，白发被首。",
                "于今不乐，古人奚有。",
                "自昔有言，俟河之清。",
                "人寿几何，云胡不零！起舞傞傞，侧弁以俄。",
                "弗鼓缶而歌，恐大耋之徒嗟。",
                "秋露如玉，下彼庭绿。",
                "良夜未央，胡不秉烛？东陵死利，西山死名。",
                "庄周放达，禹稷躬耕。",
                "吾诚何暇以论此，前有尊酒君须倾。"
            ]
        },
        {
            "title": "咏史（四首）",
            "content": [
                "狐白仅一腋，胜彼千羊皮。",
                "壮士出片言，万诺空奚为。",
                "毛生奉平原，自脱囊中锥。",
                "提携十九人，咤彼犹婴儿。",
                "一语定从盟，不待日昃时。",
                "英风被广座，磊落诚可奇。",
                "知人岂不难，长铗声同悲。¤"
            ]
        },
        {
            "title": "宿桃溪方翁家赠别",
            "content": [
                "清溪一带缘桃花，春来水上流胡麻。",
                "东风寻源泛瑶棹，云中远见山人家。",
                "于兹水木相含景，袅袅松杉乱天影。",
                "少焉林壑众籁鸣，巾舄飞来片云冷。",
                "二三老翁住东陂，薜衣霜雪垂两眉。",
                "自言入山岁已久，不知人世今何时。",
                "传闻有客惊还喜，共荐清泉饭松子。",
                "烟林雾筿不逢人，碧草苔花应满地。",
                "问予何事在尘间，那似山中日月闲。",
                "涧户聊同鱼鸟醉，石床常伴云霞眠。",
                "乍逢灵境真堪悦，区缘未谢还成别。",
                "别后重来定几时，梦绕溪边绿萝月。"
            ]
        },
        {
            "title": "送夏廷简宿怡山兰若",
            "content": [
                "别路绕珠林，秋来落叶深。",
                "一灯今夜雨，千里故人心。",
                "已觉空门幻，还惊旅况侵。",
                "坐闻钟鼓曙，离思转沉沉。"
            ]
        },
        {
            "title": "酥乳",
            "content": [
                "一双明月贴胸前，紫禁葡萄碧玉圆。",
                "夫婿调疏绮窗下，金茎数点露珠悬。"
            ]
        },
        {
            "title": "苍梧道中",
            "content": [
                "驱车九疑道，独鸟东南飞。",
                "看山不觉远，秋云生我衣。",
                "深谷走群籁，半岑明夕晖。",
                "中林有兰茝，薄暮空芳菲。"
            ]
        },
        {
            "title": "车遥遥",
            "content": [
                "车轮何遥遥，西上长安道。",
                "不见车上人，空悲道傍草。",
                "君行日已远，恩爱难自保。",
                "忧来当何如，一夕梦颠倒。",
                "岂无中山酒，一浣我怀抱。",
                "但恐三春华，颜色不再好。",
                "车声何邻邻，风吹马蹄尘。",
                "愿随马蹄尘，飞逐君车轮。"
            ]
        },
        {
            "title": "交州病中录似诸友时军中绝饷以手帖干主帅索",
            "content": [
                "问病寻方事总虚，谩劳车马慰踌躇。",
                "三年玉署兰台笔，学写颜公乞米书。",
                "",
                ""
            ]
        },
        {
            "title": "登采石蛾眉亭",
            "content": [
                "牛渚矶头烟水生，蛾眉亭下大江横。",
                "春归楚树浮空尽，山阻淮云入望平。",
                "琼馆有才堪倚马，锦袍无梦借飞鲸。",
                "停桡欲和《渝州曲》，都付吴歌《子夜》声。"
            ]
        },
        {
            "title": "感寓（二十首）",
            "content": [
                "直木忌先伐，甘井忌先竭。",
                "何为抱区区，昭如揭日月。",
                "至人善闭关，埋照慎不发。",
                "入兽不乱群，虚舟任超越。",
                "襄野迷帝轩，汾阳枉尧辙。",
                "栖心玄灵台，可与人世绝。¤"
            ]
        },
        {
            "title": "感寓（二十首）",
            "content": [
                "我有太阿剑，龙文粲奇章。",
                "精光动星斗，挥霍回阴阳。",
                "淬以金?鹈，衣之古盘囊。",
                "夜深雷雨惊，恐逐风云翔。",
                "刚明易点缺，贵能敛其铓。",
                "用之如发硎，保之在深藏。",
                "去去勿复道，相期霄汉长。¤"
            ]
        },
        {
            "title": "感寓（二十首）",
            "content": [
                "繁条蕴徂谢，清宫媒炎寒。",
                "泾阳擅秦宠，岂得长交欢。",
                "一朝成远间，敛怨东出关。",
                "昔日夭桃华，今同秋草残。",
                "所以龙阳鱼，痛哉涕汍澜。¤"
            ]
        },
        {
            "title": "杨秀才幽居",
            "content": [
                "杨子幽居处，闲窗面远空。",
                "水喧明镜里，云落画屏中。",
                "卷幔留山月，挥弦送晚鸿。",
                "何人问奇字，载酒野桥东。"
            ]
        },
        {
            "title": "感寓（二十首）",
            "content": [
                "大庭昔酣醉，遗此钧天章。",
                "遂令鹑首墟，虎视吞八荒。",
                "嬴基苦莫敦，所恃逾凶狂。",
                "诡命终见夺，百二空苍凉。¤"
            ]
        },
        {
            "title": "感寓（二十首）",
            "content": [
                "吾闻上古初，浑灏本一气。",
                "羲皇肇人文，龙马飒已至。",
                "轩鸿垂衣绅，唐虞臻至治。",
                "标巢邈以远，黼黻日云贵。",
                "云胡苍姬还，玄酒薄真味。",
                "凤衰其如何，寥落匪一世。¤"
            ]
        },
        {
            "title": "感寓（二十首）",
            "content": [
                "公轩处懿鹤，白屋讥千秋。",
                "菉葹盈高阁，申椒掩荒陬。",
                "颀颀东方生，虚为岁星游。",
                "方将猿鹤化，岂为沙虫谋。",
                "归从紫泥海，再弄清浅流。¤"
            ]
        },
        {
            "title": "感寓（二十首）",
            "content": [
                "太白夜食昴，流辉烛天街。",
                "精感动穹漠，君心宁见怀。",
                "白璧忌暗投，徒使按剑猜。",
                "所以狂接舆，凤歌归去来。¤"
            ]
        },
        {
            "title": "九日黄司空招饮不赴书以答之",
            "content": [
                "菊觞萸豆有佳期，客里怜君慰所思。",
                "不是参军招不赴，病来乌帽未胜吹。"
            ]
        },
        {
            "title": "夏日同吕民部宴台山阁书赠邑令沈丙",
            "content": [
                "林吹绕横塘，山亭挹众芳。",
                "琴尊延胜引，环佩集仙郎。",
                "高咏挥麾麈，飞泉激羽觞。",
                "葛薰衣入麝，玉冷簟浮湘。",
                "凤想辞丹掖，鸾缄贮缥囊。",
                "群峰屏遍列，一水镜牵长。",
                "宝瑟频调柱，清歌迥绕梁。",
                "涧花开作对，山鸟下成行。",
                "已判征仙事，还疑倒醉乡。",
                "染尘惭汩没，毕景恣徜徉。",
                "桂域流初魄，松枢促晚凉。",
                "幽期殊未已，书此报河阳。"
            ]
        },
        {
            "title": "东湖春意图为樵门李姚生题",
            "content": [
                "鸳鸯湖上春风软，柳丝无力桃痕浅。",
                "暖烟笼碧水如云，纤纤细草苔香满。",
                "满楼罨画大堤傍，罗绮晴娇绿水乡。",
                "冰弦玉柱新调吕，半蹙双蛾倚淡妆。",
                "?畐双双点晴雾，百劳东飞燕西去。",
                "紫泥谁染天上春，云缄留得相思句。",
                "日暮相思枉断肠，绿波千里共悠扬。",
                "龟甲屏风花梦晓，一抹修蛾镜中小。"
            ]
        },
        {
            "title": "窃见",
            "content": [
                "象牙筠簟碧纱笼，绰约佳人睡正浓。",
                "半抹晓烟笼芍药，一泓秋水浸芙蓉。",
                "神游蓬岛三千界，梦绕巫山十二峰。",
                "谁把棋声惊觉后，起来香汗湿酥胸。"
            ]
        },
        {
            "title": "感寓（二十首）",
            "content": [
                "双精激飞轮，循虚节惊至。",
                "逝川无回波，千秋倏如驶。",
                "浮生日及荣，孰与乔松齿。",
                "君看邙山坟，累累正相似。",
                "鵙鸣群芳歇，大暮同归矣。",
                "谁知清浊间，中有恒不死。¤"
            ]
        },
        {
            "title": "宿巴陵闻笛",
            "content": [
                "玉笛飘残月下声，空江秋入思冥冥。",
                "怪来杨柳移关塞，可是梅花落洞庭。",
                "半夜旅魂随调切，谁家少妇倚楼听。",
                "晓来更觅龙吟处，一点君山水面青。"
            ]
        },
        {
            "title": "雨中过洞庭",
            "content": [
                "昨夜南风起洞庭，晓来湖上雨溟溟。",
                "忽看天际惊涛白，失却君山一点青。"
            ]
        },
        {
            "title": "登黄鹤楼",
            "content": [
                "迢迢江上楼，飞构梯层穹。",
                "黄鹤何年来，结巢白云中。",
                "仙人整羽盖，一往无遗踪。",
                "瑶笙紫河车，潇洒余天风。",
                "至今启重关，呵守虎豹雄。",
                "雕檐敞白日，阑槛标晴虹。",
                "我因驻旄节，登攀兴何穷。",
                "神行万物表，目送双飞鸿。",
                "依依烟际帆，远落三湘东。",
                "霜清楚天碧，树尽荆门空。",
                "长辞愧祢生，高兴怀庾公。",
                "落日下楼去，烟水青濛濛。"
            ]
        },
        {
            "title": "秋夜斋居怀唐泰",
            "content": [
                "高梧月未出，暝色疏烟里。",
                "雍雍鸣雁来，声在秋塘水。",
                "孤灯卷帘坐，寒影对窗几。",
                "青空吹微霜，瑟瑟动轻苇。",
                "援琴不成音，感别在千里。",
                "谁值晨风翰，淮波盼游鲤。"
            ]
        },
        {
            "title": "将进酒",
            "content": [
                "故人手持金屈卮，进酒与君君莫辞。",
                "仲孺不援同产服，孟公肯顾尚书期。",
                "当歌激风和结楚，吴姬《白苎》莫停舞。",
                "黄河东走不复回，白日经天岂能驻。",
                "田文昔日盛经过，朝酣暮乐艳绮罗。",
                "高台已倾曲池废，只今谁听雍门歌。",
                "我有一曲侧君耳，世事悠悠每如此。",
                "子云浪作投阁人，贾生空吊湘江水。",
                "春风南园花满枝，莫待秋风摇落时。",
                "东山笑起徒为侣，乘时莫负高阳池。"
            ]
        },
        {
            "title": "赋得边城雪送行人胡敬使灵武",
            "content": [
                "万里敦煌道，三春雪未晴。",
                "送君走马去，遥似踏花行。",
                "度迹迷沙远，临关讶月明。",
                "故乡飞雁绝，相送若为情。"
            ]
        },
        {
            "title": "水亭夜怀黄八粲林六敏",
            "content": [
                "孤亭水云深，人境自幽绝。",
                "七弦罢鸣弹，桐阴初上月。",
                "偶酌尊中醪，高卧望云阙。",
                "荷露清角巾，松飙濯毛发。",
                "寥寥天籁寒，吟咏了未辍。",
                "志偕南阜隐，兴藉东山发。",
                "同心念离居，中夜思超忽。"
            ]
        },
        {
            "title": "君马黄",
            "content": [
                "君马黄，我马白，二马同嘶出南陌。",
                "南陌东阡夹渭桥，马行平地似青霄。",
                "羁金络月人皆羡，振玉鸣珂意自骄。",
                "朝出相随暮相逐，可怜人马皆如玉。",
                "如何与君生别离，君马东行我马西。",
                "欲知后夜长鸣处，羞对驽骀一万蹄。"
            ]
        },
        {
            "title": "咏史（四首）",
            "content": [
                "达人志莫测，变化犹鹏鹍。",
                "倏忽翔九万，虞罗空见存。",
                "庄生挥楚璧，仲连却秦军。",
                "峻武薄层汉，高情寄浮云。",
                "昔过聊城侧，复经濮水濆。",
                "余风尚不泯，肃肃来清芬。¤"
            ]
        },
        {
            "title": "寄张员外",
            "content": [
                "新年柳色满都城，仙掖朝回听早莺。",
                "日隐层埤残雪在，香传别殿晓寒轻。",
                "瑶池阿母怜方朔，汉室公卿羡贾生。",
                "独笑长卿淹病久，茂陵高卧有余情。"
            ]
        },
        {
            "title": "舟中望匡庐",
            "content": [
                "兹山东南美，植立云霞中。",
                "九叠萦秀色，万古青茸茸。",
                "我怀志灵奇，絓帆喜相逢。",
                "林端望飞瀑，天际数云峰。",
                "香炉紫烟灭，玉镜澄湖空。",
                "飞翠落巾袖，毛发疏天风。",
                "顾此逐行役，无由访仙踪。",
                "长咏远公传，坐忆东林钟。"
            ]
        },
        {
            "title": "感寓（二十首）",
            "content": [
                "商君挟三术，西游诧秦君。",
                "上陈帝王略，邈矣宁见珍。",
                "《阳春》信寡和，《下俚》乃得亲。",
                "孔辙七十周，信哉无停轮。",
                "我有萦纡思，区区向谁陈？。¤"
            ]
        },
        {
            "title": "登月江楼（仙人槎浦也）",
            "content": [
                "朝来一上月江楼，江雨长涵瘴水流。",
                "望断钓槎人已远，青山点点是邕州。"
            ]
        },
        {
            "title": "入西山访张隐士",
            "content": [
                "两崖喷飞瀑，结屋烟萝里。",
                "山人不冠屦，客至同隐几。",
                "独鹤海上归，孤云涧中起。",
                "净扫白石床，风来堕松子。"
            ]
        },
        {
            "title": "题画鹌鹑",
            "content": [
                "原草飘残作雪丝，日斜马上斗归时。",
                "五陵别后伤心事，零落凉州笛里吹。"
            ]
        },
        {
            "title": "感寓（二十首）",
            "content": [
                "团魄载阳焰，终古无亏盈。",
                "因人示朏朓，侧见死与生。",
                "蟾蜍薄阴采，顾兔潜其形。",
                "何当凌倒景，一睹天地精。¤"
            ]
        },
        {
            "title": "送李校尉致仕还江左",
            "content": [
                "雄剑委龙鸣，关河白发生。",
                "功成百战后，老去一身轻。",
                "夜月桓伊笛，秋风骠骑营。",
                "燕歌何处写，曲罢有余情。"
            ]
        },
        {
            "title": "寻小雄仙岩二龙潭值风雨归草堂作",
            "content": [
                "昔人洗玉髓，幽洞驱龙耕。",
                "丹成辍瑶耒，成此秋水泓。",
                "飞崖夹两镜，洞见云霞生。",
                "百鬼不敢啼，雌雄常夜鸣。",
                "有时湍濑寒，几曲流琼英。",
                "清秋堕蟾影，白日闻雷声。",
                "偶兹访灵奇，扫石窥清泠。",
                "洗心盟鸥鹭，濯发解冠缨。",
                "长风动悬罗，飒爽毛骨惊。",
                "飞雨洒而至，万壑秋冥冥。",
                "归途柽桂影，了了心目醒。",
                "到家兴未已，石室披丹经。"
            ]
        },
        {
            "title": "曲江谒张文献祠",
            "content": [
                "停舟曲江浒，吊古谒遗祠。",
                "严严始兴公，遗泽芬在斯。",
                "堂倾风雨萃，碑断苔藓滋。",
                "芳春奠行旅，落日归文狸。",
                "唐宫昔全盛，衡鉴方独持。",
                "弼谐展嘉猷，谠论非诡随。",
                "雍雍朝阳凤，粲粲补衮丝。",
                "侧闻卧病后，九庙烟尘飞。",
                "渔阳突骑来，中华混群夷。",
                "信知砥柱功，用舍同安危。",
                "昭陵铁马空，仙李祚久移。",
                "维余兰菊存，千秋恒若兹。",
                "我来荐微诚，再拜当前墀。",
                "顾瞻庙貌间，风度犹可希。",
                "武溪何淫淫，蓉峰亦巍巍。",
                "只今相业隆，孰与前修期。",
                "临风一长叹，山雨来霏霏。"
            ]
        },
        {
            "title": "题画白翎雀",
            "content": [
                "塞花原草度交河，往日曾随凤辇过。",
                "一自翠华消息断，空将遗恨寄云和。"
            ]
        },
        {
            "title": "宝山兰若",
            "content": [
                "山门隐松桂，花雨浮半空。",
                "金仙青莲居，乃在烟霞中。",
                "石竹覆紫苔，四壁泉濛濛。",
                "因窥一灯影，宴坐万劫同。",
                "众籁清梵音，浮尘愧微踪。",
                "愿言别苦海，永矣投禅宫。"
            ]
        },
        {
            "title": "咏史（四首）",
            "content": [
                "戍役赴关陇，驰车经洛阳。",
                "群公蓊云集，节钺何煇煌。",
                "炎精启初辉，云定神鼎方。",
                "顾瞻瀍涧濒，山川蔚苍苍。",
                "脱挽弃道左，蹑履整弊裳。",
                "叩军陈便宜，炯目如曙光。",
                "折此利害端，吐论何轩昂。",
                "咸秦古天府，百二诚帝疆。",
                "丈夫镜时机，识此理乱章。",
                "一语弃贫贱，笑谈绾银黄。",
                "此儒竟何为，空守蓬蓼场。¤"
            ]
        },
        {
            "title": "题米老山水",
            "content": [
                "海岳庵前觅旧踪，苍茫云树米南宫。",
                "别来几片青山影，都付寒鸥一遂风。"
            ]
        },
        {
            "title": "感寓（二十首）",
            "content": [
                "幽居玩群生，小大俱物役。",
                "嗟嗟羽族微，扰扰亦何极。",
                "鹣鹣共联羽，精卫劳木石。",
                "何如三青禽，尾戴胜侧。¤"
            ]
        },
        {
            "title": "交州即事（二首）",
            "content": [
                "一骑冲严到市桥，夕阳烟树草萧萧。",
                "居人犹指高骈塔，碧瓦朱甍尚未凋。"
            ]
        },
        {
            "title": "龙寺寒泉",
            "content": [
                "灵源沁寒泉，乃在翠微顶。",
                "中有修鳞蟠，白日烟雨暝。",
                "山僧习止观，木客照孤影。",
                "予亦洗心人，坐来白云泠。"
            ]
        },
        {
            "title": "题美人扑蝶图",
            "content": [
                "为惜韶华去，春深出绣帏。",
                "扑将花底蝶，只为妒双飞。"
            ]
        },
        {
            "title": "感寓（二十首）",
            "content": [
                "蚩尤卓长空，汉兵出阴朔。",
                "材官三十万，旌甲蔽墟落。",
                "长驱破轒辒，万里靖寥廓。",
                "朔南无王庭，功成卫与霍。",
                "谁知青塞月，白骨照沙漠。¤"
            ]
        },
        {
            "title": "云鬓",
            "content": [
                "香鬟三尺绾芙蓉，翠耸巫山雨后峰。",
                "斜倚玉床春色去，鸦翎蝉翼半蓬松。"
            ]
        },
        {
            "title": "送僧归越中",
            "content": [
                "锡挑龙河云，衣带越溪雨。",
                "说法方西来，随缘复东去。",
                "松枝偃故房，柏子落庭树。",
                "从此上方遥，人间但凝伫。"
            ]
        },
        {
            "title": "赋得花影",
            "content": [
                "欲拂更纷纷，空香寂不闻。",
                "乱迷芳蝶梦，轻护锦苔纹。",
                "衬月笼书幌，因风扬舞裙。",
                "莫移庭下步，蹴碎一阶云。"
            ]
        },
        {
            "title": "送张谦（二首）",
            "content": [
                "海鹤青云姿，岂解司晨鸣。",
                "时来蹔敛翮，终当游太清。",
                "奔鹑复何知，开口笑沉冥。",
                "饥来不饮啄，再唳长风生。",
                "请看昂藏躯，宁与鸡鹜争。",
                "维应瑶台凤，可与蜚英声。"
            ]
        },
        {
            "title": "交州即事（二首）",
            "content": [
                "莫道平居是百蛮，烟花江月也同攀。",
                "一从烽火连天后，踪有神珠去不还。"
            ]
        },
        {
            "title": "送沙子进赴禄州别驾",
            "content": [
                "客舍酒初香，都门柳色黄。",
                "一官仍别驾，万里赴炎荒。",
                "江路猿声早，山城榕叶凉。",
                "远人劳抚字，且勿厌殊方。"
            ]
        },
        {
            "title": "感寓（二十首）",
            "content": [
                "驱车首阳下，望古怀清芬。",
                "斯人久已化，令名今尚存。",
                "让国就伦命，杀身以成仁。",
                "如何有千驷，寂寞身无闻。¤"
            ]
        },
        {
            "title": "过旧游有感",
            "content": [
                "湿云如醉护轻尘，黄蝶东风满四邻。",
                "新绿只疑销晚黛，落红犹记掩歌唇。",
                "舞楼春去空残日，月榭香飘不见人。",
                "欲觅梨云仙梦远，坐临芳沼独伤神。"
            ]
        },
        {
            "title": "龙州道中",
            "content": [
                "微生易为役，远节恒自持。",
                "夙兴戒前征，万里投南陲。",
                "迢迢古龙州，山猺杂群夷。",
                "浮云翳两曜，众壑昏阴霏。",
                "由兹望明都，尚隔天一涯。",
                "淹留暂停骑，促刺心不怡。",
                "所愧子桑户，中林人见稀。"
            ]
        },
        {
            "title": "长歌行",
            "content": [
                "有泪莫泣鲛人珠，有足莫献荆山玉。",
                "赤心徒使按剑猜，至宝翻令笑鱼目。",
                "千金蹈海称达人，五噫出关西去秦。",
                "负刍不复遇知己，空歌白石南山春。",
                "楚卿弃相复何有，于陵甘作灌园叟。",
                "杂县偶集鲁东门，惆怅胡能事杯酒。",
                "长风萧骚百草残，长铗悲歌涕汍澜。",
                "金台骏骨久已化，瑶水风波不可攀。",
                "畏途羊肠能折轴，缄书为谢云间鹄。",
                "海上三花久负期，醉归谩托平原宿。"
            ]
        },
        {
            "title": "感寓（二十首）",
            "content": [
                "嬴皇虣威武，汉帝非仙才。",
                "玄阙秘灵府，何处求蓬莱。",
                "终遗镐池璧，空献瑶池杯。",
                "但见三泉下，宝衣变寒灰。¤"
            ]
        },
        {
            "title": "短歌行",
            "content": [
                "东风吹花堕锦筵，绿杨半軃青楼烟。",
                "主人自为鸲鹆舞，小妓更奏鸳鸯弦。",
                "当杯入手君不醉，落日已在西山巅。",
                "短歌一拍心茫然。",
                "请看明镜高台上，何须白发悲芳年。"
            ]
        }
    ]
}