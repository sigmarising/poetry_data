{
    "dynasty": "明",
    "author": "史鉴",
    "intro": "",
    "items": [
        {
            "title": "送王静深还合州",
            "content": [
                "风波才定日，舟楫又归程。",
                "月冷猿猨啸，人悲蜀道行。",
                "阵图依旧垒，山势接孤城。",
                "最是临歧别，秋高断雁鸣。"
            ]
        },
        {
            "title": "哭何以高",
            "content": [
                "少日才名重，平生分义亲。",
                "酒多应是病，金尽未为贫。",
                "往事成春梦，残花逐市尘。",
                "天涯为位哭，零落转伤神。"
            ]
        },
        {
            "title": "题僧扇（二首）",
            "content": [
                "湖水泠泠山日低，上方台殿古城西。",
                "春游记得前年事，醉卧竹房听鸟啼。"
            ]
        },
        {
            "title": "秋林会友图",
            "content": [
                "青山巃嵸凝紫霞，飞泉如虹饮渥洼。",
                "枫林接叶红于花，上有鸾鹤下麏麚。",
                "玉楼珠箔仙人家。",
                "仙人颜色长美好，瑶池桃花得春早。",
                "门前石楠秋叶香，满地绿云风不扫。",
                "有客来远方，驱车涉羊肠。",
                "车声到门止，揖让升高堂。",
                "高堂奕奕凌云汉，瑶爵金盘青玉案。",
                "华灯煌煌照宴嬉，汉女湘妃出帷幔。",
                "浮云不行天欲低，回风动地飞花乱。",
                "悲欢离合乐未央，起视明星夜将半。",
                "夜将半，舞且歌。",
                "发激楚，奏阳和。",
                "巧笑两颊生微涡，蛾眉曼雰光腾波。",
                "平生乐事良蹉跎，对此转觉哀情多。",
                "明朝忽惊双鬓皤，其奈流光如箭何！"
            ]
        },
        {
            "title": "和汝其通见寄",
            "content": [
                "雨后蒲芽绿满池，出门闲望莫归迟。",
                "小娃不道人伤别，自炙银簧对月吹。"
            ]
        },
        {
            "title": "观潮歌",
            "content": [
                "鸡声喔喔天未明，大家尽说观潮行。",
                "骑舆徒步相遝，袨服靓妆街市盈。",
                "江头日高潮未生，秋风猎猎笳鼓鸣。",
                "美人狎坐临前楹，娇歌宛转调鸣筝。",
                "须臾欢呼笑相指，一线遥从海门起。",
                "潮头崛起高于城，万雷齐轰骇人耳。",
                "排山倒海天欲倾，回波激射奇态生。",
                "两阵合战兵力劲，戈甲晃晃秋空明。",
                "群儿弄水夸巧捷，撇旋蹙踏如浮萍。",
                "人言潮来信有时，我言潮来不可期。",
                "君不见胡马营沙人有待，潮乎此时信何在。",
                "徒劳日后来不休，万古莫洗钱唐羞。"
            ]
        },
        {
            "title": "舟中偶成（二首）",
            "content": [
                "抱琴循水路转，曳杖看山日斜。",
                "短屐蹑残莎草，小桥流出桃花。"
            ]
        },
        {
            "title": "悼轩公（三首）",
            "content": [
                "青山无数海无涯，城郭逶迤带岸斜。",
                "宿草寒云迷望眼，不知何处葬袈裟。"
            ]
        },
        {
            "title": "悼轩公（三首）",
            "content": [
                "东风吹雪沁春泥，曾借吴僧半榻栖。",
                "惆怅重来不相见，野禽飞上曲阑啼。"
            ]
        },
        {
            "title": "将游金陵夜泊震泽",
            "content": [
                "朝饮平湖酒，宵停震泽航。",
                "从兹登远道，犹未出吾疆。",
                "月隐星光烂，花秾露气香。",
                "路人初不识，笑问客何方。"
            ]
        },
        {
            "title": "刻丝牡丹",
            "content": [
                "中原新尚女真黄，姚魏含羞怨夕阳。",
                "谁挽春风上机杼，又随番使过钱唐。"
            ]
        },
        {
            "title": "狐绥绥",
            "content": [
                "狐绥绥，鬼为侣。",
                "夜啸丛祠作神语，戏舞跳梁从社鼠。",
                "云凝月黑天昏昏，尾摇阴火光如炬。",
                "兴妖作孽天不知，指顾氵虢氵虢雷风随。",
                "社公土伯望尘拜，白望横行九州界。",
                "万民皇皇讹且惊，市肆昼闭空其城。",
                "群巫四出假神命，搜括逮捕何纵横。",
                "巫言神君去天咫，民命由来主张是。",
                "神今下界来求珍，敢有不共随殛死。",
                "明月珠，夜光璧，玛瑙之盘大逾尺。",
                "婆律旃檀苏合香，珊瑚琅玕亚姑石。",
                "此物何由在山泽，巫传神言许输直。",
                "厚估高评动千万，破产倾家责难塞。",
                "黄龙大舶行迷津，柜帛囊金无纪极。",
                "江南真宰哀民穷，封章上奏天皇宫。",
                "天教六丁摄狐鼠，贯以大索囚铁笼。",
                "断狐头，斮狐趾，磔鼠之皮肆诸市。",
                "妖巫殄灭厉鬼亡，四海清宁万邦喜。",
                "真宰之功一言耳，回格天心正人纪。",
                "",
                ""
            ]
        },
        {
            "title": "断桥分手（二首）",
            "content": [
                "近水人家半掩扉，两山楼阁尚斜晖。",
                "断桥无数垂杨柳，总被游人折渐稀。"
            ]
        },
        {
            "title": "寄吴鸣翰湖上",
            "content": [
                "红尘不到三山远，家住蓬壶镜里天。",
                "隔浦落花双屐雨，过门流水一溪烟。"
            ]
        },
        {
            "title": "归经觉王寺憩敷公房",
            "content": [
                "湖上归来日向斜，相随瓶锡访烟霞。",
                "秋声在树疑天乐，桂子零空像雨花。",
                "午供乍修能共饭，朝酲未解更煎茶。",
                "闲身便欲从师住，又被旁人笑出家。"
            ]
        },
        {
            "title": "挽吴都督四十韵",
            "content": [
                "文皇临御日，震怒灭残胡。",
                "下诏求名将，惟君冠武夫。",
                "扬旗频扈从，略地效驰驱。",
                "左广兼追蓐，前茅特虑无。",
                "交绥斩当户，围合走单于。",
                "马骤黄砂碎，膏涂白草枯。",
                "穷兵逾遬濮，喋血度余吾。",
                "入塞长歌凯，还京促献俘。",
                "成功由力战，制胜叩神谟。",
                "爵禄初行赏，山河拟剖符。",
                "丽城分甲第，报宴出宫壶。",
                "倭寇侵辽碣，妖尼煽益都。",
                "徂征连得隽，元恶尚逋诛。",
                "荆楚重防守，江淮更转输。",
                "登台躬讲武，鸣鼓榜衔舻。",
                "叔子风流远，公孙政绩殊。",
                "散金周下士，枉驾礼寒儒。",
                "画壁悬犀甲，华裾被鹿卢。",
                "精光腾闪?龠，尘土暗模糊。",
                "受命南中讨，麾军陇右趋。",
                "瘴云披立帜，蛮鸟避弯弧。",
                "铎鞘难施巧，罗罝喘未苏。",
                "罪人斯授首，获丑放为奴。",
                "郡县斜通海，雷霆直过泸。",
                "浪夷来铸剑，越睒贡调驹。",
                "帝念勤劳久，才宜翊赞须。",
                "禁垣留宿卫，督府管机枢。",
                "盈满常思惧，挥谦每自图。",
                "封章陈老病，舟楫渺江湖。",
                "鄂主园林旧，蘋溪水石俱。",
                "花枝迎舞袖，香月照吹竽。",
                "暮景优游乐，浮生奄忽殂。",
                "庙堂咸悼惜，部曲尽惊呼。",
                "赐葬恩偏厚，星移冢易芜。",
                "冈形侔伏虎，宰树集啼乌。",
                "惨淡悲风起，凄凉落日晡。",
                "爪牙嗟已矣，边鄙属多虞。",
                "往事于今异，雄心死后孤。",
                "有知应指发，如在盍捐躯。",
                "狂客忧时泪，衣巾为尔濡。"
            ]
        },
        {
            "title": "送严宗诚还金陵",
            "content": [
                "相逢俱在客，相送各还家。",
                "聚散犹萍水，登临总物华。",
                "鸟啼新霁晓，风折未开花。",
                "明日丹阳道，轻雷殷去车。"
            ]
        },
        {
            "title": "送胡景明归",
            "content": [
                "岁暮客途远，奈此风雪何。",
                "故人念行役，置酒相婆娑。",
                "高筵无杂宾，欢饮啸且歌。",
                "更长烛易短，乐极哀还多。",
                "良会不可常，别后少经过。",
                "望望天南端，山高水增波。",
                "忽枉寄来篇，恍若闻云和。",
                "",
                ""
            ]
        },
        {
            "title": "观书偶成",
            "content": [
                "竹深门闭乱藤垂，隐几观书欲倦时。",
                "长啸不知风起处，槐花吹落戏鹅池。"
            ]
        },
        {
            "title": "子昂兰",
            "content": [
                "国香零落佩纕空，芳草青青合故宫。",
                "谁道有人和泪写，托根无地怨东风。"
            ]
        },
        {
            "title": "悼轩公（三首）",
            "content": [
                "东楼共倚雪初深，静夜名香伴醉吟。",
                "今度风光又如旧，千家灯火瑀春阴。"
            ]
        },
        {
            "title": "天骄子歌（题《胡人驱马图》）",
            "content": [
                "天骄子，自矜剽勇无与比。",
                "龙沙茫茫千万里，随畜转移无定止，草尽水枯行复徙。",
                "天骄子，繁有徒。",
                "朝姑衍，莫狐奴。",
                "韬弓箙矢气甚都。",
                "前超駃騠后騊駼，什什伍伍驻且驱。",
                "群中五明骨相殊，银蹄玉鼻玄龙躯。",
                "番王示闲暇，揽辔野踟蹰，黄金比余裘白狐。",
                "呼鹰贾勇决云起，驾鹅垂翅声哀呼。",
                "胡姬之装非汉姝，双椎压肩编贝珠。",
                "茜红韦襦下过膝，并马笑语相邪揄。",
                "天骄子，人识尔形，谁测尔情？赞华已死，胡瑰不生。",
                "斗帐起尘久寂寂，忽见此图双眼明。",
                "双眼明，长叹息。",
                "谁能驱之归漠北，汛扫腥膻净区域，戍卒番休事耕植？"
            ]
        },
        {
            "title": "登吴兴慈感寺阁",
            "content": [
                "亭亭高阁倚斜晖，廿载曾从此地归。",
                "往事已随春草换，重来似觉故人稀。",
                "孤城近水青山映，远树和云去鸟微。",
                "欲系扁舟嗟未得，蘼芜新绿钓渔矶。"
            ]
        },
        {
            "title": "游西山",
            "content": [
                "命驾晓行游，游彼西山里。",
                "西山信多奇，况复偕知己。",
                "是时霖雨歇，群峰净如洗。",
                "众芳已销落，余春栖百卉。",
                "厉涧既褰裳，临流还洗耳。",
                "飞来固无匹，韬光匪虚美。",
                "径转迷故蹊，岩幽闭来轨。",
                "人归鸟声乐，日昃樵歌起。",
                "往事良已然，来期尚谁启。",
                "回首谢山灵，吾游未云已。",
                "",
                ""
            ]
        },
        {
            "title": "和张东海韵",
            "content": [
                "墨花成阵醉题诗，宝带桥头客散时。",
                "记得松陵南下路，驿楼听雨鬓丝丝。"
            ]
        },
        {
            "title": "和答吴廷晖（二首）",
            "content": [
                "竹径阴阴厚绿苔，荜门长日未曾开。",
                "春风是处皆花柳，那得闲心去看来。"
            ]
        },
        {
            "title": "题僧扇（二首）",
            "content": [
                "乌啼花落自年年，古寺依然野水边。",
                "惆怅旧游零落尽，几多心事不如前。"
            ]
        },
        {
            "title": "荻溪道中",
            "content": [
                "摇摇理舟楫，杳杳事徂征。",
                "溪姓犹缘荻，村名半带城。",
                "冻云含雪意，老树挟风声。",
                "霜月欺寒雁，寥寥中夜鸣。"
            ]
        },
        {
            "title": "游宝石山有怀旧游诸友",
            "content": [
                "淫雨日潺潺，朝来稍停倦。",
                "出门望西湖，如见故人面。",
                "主人远追随，况乃集文彦。",
                "共言春将归，与子同饮饯。",
                "徙倚被层阑，逍遥寄华燕。",
                "畅心风振衣，属耳泉鸣涧。",
                "嗟彼牛山游，胡为泪如霰。",
                "",
                ""
            ]
        },
        {
            "title": "送张方洲",
            "content": [
                "草浅花娇溪水新，东风酿作野亭春。",
                "相思明日重来此，只见花枝不见人。"
            ]
        },
        {
            "title": "饮马长城窟行（壬辰岁，闻西师失利作）",
            "content": [
                "羽书日夜至，匈奴寇三边。",
                "候骑至朝那，烽火照甘泉。",
                "车攻马亦同，兵精甲且坚。",
                "挟辀起微衅，拔棘终为愆。",
                "解怨殉国难，不闻廉蔺贤。",
                "师克贵在和，力分由不专。",
                "行行靡神速，观望谁当前。",
                "一败竟涂地，兵甲满山川。",
                "献俘既无闻，饮至亮茫然。",
                "我生抱微志，夙览孙吴篇。",
                "虽非肉食者，国忧躯欲捐。",
                "上书求自试，请为士卒先。",
                "长组系单于，穷追过祁连。",
                "功成报明主，辞赏归园田。",
                "",
                ""
            ]
        },
        {
            "title": "寄友（二首）",
            "content": [
                "柴门流水钓矶闲，梦绕天涯鬓已斑。",
                "酒债诗逋还未了，又随人去看青山。"
            ]
        },
        {
            "title": "松陵夜泊",
            "content": [
                "城阴分手即天涯，岭树江云别路赊。",
                "未到故园犹是客，忽闻乡语似还家。",
                "灯前今夜愁无寐，镜里明朝鬓有华。",
                "欲问归舟何处宿，月明和雁在芦花。"
            ]
        },
        {
            "title": "临清轩",
            "content": [
                "达人尚幽胜，葺宇临清流。",
                "清流宜濯缨，深渚可容舟。",
                "微风荡生澜，木叶下惊秋。",
                "流响归空房，浮光映高楼。",
                "芙蓉缘极浦，杜若被芳洲。",
                "于焉事栖息，驾言聊出游。",
                "境胜良自惬，虑淡信无求。",
                "",
                ""
            ]
        },
        {
            "title": "塞下曲（二首）",
            "content": [
                "衰草茫茫古塞平，昔人曾此筑长城。",
                "西风吹卷胡尘起，吹入中原损汉兵。"
            ]
        },
        {
            "title": "杜东原酬意图",
            "content": [
                "美哉延绿亭，水竹含清秀。",
                "中有鹿冠翁，枕书眠白昼。",
                "云卿通家子，翘思远相候。",
                "执手问平安，呼童列觞豆。",
                "林深暑气消，牖启凉风透。",
                "鸟哢疑宫悬，檐流乱山溜。",
                "杯行不知辞，食进时起侑。",
                "乐事难具陈，奇文每相叩。",
                "翁言吾老矣，此会岂云偶。",
                "题诗写新图，醉墨满襟袖。",
                "有暇能再来，毋论雨今旧。",
                "",
                ""
            ]
        },
        {
            "title": "寄友（二首）",
            "content": [
                "与君倾盖二毛初，别后无由数寄书。",
                "江上逢人问消息，红妆随马射游鱼。"
            ]
        },
        {
            "title": "丙午岁予初度题像",
            "content": [
                "自我得尔来，忽忽已三载。",
                "忧乐不相关，贫病安能浼。",
                "兹辰遇初度，举酒一相洒。",
                "我貌日就衰，尔颜长不改。",
                "过此复几时，应知愈不逮。",
                "观者问为谁，曰我咸疑绐。",
                "惟余旧亲识，追想为尔拜。",
                "茫茫天地间，岁月不相待。",
                "终当委运去，谁亡复谁在。",
                "谓是无所知，言非亦何解。",
                "一笑两茫然，浮萍渺沧海。"
            ]
        },
        {
            "title": "寄杭州友人",
            "content": [
                "西湖湖上水初生，重叠青山接郡城。",
                "记得扁舟载春酒，满身花影听啼莺。"
            ]
        },
        {
            "title": "题扇",
            "content": [
                "水绕青山去复回，有时浮送落花来。",
                "东风吹乱垂杨柳，欲倩游人为解开。"
            ]
        },
        {
            "title": "送吴禹畴之广东宪副任",
            "content": [
                "持节遥遥五岭行，瘴烟蛮雨避前旌。",
                "已知吏戢无渔猎，莫倚时平弛甲兵。",
                "诗句拟从官长学，舶船多候海风生。",
                "隐之自是君家事，不为贪泉易此情。"
            ]
        },
        {
            "title": "题许子厚扇",
            "content": [
                "好山多在石湖西，草色新年绿未齐。",
                "亭子半开修竹里，一帘春雨鹧鸪啼。"
            ]
        },
        {
            "title": "送梅刑部郎彦常",
            "content": [
                "临江理舟楫，驾言辞故乡。",
                "故乡非不安，忧君未能忘。",
                "握手一长叹，出门何慷恺。",
                "所遇无险夷，行行尽周行。",
                "老骥志千里，游子怀四方。",
                "圣朝虽致治，庶事未尽康。",
                "江南多苦雨，江北多愆阳。",
                "遗民日啼饥，已空糟与糠。",
                "救荒岂无政，何能补流亡。",
                "秋高胡马肥，征师守边疆。",
                "行者犯锋镝，居者供糇粮。",
                "遣使出监护，冠盖恒相望。",
                "未闻奏捷功，声势徒张皇。",
                "君昔在郎署，明刑凛秋霜。",
                "仁声久洋溢，远追于与张。",
                "莫以合烛故，爱此东壁光。",
                "丈夫得行道，离别何足伤。",
                "",
                ""
            ]
        },
        {
            "title": "断桥分手（二首）",
            "content": [
                "日暮桥边酒棹回，更因残唱送余杯。",
                "人生易老春光暮，能为看山几度来。"
            ]
        },
        {
            "title": "夜宿乌镇有怀同游诸君子（二首）",
            "content": [
                "两两归舟晚渡关，孤云倦鸟各飞还。",
                "月明乌镇桥边夜，梦里犹呼起看山。"
            ]
        },
        {
            "title": "飞来峰",
            "content": [
                "久图山泽游，苦为风雨款。",
                "惊雷破重阴，及晨光已显。",
                "逶迤入幽深，厉揭渡清浅。",
                "灵山传飞来，合涧互回转。",
                "萝垂手可扪，松高盖惟偃。",
                "阳厓丹霞凝，阴洞苍雪满。",
                "秀色如可揽，绝惸竟谁栈。",
                "众窍因风号，群芳迟春衍。",
                "追念平生欢，历历犹在眼。",
                "匪无新相知，已少旧游伴。",
                "老僧久见招，相携集闲馆。",
                "解衣任盘礴，览物适萧散。",
                "形忘虑则消，情至心莫展。",
                "寄言同怀人，对酒歌勿缓。"
            ]
        },
        {
            "title": "吴廷晖水榭（二首）",
            "content": [
                "溪声到枕惊春梦，露气入帘生夜寒。",
                "自起开门看明月，和花移过曲阑干。"
            ]
        },
        {
            "title": "邦彦饮湖上暮归过保叔大呼求见因赍酒出寺饮",
            "content": [
                "半山遥听故人歌，枉驾能为晚寺过。",
                "饮酒莫辞还秉烛，重来花事恐无多。",
                "",
                ""
            ]
        },
        {
            "title": "饮乌步顾氏村居有作",
            "content": [
                "去郭逾千步，淳风自一乡。",
                "日斜鱼市集，岁久水祠荒。",
                "草色遥连浦，花枝半出墙。",
                "西南山更好，欲渡苦无梁。"
            ]
        },
        {
            "title": "口号",
            "content": [
                "黄鸟嘤嘤柳絮飞，送君无计伴君归。",
                "一春买遍金陵酒，落尽红香万绿肥。"
            ]
        },
        {
            "title": "秦淮歌",
            "content": [
                "停君金叵罗，听我秦淮歌。",
                "长江西来几千里，沿洄直入台城里。",
                "浮青荡绿南北流，至今犹号秦淮水。",
                "秦淮之水能容舟，秦淮之上花满楼。",
                "美人卷帘垂玉钩，太白仙人清夜游，酒酣乘月往石头。",
                "棹歌渡淮水，倒披紫绮裘。",
                "英风撼五岳，豪气隘九州。",
                "迩来四千四百九十五甲子，无人继此移山倒海之风流。",
                "水光依然月如故，断云零落令人愁。",
                "岂无清歌与美酒，与子碌碌诚堪羞。",
                "我歌秦淮歌，送君秦淮去。",
                "城西酒楼在何处，主人今非旧孙楚，且须痛饮歌达曙。",
                "达曙歌，醉方寝，笑压吴姬股为枕，满身模糊覆宫锦。",
                "明年我亦泛秦淮，手解金龟就君饮。"
            ]
        },
        {
            "title": "门有车马客行",
            "content": [
                "翩翩南回雁，哀鸣向秦飞。",
                "道路非不远，乘时安可违。",
                "门有车马客，驾言归故庐。",
                "关中天下险，山河尽城池。",
                "云胡失保障，匈奴忽来兹。",
                "传闻入北地，民物多伤夷。",
                "岂无霍去病，能不以家为。",
                "胡来闭城守，胡去扬兵追。",
                "如何秦陇间，到处成疮痍。",
                "凭君谢诸将，全躯岂男儿。",
                "努力事扫除，勿令蔓且滋。",
                "请看麒麟阁，功臣亦人为。",
                "",
                ""
            ]
        },
        {
            "title": "湖上暮归",
            "content": [
                "鸭群呼去水云空，香滴葓花露气浓。",
                "僧寺茫茫看不见，暮烟生处忽闻钟。"
            ]
        },
        {
            "title": "舟中偶成（二首）",
            "content": [
                "清泽庄头钓艇，奉先院里禅床。",
                "绿树数声啼鸟，青山一抹斜阳。"
            ]
        },
        {
            "title": "塞下曲（二首）",
            "content": [
                "城下黄河城外山，羌儿骑马唱歌还。",
                "碛西亦有闲花草，莫信春光不度关。"
            ]
        },
        {
            "title": "神乐观集送沈启南",
            "content": [
                "暮春和气畅，冠绅集城隅。",
                "振策闯奇纵，流目眄灵区。",
                "圜丘郁中天，皇矣神明居。",
                "交龙丽瑶砌，挚兽缘金铺。",
                "川梁架流虹，灵泉激深渠。",
                "嘉树夹道生，芳柯缀丹敷。",
                "奏风何泠然，钧天张清都。",
                "娱戏易永日，列筵湛清酤。",
                "彼美丘园客，逝将赋归与。",
                "羁萦怨迟暮，临风发长吁。",
                "",
                ""
            ]
        },
        {
            "title": "喜张子静见过诗送其归兼柬沈彦祥",
            "content": [
                "扰扰百年内，相逢能几回。",
                "折麻空有意，抱病强登台。",
                "苕水太湖接，故人今雨来。",
                "因风问东老，何日共深杯。"
            ]
        },
        {
            "title": "夜宿乌镇有怀同游诸君子（二首）",
            "content": [
                "风荡彩舟明月中，鸳鸯湖上水如空。",
                "城中年少能歌舞，也学蛾眉故恼公。"
            ]
        },
        {
            "title": "巾子峰会集次刘邦彦韵",
            "content": [
                "把酒看山色，重来不改青。",
                "十年一梦过，四客两人零。",
                "花补移春槛，船当择胜亭。",
                "相逢且行乐，白日为谁停。"
            ]
        },
        {
            "title": "为僧朗碧天题扇寄人",
            "content": [
                "玉篪峰下雨来时，索我闲吟寄远诗。",
                "蕉叶满庭松子落，竹林啼鸟豆花垂。"
            ]
        },
        {
            "title": "和答吴廷晖（二首）",
            "content": [
                "一春多雨更多风，犹有残花茂草中。",
                "纵使君来不堪赏，冷香和露泣微红。"
            ]
        },
        {
            "title": "紫阳庵",
            "content": [
                "玉光薰天天帝怒，敕遣天丁劈雷斧。",
                "电扫霆驱葬海中，散落南山把山补。",
                "龙血淋漓凝紫琼，玉枝瑶草交莹英。",
                "桂影兰香泣秋色，仙妾坐花吹玉笙。",
                "千年老鹤噤不语，萧飒蛾眉愁神妪。",
                "东望蓬莱一水间，黄尘霏霏正如雨。"
            ]
        },
        {
            "title": "曹颙若载过访以诗赠别",
            "content": [
                "一樽相对思依依，老大空悲始愿违。",
                "华发镜中看渐短，故人天际信来稀。",
                "黄梅雨少河流浅，绿树阴多日景微。",
                "欲把渔竿江海上，却愁风浪湿荷衣。"
            ]
        },
        {
            "title": "吴廷晖水榭（二首）",
            "content": [
                "花蹊柳浪带回溪，碧簟眠风近鸟啼。",
                "芰荷出水青青小，频语行舟棹过西。"
            ]
        },
        {
            "title": "题僧画（上有沈启南题跋）",
            "content": [
                "倪迂死后犹存画，权衲图来更有诗。",
                "头白老南重题品，董元曾是巨然师。"
            ]
        },
        {
            "title": "送黄景新归豫章",
            "content": [
                "西风雨打梧桐湿，有客升阶作长揖。",
                "面熟无烦道姓名，试问行年惊四十。",
                "四十年中二十边，与君相会在东禅。",
                "丰姿皎皎囊中玉，才艺便便山下泉。",
                "啸咏或过僧饭后，醉眠时在佛灯前。",
                "别来许久今重见，却恨流光疾于电。",
                "我尚淹为陇亩民，君今已挂天官选。",
                "谁知复作故乡行，水远山长无限情。",
                "射日匡庐湓浦道，齐云滕阁豫章城。",
                "豫章城，风日清，青枫叶落水波平。",
                "孤鹤横江秋度影，商船吹笛夜闻声。",
                "王师尚有虔州讨，愿得来书报息兵。"
            ]
        },
        {
            "title": "乐清",
            "content": [
                "未老成归计，房开只树林。",
                "青山尘外相，明月定中心。",
                "近水行秋影，焚香坐夜深。",
                "世人寻不见，惟听海潮音。"
            ]
        },
        {
            "title": "夜宿吴原博太史修竹馆时与陈玉汝别",
            "content": [
                "晚过修竹园，主人故所知。",
                "知故义不薄，执手言相思。",
                "复有青云士，远行从此辞。",
                "北风何烈烈，万籁鸣参差。",
                "向夕继以烛，壶觞相为持。",
                "独鹤失其雌，中夜鸣声悲。",
                "会面不可常，况逢生别离。",
                "各各重自爱，冀以奉前规。",
                "",
                ""
            ]
        }
    ]
}