{
    "dynasty": "明",
    "author": "郭登",
    "intro": "",
    "items": [
        {
            "title": "筝",
            "content": [
                "谢傅勋劳未可轻，从容谈笑却秦兵。",
                "君王何事生疑阻，惭愧桓伊为抚筝。"
            ]
        },
        {
            "title": "竹轩为阮公振赋",
            "content": [
                "清啸寥寥久不闻，更开三径避嚣氛。",
                "白头自拟存高节，青眼相看独此君。",
                "当户碧云晴袅袅，隔帘苍雪昼纷纷。",
                "如今林下闲人少，每坐无言到日曛。"
            ]
        },
        {
            "title": "蠹鱼",
            "content": [
                "琐琐如何也赋形，虽无鳞鬛有鱼名。",
                "元来全不知文意，干向书中度一生。"
            ]
        },
        {
            "title": "孟撒军中新春",
            "content": [
                "远赞元戎扫麓川，异乡今日又新年。",
                "青阳令转东风里，黄道春回北斗边。",
                "扰扰兵戈犹选将，珊珊环佩想朝天。",
                "愿摅忠赤勤功业，散作甘霖洗瘴烟。"
            ]
        },
        {
            "title": "过安南卫",
            "content": [
                "绝顶见孤城，征骖向晓行。",
                "鸟啼多异响，花发不知名。",
                "石涧闲云碓，山田趁火耕。",
                "愁闻耆老说，三月未曾晴。"
            ]
        },
        {
            "title": "送岳季方承命释累回京",
            "content": [
                "蚤登黄阁赞经纶，欲报君恩敢爱身。",
                "青海四年羁旅客，白头双泪倚门亲。",
                "鸣榼又喜趋仙仗，补衮还思用旧臣。",
                "谩道归来心便了，天涯多少未归人。"
            ]
        },
        {
            "title": "自饮",
            "content": [
                "我貌不逾人，幸自心不丑。",
                "清晨对明镜，白发惊老朽。",
                "知音苦难遇，时事不挂口。",
                "朝盘堆苜蓿，且饮杯中酒。",
                "倾阳忽西下，不谓沉酣久。",
                "山童笑相语，一醉须一斗。",
                "边城曲米贵，未审翁知否。",
                "不惜典衣沽，但问谁家有。"
            ]
        },
        {
            "title": "秋日至城南草堂",
            "content": [
                "渡水登山到草堂，田家香稻喜新尝。",
                "墙边薜荔秋多雨，池上芙蓉夜有霜。",
                "看竹每寻扶老杖，借书先录养生方。",
                "白头自笑归来客，况复江南是故乡。"
            ]
        },
        {
            "title": "金凤",
            "content": [
                "凤德可怜衰已久，梧桐枯槁竹槎。",
                "自从云黯苍梧野，化作人间小草花。"
            ]
        },
        {
            "title": "陶渊明",
            "content": [
                "渊明宰彭泽，月请米五斗。",
                "折腰乡里儿，浮名真可丑。",
                "凤凰不啄粟，岂肯同鸡口。",
                "悠然见南山，竟掷怀中绶。",
                "篱边几丛菊，门外五枝柳。",
                "不负头上巾，且尽杯中酒。"
            ]
        },
        {
            "title": "梅子",
            "content": [
                "馋心才说齿生津，风味虽严恐未醇。",
                "莫倚调羹全待汝，世间还有皱眉人。"
            ]
        },
        {
            "title": "又过镇南州",
            "content": [
                "万里狼烟去复回，征衫风露黯黄埃。",
                "一年寒食梨花近，二月春晴燕子来。",
                "绿水亭前罗带绕，碧山窗外画屏开。",
                "经过每爱弦歌宰，骥足终非百里才。"
            ]
        },
        {
            "title": "送岳季方还京",
            "content": [
                "登高楼，望明月，明月秋来几圆缺？多情只照绮罗筵，莫",
                "照天涯远行客。",
                "天涯行客离家久，见月思乡搔白首。",
                "年年尝是送行人，折尽边城路傍柳。",
                "东望秦川一雁飞，可怜同住不同归。",
                "身留塞北空弹铗，梦绕江南未拂衣。",
                "君归复喜登台阁，风裁棱棱尚如昨。",
                "但令四海歌升平，我在甘州贫亦乐。",
                "甘州城西黑水流，甘州城北胡云愁。",
                "玉关人老貂裘敝，苦忆平生马少游。"
            ]
        },
        {
            "title": "渡江",
            "content": [
                "北客南归感壮怀，吴歌幽怨橹声哀。",
                "秋深杨柳经霜落，江净芙蓉向晚开。",
                "沙鸟乱啼山月上，棹郎清啸水风来。",
                "故园佳丽何年别，老去浑无作赋才。"
            ]
        },
        {
            "title": "早发洱海",
            "content": [
                "长风摇影动旌旗，双引鸣笳马上吹。",
                "官吏望尘迎使节，壶觞随路候王师。",
                "五营霜雪陈兵甲，千里雷霆震鼓鼙。",
                "笑倚肩舆挥白羽，誓将威武定边夷。"
            ]
        },
        {
            "title": "自腾冲归三月十五日夜至金齿",
            "content": [
                "乡思今春晚，到边花又飞。",
                "岭云冲马散，山月照人归。",
                "远戍寒吹角，孤城夜掩扉。",
                "功名是何物，犹未解征衣。"
            ]
        },
        {
            "title": "游太华寺和素轩沐公春日韵",
            "content": [
                "鹭渚鸥波接远天，落花飞絮满平川。",
                "春归客梦偏惊雨，寒食僧家不禁烟。",
                "涧底泉声消永日，阶前草色换流年。",
                "何由近向东林住，常得寻师水石边。"
            ]
        },
        {
            "title": "汤婆",
            "content": [
                "老去徐娘尚可娱，温柔乡里锦模糊。",
                "春来渐觉君心改，欲厂沙厨娉竹奴。"
            ]
        },
        {
            "title": "赠才师用素轩沐公韵",
            "content": [
                "蒲团草席任流年，坐断三生石上缘。",
                "空果空花非有相，闲风闲月本无禅。",
                "山瓶水冷龙藏雨，石鼎茶香鹤避烟。",
                "闻说声尘悉清净，不将双耳听鸣泉。"
            ]
        },
        {
            "title": "蝇",
            "content": [
                "眇形才脱粪中胎，鼓翅摇头可恶哉。",
                "苦不自量何种类，玉阶金殿也飞来。"
            ]
        },
        {
            "title": "送人回京",
            "content": [
                "迎得君来复送君，樱桃花发又经春。",
                "谁知万里南征客，却向滇阳作主人。",
                "◎杂咏",
                "",
                ""
            ]
        },
        {
            "title": "土牛",
            "content": [
                "刻木团泥作祸胎，驱牵不动蠢形骸。",
                "须臾齑粉渠休恨，教汝偷寒送暖来。"
            ]
        },
        {
            "title": "军回",
            "content": [
                "两行旌旆引鸣笳，万骑宵严不敢哗。",
                "隔岸水声冲石响，罩山云脚受风斜。",
                "孤村月落时闻犬，古塞春残不见华。",
                "归骑莫嫌征路滑，凉风吹雨洒尘沙。"
            ]
        },
        {
            "title": "涂中偶成",
            "content": [
                "说着滇阳似上天，危桥孤岭万千千。",
                "高低石路偏嫌雨，远近林峦半是烟。",
                "野树向冬多不落，居民经瘴少能全。",
                "频年有梦曾过此，今日南来不偶然。"
            ]
        },
        {
            "title": "破扇",
            "content": [
                "月中谁画乘鸾女，紫竹银丝挟素罗。",
                "未到秋来先破碎，从前应是受风多。"
            ]
        },
        {
            "title": "入缅取贼早发金沙江",
            "content": [
                "征帆如箭鼓声齐，舟渡金沙更向西。",
                "石栈夜添蛮雨滑，晓江晴压瘴云低。",
                "水边乌鬼迎人起，竹里青猿望客啼。",
                "又隔滇阳几千里，桐华榕叶晚凄凄。"
            ]
        },
        {
            "title": "至高邮逢邢勉仁",
            "content": [
                "客中相见倍相亲，白酒黄鸡莫笑贫。",
                "君住淮南我淮北，如何不是故乡人？"
            ]
        },
        {
            "title": "送季方归感事有作石生怒季方欲杀之愤云必置",
            "content": [
                "转日回天势可窥，旧游今昔事皆非。",
                "只应樗里偏多智，每叹林宗最见几。",
                "金谷秋深荒草合，玉关春早远人归。",
                "五湖烟水孤舟稳，吟倚蓬窗送落晖。",
                "",
                ""
            ]
        },
        {
            "title": "哀征人",
            "content": [
                "天迷离，水呜咽。",
                "战马无声宝刀折，冤鬼凄酸啼夜月。",
                "青磷荧荧明又灭，照见征夫战时血。"
            ]
        },
        {
            "title": "湳牙山",
            "content": [
                "险障南来独湳牙，天分夷獠与中华。",
                "万盘山绕一丝路，百丈峰开千叶花。",
                "毒雾障烟相映霭，鸟声人语共咿呀。",
                "停骖每劳征南士，莫听啼猿苦忆家。"
            ]
        },
        {
            "title": "永昌书事寄京中诸友",
            "content": [
                "略说南方试静听，侏亻离风俗尽堪惊。",
                "花间蛩语春风暖，树上蛙鸣夜雨晴。",
                "孤岭忽从天外出，瘴云时向水边生。",
                "妖姬妆罢迎人笑，古帽长衫画不成。"
            ]
        },
        {
            "title": "天秤",
            "content": [
                "体物何曾有重轻，相君因尔号阿衡。",
                "谁多谁少皆公论，才有些儿便不平。"
            ]
        },
        {
            "title": "棋",
            "content": [
                "怕死贪生错认真，运筹多少费精神。",
                "看来总是争闲气，笑杀傍观袖手人。"
            ]
        },
        {
            "title": "送牟秉常往甘州",
            "content": [
                "谁折梅花寄陇头，夕阳低处是甘州。",
                "秦关蜀道还家梦，白草黄云出塞愁。",
                "江上秋生张翰棹，月中人倚仲宣楼。",
                "壮怀且赋从军乐，定远曾封万里侯。"
            ]
        },
        {
            "title": "神灵",
            "content": [
                "乞福禳灾许几千，分明报应不曾偏。",
                "神灵应是嫌铜臭，只问人间要纸钱。"
            ]
        },
        {
            "title": "期胡祭酒不至",
            "content": [
                "空斋坐日夕，有怀期不来。",
                "庭树叶频下，闲门风自开。",
                "朱丝静逸响，绿蚁浮深杯。",
                "幽思益填积，怅然难独裁。"
            ]
        },
        {
            "title": "偶成寄彦谧",
            "content": [
                "三岁春风客未归，边城无事暂幽栖。",
                "朱樱映日枝头满，翠荇牵风水面齐。",
                "老树藏鸦添嫩叶，旧巢归燕补新泥。",
                "闲来渐有渔樵兴，更欲移居向瀼西。"
            ]
        },
        {
            "title": "夜坐",
            "content": [
                "庭虚初月上，树响微风入。",
                "栖鹊听犹惊，流萤堕还拾。",
                "沉沉寒漏滴，隐隐余钟急。",
                "坐久不知疲，凉衣露吹湿。"
            ]
        },
        {
            "title": "九日喜家人寄书至秉常相过问慰与之共饮至醉",
            "content": [
                "逐客世多违，浮生自堪悼。",
                "尘容绝媚妩，褊性复昏髦。",
                "读书虽不多，力学苦欲到。",
                "矜愚何足计，见善诚所好。",
                "多歧诧流俗，诡遇日趋造。",
                "臭味异薰莸，方圆如枘凿。",
                "徒云习静定，无以胜浮躁。",
                "只拟听乎天，安能媚于灶。",
                "青蝇止樊棘，听荧遂颠倒。",
                "白日生风霾，喧腾困陵暴。",
                "危如鬼手夺，险若虎尾蹈。",
                "鲸鲛一失水，蛙竟争噪。",
                "同声相倡和，挟势激潢潦。",
                "忮嫉尔惟辜，何恃予敢傲。",
                "庞恩宏照烛，散地赐休告。",
                "去家将万里，病目叹双眊。",
                "虽云处困穷，安可变风操。",
                "浮生呆而野，内省久矣祷。",
                "避地即高隐，杜门恒却扫。",
                "村酿夜能赊，园蔬雨堪芼。",
                "中卿极恺悌，软语相慰劳。",
                "每嗟千里客，时以一簟犒。",
                "优游期卒岁，辛苦何足道。",
                "犹叨品禄官，未免太仓耗。",
                "牟君我知己，旧学穷阃奥。",
                "辞锋万人敌，笔阵百川导。",
                "妙手补天娲，雄才荡舟奡。",
                "过从忘尔汝，彼此相恋嫪。",
                "看承非珷玼，爱惜比珪瑁。",
                "同官附书至，珍重如训诰。",
                "唐虞弃瑕玼，远迩均覆焘。",
                "时方梦良弼，国已诛大盗。",
                "老魅竟羞死，明灵逾响报。",
                "轰霆拉苦朽，强弩穿鲁缟。",
                "朋侪悉窜逐，党与方悔懊。",
                "贤愚各以类，水湿火就燥。",
                "士生当谨修，天定终怙冒。",
                "今晨一尊酒，佳节值吹帽。",
                "情欣同啖蔗，志适胜爬瘙。",
                "主宾争谑浪，僮仆亦欢噪。",
                "酣歌时顿足，起舞欲持翿。",
                "赐环应有期，归辕便须膏。",
                "",
                ""
            ]
        },
        {
            "title": "暮春登大同西北城楼同仰寺丞瞻潘御史洪赋",
            "content": [
                "满地花飞春已阑，溪风山雨更生寒。",
                "浮云蔽日终难散，腐柱擎天恐未安。",
                "西北兵戈犹扰攘，东南民庶半凋残。",
                "先朝遗老惭无补，独对西风把泪弹。"
            ]
        },
        {
            "title": "春日游山偶成",
            "content": [
                "林下扶藤杖，溪边整葛巾。",
                "春风莫相妒，不是折花人。"
            ]
        },
        {
            "title": "送潘御史克容释累赴京",
            "content": [
                "才难不其然，此叹自千古。",
                "淳风散已久，至道卑若土。",
                "纷纷事机巧，泛泛播簧鼓。",
                "虚名竞相尚，实践反遭侮。",
                "鬋剔起病驹，栀膏诧鞭贾。",
                "剖肤藏鱼目，聒耳闻瓦釜。",
                "怅然思古人，太息心独抚。",
                "世亦有真儒，如何卒难睹。",
                "绣衣刚直士，颜色少媚妩。",
                "一朝弃道边，薄言逢彼怒。",
                "咎生本无妄，市岂真有虎。",
                "平生金石坚，化作青蝇聚。",
                "巍巍尧舜主，烨烨贤良辅。",
                "玉烛洽群黎，天戈戩骄虏。",
                "微瑕悉湔洗，片善必收取。",
                "吹嘘布阳春，浩荡除罪罟。",
                "君才素通变，岂肯作迂腐。",
                "方承宣室诏，未是东门祖。",
                "霜空荐雕鹗，画省耀簪组。",
                "大看作梁栋，小亦试遗补。",
                "行行懋道义，与世无舛忤。",
                "藻德如啖甘，食蘖不厌苦。",
                "出莫由斜径，斜径生险阻。",
                "渴莫饮盗泉，盗泉多呕吐。",
                "功名垂竹帛，富贵何足数。",
                "作诗备忠告，送我克容甫。"
            ]
        },
        {
            "title": "晚坐",
            "content": [
                "宴坐庭树夕，悠然惬清赏。",
                "月生微影横，风入繁枝响。",
                "啾啾归鸟集，隐隐疏星上。",
                "倏尔朝复昏，流光递来往。"
            ]
        },
        {
            "title": "塔顶",
            "content": [
                "塔顶新晴独自登，画栏高倚十三层。",
                "不知眼界高多少，地上行人似冻蝇。"
            ]
        },
        {
            "title": "对雨有怀方内翰",
            "content": [
                "小斋颇幽僻，窗扉亦宏敞。",
                "新槐檐上绿，细草阶下长。",
                "轻纨散烦溽，覃葛生清爽。",
                "寂无人事喧，但爱雨声响。",
                "凉薾动萧瑟，薄霭生莽苍。",
                "悠然发孤咏，笑歌自鼓掌。",
                "缅思同心人，吟怀共清赏。"
            ]
        },
        {
            "title": "骐骥",
            "content": [
                "万里龙沙百战归，轻尘不动四蹄飞。",
                "可怜汗血常消瘦，不及驽骀似瓠肥。"
            ]
        },
        {
            "title": "飞蝗",
            "content": [
                "飞蝗蔽空日无色，野老田中泪垂血。",
                "牵衣顿足捕不能，大叶全空小枝折。",
                "去年拖欠鬻男女，今岁科征向谁说。",
                "官曹醉卧闻不闻，叹息回头望京阙。"
            ]
        },
        {
            "title": "又过赵州",
            "content": [
                "芳草茸茸已满坡，山城春半又经过。",
                "轻寒帘外燕来少，细雨庭前花谢多。",
                "壮志每思探虎穴，惊心犹想涉鲸波。",
                "征衣暂解风霜色，闲对斜阳和凯歌。"
            ]
        },
        {
            "title": "题蒋廷晖小景",
            "content": [
                "我家南山中，柴门别经久。",
                "不知今春来，新添几株柳。",
                "清江闲钓竹，鸥鹭还来否？对此忽相思，长歌独搔首。"
            ]
        },
        {
            "title": "西巡出境寒甚时五月廿七也",
            "content": [
                "一带关河向北流，黄云衰草不胜秋。",
                "征人更有思乡梦，羌笛休吹《出塞》愁。",
                "严整甲兵陈虎旅，静听金鼓拥貂裘。",
                "临风却忆江南客，纨扇轻纱笑倚楼。"
            ]
        },
        {
            "title": "普安道中",
            "content": [
                "竹暗藤荒路欲迷，一重山度一重溪。",
                "枯槎偃蹇如人立，蛮语侏亻离似鸟啼。",
                "花底雨晴飞蛱蝶，水边冬暖见虹霓。",
                "只应风味堪题处，三寸黄柑压树低。"
            ]
        },
        {
            "title": "砚",
            "content": [
                "形模粗野已堪羞，况复驽顽滑似油。",
                "常笑石乡才不逮，有何功业便封侯。"
            ]
        },
        {
            "title": "笔",
            "content": [
                "绾蚓涂鸦不自嫌，却将毫末强楸挦。",
                "中书老矣真无用，犹向人前要出尖。"
            ]
        },
        {
            "title": "送人回京",
            "content": [
                "秦山秋色陇山云，为客那堪复送君。",
                "八月胡天寒气早，数声羌笛雪纷纷。"
            ]
        },
        {
            "title": "自缅甸回感怀寄沭征南",
            "content": [
                "毒雾昏昏水拍天，孤帆风雨瘴江边。",
                "鲸波去日浑如梦，虎穴归来始自怜。",
                "终夜眼穿看斗柄，几人身已试蛟涎。",
                "滇阳万里浑惊讶，又隔滇阳路五千。"
            ]
        },
        {
            "title": "客中春晚",
            "content": [
                "远塞书难寄，空庭花自开。",
                "旧巢双燕子，今岁不曾来。"
            ]
        },
        {
            "title": "舟至高邮风气尚暖",
            "content": [
                "北地风高水欲冰，南方秋晚尚余蒸。",
                "渔家香饭闻炊芡，溪女纤歌识采菱。",
                "鹭渚橹摇归梦客，柳汀舟渡夕阳僧。",
                "故乡多少莼鲈兴，三十年来愧未能。"
            ]
        },
        {
            "title": "口号寄泾州守李宏",
            "content": [
                "渡了黄河又黑河，春风秋月五年过。",
                "泾阳太守如相问，更比来时白发多。"
            ]
        },
        {
            "title": "过西樵贾氏隐居",
            "content": [
                "何处觅幽栖，西樵更向西。",
                "梨花千树雪，茅屋数声鸡。",
                "涧水穿林入，春云压雨低。",
                "仙源知近远，应使世人迷。"
            ]
        },
        {
            "title": "庞公",
            "content": [
                "庞公虽两足，何曾到城府。",
                "躬耕南亩中，农作甘自苦。",
                "皇虞世已远，至道卑若土。",
                "君看天柱折，非是不可补。",
                "遗安有深诲，百世激贪虏。"
            ]
        },
        {
            "title": "楸子树",
            "content": [
                "窗前新栽楸子树，去岁移自东君家。",
                "根深土冻重莫致，挽以两犍载一车。",
                "方经旬日即蓓蕾，秋深结子如丹砂。",
                "人言此特余气耳，来岁未必能芬葩。",
                "我初闻之稍惊怪，重以土俗相传夸。",
                "今年春风已撩乱，千株万卉皆萌芽。",
                "南山青翠远可见，独有此树犹枯杈。",
                "我征前言苦不乐，行怜坐惜恒咨嗟。",
                "连朝病困闭门卧，梦寐犹忆花如何。",
                "今晨勿药强起坐，眊焉两瞳如隔纱。",
                "推窗一见笑绝倒，葱葱满树开成霞。",
                "冰绡素锦谁剪刻，小红轻翠相交加。",
                "日光照耀春欲醉，翩翩蜂蝶争纷拿。",
                "宾朋来观绕百匝，共疑造化理则那。",
                "花枝烂熳色更好，诐辞轻易可信耶？岂非阳春有深意，怜",
                "我老惫来天涯。",
                "浮生过半身计拙，有足不及蚿怜蛇。",
                "故教相伴慰岑寂，岂敢与物争豪奢。",
                "六年羁鳏入僧定，但未落发披袈裟。",
                "青裙小鬟别来久，泪眼垢腻首不珈。",
                "已闻桂蠹化蝴蝶，忍听鹦鹉呼琵琶。",
                "花虽可爱不忍折，无人插向两髻丫。",
                "钩帘静坐独清赏，天明起看到日斜。",
                "知音未遇寡欢趣，有酒不饮惟烹茶。",
                "前年官司催入贡，六千里路岂不遐。",
                "移根天苑比琼树，有用未必过桑麻。",
                "物生遭遇即珍贵，便应压尽诸般花。",
                "我惭不如花命好，谪官五载辞京华。",
                "住迥边城气萧索，旦暮戚戚闻胡笳。",
                "自怜浅薄不足忌，群儿何以喙竞呀。",
                "方圆凿枘苦难入，冠非豸角强触斜。",
                "古人明哲有深戒，省愆痛欲掩户楇。",
                "穷荒虽觉双眼净，聒耳厌德公私蛙。",
                "再歌南风终不竞，天骄吹唇鲁妇髽。",
                "羌胡杂遝近边鄙，意态诡异声嚣哗。",
                "阴霾接旬不成泽，嘊嘊恒欲噬我豭。",
                "麒麟狮子远将至，尔曹慎勿相邀遮。",
                "驲骑东来蹙山倒，黄口学语声咿哑。",
                "群公罗扌岑但垂手，践踏不啻虫与虾。",
                "人逃马死金满箧，一掷何足挂齿牙。",
                "我虽无位百忧集，终夜感叹心如瘥。",
                "廿年踪迹半天下，把镜自照两鬓髿。",
                "老怀食蔗如食蜡，岂但无味仍饶查。",
                "行路难行古如此，道多豺狼水鳄鲨。",
                "纷纷儿女竞声利，左蛮右触方争蜗。",
                "金鸡何日解羁去，一竿归钓吴江槎。",
                "箕山颍水迹长往，渔蓑樵檐肩相差。",
                "闲看得意鼠如虎，怕说病聪蚁间犘。",
                "黄鸡紫蟹且慰意，背痒正得麻姑爬。",
                "羞将口腹累州里，未能不食如匏瓜。",
                "犹胜夷齐待薇蕨，园收芋栗兼梨楂。",
                "老农追随种禾黍，偶耕林下时烧畬。",
                "心淳语直意真率，肝胆相照无疵瘕。",
                "瑶台璇室岂不好，嗫嚅较此犹争些。",
                "囊中黄金尚余几，壶干酒尽还当赊。",
                "颓然一醉玉山倒，世间万事皆由他。",
                "",
                ""
            ]
        },
        {
            "title": "经旧战场",
            "content": [
                "一夜西风卷汉旌，连营兵甲散如星。",
                "孤臣独抱终天痛，诸将难逃误国刑。",
                "自恨中原无猛士，谁知高庙有神灵。",
                "黄河白骨斜阳里，衰草连天战血腥。"
            ]
        },
        {
            "title": "自公安至云南辰沅道中谒山王祠",
            "content": [
                "山王庙在山深处，鸦乌乱啼乌桕树。",
                "神威狰狞怖杀人，朱吻长牙眉倒竖。",
                "红绡抹头袍袖结，手挪黄蛇啖其舌。",
                "短碑不题神姓名，芜词漫书唐岁月。",
                "阴风飒飒吹灵旗，夜闻甲马空中嘶。",
                "老巫开门马无迹，但见孤鸣鬼啸鸺禋啼。",
                "山前居民种禾黍，岁岁求晴复求雨。",
                "神灵不灵谁得知，老巫分明作神语。",
                "往来行人多再拜，炉中无香畏神怪。",
                "唱歌打鼓烧纸钱，苍鹅白羊朝暮赛。",
                "还把残余抛野草，神意欢欣乌亦饱。",
                "老巫叮咛客无虑，万水千山放心去。"
            ]
        },
        {
            "title": "保定途中偶成",
            "content": [
                "白璧何从摘旧瑕，才开罗网向天涯。",
                "寒窗儿女灯前泪，客路风霜梦里家。",
                "岂有酖人羊叔子，可怜忧国贾长沙。",
                "独醒空和骚人咏，满耳斜阳噪晚鸦。"
            ]
        },
        {
            "title": "西屯女",
            "content": [
                "西屯女儿年十八，六幅红裙脚不袜。",
                "面上脂铅随手抹，白合山丹满头插。",
                "见客含羞娇不语，走入柴门掩门处。",
                "隔墙却问官何来，阿爷便归官且住。",
                "解鞍系马堂前树，我向厨中泡茶去。"
            ]
        },
        {
            "title": "萤",
            "content": [
                "腐朽如何不自量，化形飞起便悠扬。",
                "脐间只有些儿火，月下星前少放光。"
            ]
        },
        {
            "title": "题盛懋画",
            "content": [
                "远岛映微红，疏林带寒绿。",
                "石上一柴关，溪边两茅屋。",
                "轻风花落地，细雨云归谷。",
                "侧耳试闲听，疑闻《紫芝》曲。"
            ]
        },
        {
            "title": "枭",
            "content": [
                "南山万古雪，六月地上冰峥嵘。",
                "况当严冬气尤洌，万物僵立不识死与生。",
                "阳乌戢其羽，颜色惨淡无光晶。",
                "朝朝畏寒不敢出，欲挽海水添长更。",
                "毡裘蒙茸缩如猬，风沙断尽行人行。",
                "老乌平时最饶舌，攒毛缩颈饥无声。",
                "鸱鸮独何形？无乃金铁铸使成。",
                "白日在何处，每到夜黑来飞鸣。",
                "有时呼啸声愈厉，召号怪鬼征邪精。",
                "凤凰冻欲死，志意无由平。",
                "枭凶不可治，怒癭空彭脝。",
                "南村孀妇贫且苦，夫死未葬儿东征。",
                "伏雌五雏初解壳，偎寒就暖声咿嘤。",
                "土房穿漏窗户破，枭竟突入鸡啼惊。",
                "雏死脑尽裂，雌僝不能争。",
                "孀时睡甑甑，欲起视夜无油灯。",
                "乞邻把火照昏黑，枭止未去势欲相欺陵。",
                "口吻尚流血，两目光睖。",
                "孀发竖股栗，返走扑地魂飞腾。",
                "有夫攘臂挟弓矢，弗斩此枭何以征。",
                "入门无所见，但闻狐鸣鬼啸寒气飒纻如凝冰。",
                "孀悲呼天涕垂膺，卵此恶物当谁憎。",
                "戟手诟社公，愧汝威棱棱。",
                "虽云土木偶，想亦钦名称。",
                "人皆祀汝作土主，安然坐视反不如枭能。",
                "社公颜忸怩，渥若朝霞烝。",
                "据案呼吏兵：“卑官亦灵承。",
                "庙食于此方，乃被妇诟吾奚胜。",
                "便须封皂囊，骑云款天庭。",
                "叩阶沥血天其矜，不以枭磔死，吾道何由弘。",
                "”天门九重高且邃，守以夜叉威赑屃。",
                "抠衣趋跄肃鸣佩，以手奉扃心颤悸。",
                "大阍倚枨方假寐，瞠目视之诃且詈：“汝官何曹直虫臂，",
                "清都森严可轻易１社公前致辞，大阍已知意：“鼎铛尚有",
                "耳，投鼠须忌器。",
                "枭为天骄子，美恶各以类。",
                "羽中岂无灵与瑞，不及枭姿工妩媚。",
                "乘昏伺暗察幽隐，附耳连眉方倚比。",
                "汝不知忌讳，胡不胶唇结舌，亦足以自异彼喙。",
                "若呀非汝利１社公顿头前：“此言得无愆。",
                "天道本至公，如何有憎怜？苟不较曲直，何由辨媸妍？以",
                "彼丑恶形，乃窃造化权。",
                "常闻上古时，宰物无颇偏。",
                "祸淫与福善，今岂不其然？地行苍生何啻千万亿，烦冤疾",
                "痛孰不号旻天。",
                "混沌苟未凿，何用呼吸百里昼夜东西旋。",
                "”大阍笑绝倒，以掌拍其肩：“小儒强解事，未悟磨兜坚",
                "。",
                "汝胡不闻天地同一物，不过一十二万九千六百年。",
                "气机消长岂常好，清淳浇浊各各随时迁。",
                "天人不同道，此理可忘言。",
                "”语既复叹悔，叮咛极密勿妄宣。",
                "社公涕涟如，頫首但长吁。",
                "载拜谢不敏，揽辔回其车。",
                "锡銮风冷冷，坠地不须臾。",
                "亟往告彼孀，夜降桑林巫。",
                "枭虽不胜诛，谁敢讦其辜？朋侪相构煽，势与天为徒。",
                "母脑尚忍啄，何有于朱朱。",
                "素飧抱深愧，予亦思乘桴。",
                "嗟尔门单户弱形羁孤，从今慎勿与枭敌，但须夜夜牢护鸡",
                "巢雏。"
            ]
        },
        {
            "title": "寓滇阳寄京中友人",
            "content": [
                "霜重梧桐叶渐飞，浅黄欺绿上荷衣。",
                "鲈肥江上秋将晚，酒熟山中客未归。",
                "乡梦夜长鸡唱早，故人书远雁来稀。",
                "黄花两负东篱约，空对西风赋《式微》。"
            ]
        },
        {
            "title": "双陆",
            "content": [
                "一笑承恩便赐绯，论他当局却全非。",
                "平生学得檀公术，打马沿边走似飞。"
            ]
        },
        {
            "title": "蜂",
            "content": [
                "花花华华竞采花，蜜房收课作生涯。",
                "知他有甚经纶处，也向潮时报两衙。"
            ]
        },
        {
            "title": "过回中谒王母宫",
            "content": [
                "水光山色晃帘栊，玉殿高居阿母宫。",
                "青鸟未归空夜月，碧桃初绽又春风。",
                "泠瀼不救相如渴，狡侩犹思曼倩工。",
                "便欲寻仙还自笑，茂陵衰草夕阳中。"
            ]
        },
        {
            "title": "恨他",
            "content": [
                "口似砂糖膝似绵，喣喣惟是乞人怜。",
                "恨他不得长生术，只在人间过百年。"
            ]
        },
        {
            "title": "赋素轩沭公家牡丹一首和杨彦谧韵",
            "content": [
                "浅红深碧画难分，左紫姚黄未足云。",
                "五色应将灵药染，三生曾用妙香熏。",
                "枝头直讶妆成锦，梦里还疑化作云。",
                "不与群芳竞开落，任教蜂蝶自纷纷。"
            ]
        },
        {
            "title": "瓶笙",
            "content": [
                "大杓才添小器盈，啾啾唧唧似吹笙。",
                "儿童侧耳山翁笑，一任教他水火争。"
            ]
        },
        {
            "title": "甘州即事",
            "content": [
                "黑河如带向西来，河上边城自汉开。",
                "山近四时常见雪，地寒终岁不闻雷。",
                "牦牛互市番氓出，宛马临关汉使回。",
                "东望玉京将万里，云霄何处是蓬莱。"
            ]
        },
        {
            "title": "和许太常道中家园成趣轩韵",
            "content": [
                "君家三径几时开，千个长松绕屋栽。",
                "把钓每从溪上去，题诗还傍竹间来。",
                "梦阑石枕月相对，花落柴关风自推。",
                "有约频过寻贺老，莫教空棹酒船回。"
            ]
        },
        {
            "title": "梅花铺",
            "content": [
                "绿树冬深不怕霜，怪来风上说南方。",
                "人经蛮寨愁蛇蛊，客聚盘江趁虎场。",
                "翠黛插云山似戟，潢流蒸气水如汤。",
                "王师到处沾恩泽，甘雨随车洗瘴乡。"
            ]
        }
    ]
}