{
    "dynasty": "明",
    "author": "汪广洋",
    "intro": "",
    "items": [
        {
            "title": "江上（五首。戊申夏，奉召回京）",
            "content": [
                "归路贪行不觉多，馆夫连日棹江波。",
                "满船争唱湖州调，两岸云山侧枕过。"
            ]
        },
        {
            "title": "朱伯徽自溪南携酒至婺源山中兼示垂丝海棠醉",
            "content": [
                "一自朝云委路歧，春风吹梦托游丝。",
                "内家丛里分明见，仿佛盘旋立舞时。",
                "",
                ""
            ]
        },
        {
            "title": "苏溪亭",
            "content": [
                "苏溪亭上草漫漫，谁倚东风十二阑。",
                "燕子不归春事晚，一江烟雨杏花寒。"
            ]
        },
        {
            "title": "岭南杂录（十首）",
            "content": [
                "番禺南望渺烟波，怪底鱼龙出没多。",
                "顷刻风霆飞白昼，黑云拖雨过牂牁。"
            ]
        },
        {
            "title": "江上（五首。戊申夏，奉召回京）",
            "content": [
                "顺风全不废?亶}牵，把柁沿江稳放船。",
                "指点大龙山色近，皖城只在水云边。¤"
            ]
        },
        {
            "title": "远游陪师西征",
            "content": [
                "朝发庾公楼，夕扣滕王阁。",
                "长歌奋激烈，清风荡寥廓。",
                "张帆江水秋，伐鼓关月落。",
                "予亦将远游，明当造黄鹤。"
            ]
        },
        {
            "title": "岭南杂录（十首）",
            "content": [
                "谁跨鲸鲵斩断虹，海波飞立瘴云空。",
                "阇婆真蜡船收澳，知是来朝起飓风。"
            ]
        },
        {
            "title": "寄孔博士",
            "content": [
                "畴昔同趋召，鸡鸣候启扉。",
                "联章门下进，并马月中归。",
                "掖树啼乌早，风花委路微。",
                "相望隔千里，目断楚云飞。"
            ]
        },
        {
            "title": "夜直与架阁栾秉德期孙伯融不至",
            "content": [
                "双立碧玉瓶，对酌紫薇省。",
                "长风吹翠梧，初月下金井。",
                "幽怀郁未开，短发醉慵整。",
                "夜分群籁沉，窗虚烛花冷。"
            ]
        },
        {
            "title": "与栾凤同使广陵马上口占",
            "content": [
                "昔为歌舞地，今为争战场。",
                "与君骑瘦马，联辔蹋斜阳。",
                "荒草侵合路，苦蒿生过墙。",
                "遥怜鲍明远，词赋最凄凉。"
            ]
        },
        {
            "title": "赠孙炎",
            "content": [
                "建业孙公子，文如李谪仙。",
                "江头看明月，醉枕酒瓶眠。"
            ]
        },
        {
            "title": "壮游奉简诸阁老",
            "content": [
                "壮游吴楚外，扬舲溯天风。",
                "名山浮紫翠，大江走蛟龙。",
                "历览思超越，毛骨生冰雪。",
                "脱巾漉清湍，举手弄明月。",
                "明月悬青铜，古人难再逢。",
                "牛渚委陈迹，蛾眉敛愁容。",
                "九华舞傞傞，窥见沧溟底。",
                "小孤立亭亭，徘徊女萝里。",
                "流宕鄱湖湄，峦峰愈出奇。",
                "幽深构楼阁，峭绝挂猿狝。",
                "放意恣陶写，援笔洒秋泚。",
                "神怪动窈冥，鱼鸟觉欣喜。",
                "路逢丹丘生，来自赤霞城。",
                "麻姑后飞舄，子晋迭吹笙。",
                "湖光潋滟开，云压蒲萄绿。",
                "狂引黄金罍，啸歌紫芝曲。",
                "左蠡素相得，当湖忽见迎。",
                "扬澜平一掌，中有鼋鼍行。",
                "振衣板鹘巢，扪萝践苔石。",
                "崖气凌空青，松花坠阶白。",
                "举首匡庐下，调笑烟霞间。",
                "屡会复屡往，今往几时还。",
                "丛兰被路蹊，芳草萦涧谷。",
                "长飙和鸣鹤，迸泉惊饮鹿。",
                "须臾面五老，邀我山之阳。",
                "授我长生诀，兼遗洞玄章。",
                "问我从东来，迢遥泛鲸波。",
                "三山得无恙，十洲近如何。",
                "旁招广成子，俯挹山中老。",
                "鲤鱼跃天江，鹓鸾下天沼。",
                "待以青精饭，勺以白玉浆。",
                "乖龙左耳润，吠犬灵苗香。",
                "渴乌渐敛翼，拭目增晚碧。",
                "朵朵金芙蓉，凭虚落胸臆。",
                "西南挺奇异，江湖驰伟观。",
                "披披古兰若，丹垩耀巑岏。",
                "尝闻远法师，坚坐东林下。",
                "还许陶渊明，共结白莲社。",
                "又闻李太白，酷爱香炉峰。",
                "长安卸尘鞅，欲归巢云松。",
                "往事既云远，顾我复来此。",
                "濯泉坐繁阴，下洗巢由耳。",
                "绿发双青童，采芳留我行。",
                "我行欲不行，月高猿夜声。",
                "西山招我游，明日过湖水。",
                "笑隔南浦云，遥谢数君子。"
            ]
        },
        {
            "title": "别刘希敬",
            "content": [
                "与君同里扬州棹，卧看长天入翠微。",
                "何事杜陵伤远别，不如范蠡赋东归。",
                "春风小店梨花发，宿雨疏林燕子飞。",
                "惆怅临溪一杯酒，銮江江上日晖晖。"
            ]
        },
        {
            "title": "毗陵道中",
            "content": [
                "冻合官桥雪作沙，落残枫叶见梅花。",
                "短篱破屋临流水，狼藉毗陵卖酒家。"
            ]
        },
        {
            "title": "送院判俞子茂进兵番阳",
            "content": [
                "江东风日晴，把酒送君行。",
                "好慰三千士，将收七十城。",
                "烟花催叠鼓，云骑拥连营。",
                "山越人争喜，殊方自此清。"
            ]
        },
        {
            "title": "奉旨讲宾之初筵",
            "content": [
                "维周临九有，运祚何其昌。",
                "本支既蕃衍，道化亦流行。",
                "粤若卫武公，展也令誉彰。",
                "耄年儆畏深，罔敢贻怠荒。",
                "反躬益淬砺，托言敷雅章。",
                "朝夕冀相接，寤寐耿弗忘。",
                "爰思庸为诗，燕响礼极明。",
                "苟不究终始，曷能鬯抑扬。",
                "时维肆筵日，冠盖来煌煌。",
                "秩然宾主分，蔚然鹓凤翔。",
                "俎豆陈左右，肴核荐馨香。",
                "旅酬倡欢虞，八音迭铿锵。",
                "惟云在和乐，毋以逾大康。",
                "请观嘉会初，靡不罄所飨。",
                "史臣相我右，监官佐我傍。",
                "容止慎有节，语言矜有常。",
                "终希蹈矩矱，勿为深之凉。",
                "所以古君子，勉勉念自强。",
                "迨兹礼物既，宁莫怀所往。",
                "三爵稍不识，主宾实傍徨。",
                "峨峨弁倾侧，傞傞舞趍跄。",
                "喧笑四座起，谑浪殊未央。",
                "遽俾出童羖，而为中心伤。",
                "所以古君子，兢兢恒自将。",
                "矧今创造始，风云动八方。",
                "凡我百执事，岂不负责望。",
                "般乐诚怠傲，流连乃荒亡。",
                "屏翰既有托，启居在不遑。",
                "至尊宵旰间，文武翕弛张。",
                "揽辔奠民庶，驻车问贤良。",
                "匮抽金石封，取鉴法殷汤。",
                "上以继神圣，下以息抢攘。",
                "濆荛亦何幸，培植纡宠光。",
                "焉知作者意，讽咏悉其详。",
                "据经掇训诂，庶几于佛仿。",
                "天容俨垂霁，诸老赋颙卬。",
                "拜手稽首书，愚衷见毫芒。",
                "彤庭扇征飙，白楮浮清霜。",
                "晴槐转午影，尧日正舒长。"
            ]
        },
        {
            "title": "岭南杂录（十首）",
            "content": [
                "雁翅城东涌怒涛，外洋水长蛋船高。",
                "莫言昨夜南风急，今日登盘有海蚝。"
            ]
        },
        {
            "title": "淳安棹歌",
            "content": [
                "淳安县前江水平，越女唱歌兰叶青。",
                "山禽只管唤春雨，不道愁人不愿听。"
            ]
        },
        {
            "title": "岭南杂录（十首）",
            "content": [
                "吉贝衣单木屐轻，晚凉门外蹋新晴。",
                "相逢故旧无多语，解说边垆骨董羹。"
            ]
        },
        {
            "title": "朱伯徽自溪南携酒至婺源山中兼示垂丝海棠醉",
            "content": [
                "东家蝴蝶爱悠扬，不肯轻飞过短墙。",
                "剩买麝煤千百斛，暖熏浓抹到沈香。",
                "",
                ""
            ]
        },
        {
            "title": "滩行（五首）",
            "content": [
                "滩上水平沙，梭舟荡落花。",
                "吴侬不相识，对面浣春纱。"
            ]
        },
        {
            "title": "岭南杂录（十首）",
            "content": [
                "榕树阴阴集莫鸦，竹深人静似仙家。",
                "芭蕉小苑垂双实，茉莉南州压万花。"
            ]
        },
        {
            "title": "汪口渡捕鱼者",
            "content": [
                "芳草渡头歌《竹枝》，晴天小艇放鸬鹚。",
                "比邻为报春醪熟，自起持鱼贯柳丝。"
            ]
        },
        {
            "title": "滩行（五首）",
            "content": [
                "花底驻鸣鞭，晓行滩上船。",
                "上流风较稳，百丈不须牵。"
            ]
        },
        {
            "title": "滩行（五首）",
            "content": [
                "闻道沙溪酒，春来如蜜香。",
                "买将千百斛，取醉到东阳。"
            ]
        },
        {
            "title": "登蒋山望江亭",
            "content": [
                "绝顶出华构，有时来一登。",
                "曾将六朝事，闲问百年僧。"
            ]
        },
        {
            "title": "使关中经过鸿沟（在汜水县西）",
            "content": [
                "一双秋水佩吴钩，百二山河属壮游。",
                "往事销沉遗迹在，断鞭斜日过鸿沟。"
            ]
        },
        {
            "title": "滩行（五首）",
            "content": [
                "上峡滩水急，下峡滩水青。",
                "邻船夜相语，两日到严陵。"
            ]
        },
        {
            "title": "江上（六首）",
            "content": [
                "英英白云多在山，愧我几曾如此闲。",
                "赣江东下数千里，只许拏舟十日还。"
            ]
        },
        {
            "title": "岭南杂录（十首）",
            "content": [
                "石鼎微熏茉莉香，椰瓢满贮荔枝浆。",
                "木绵花落南风起，五月交州海气凉。"
            ]
        },
        {
            "title": "江上（五首。戊申夏，奉召回京）",
            "content": [
                "小姑南岸对彭郎，天劈云厓峙两傍。",
                "日暮惊涛没沙尾，江流较比去年强。"
            ]
        },
        {
            "title": "东吴棹歌（三首）",
            "content": [
                "太湖茫茫水拍天，吴侬只惯夜行船。",
                "《竹枝》歌罢灯将灭，风雨潇潇人未"
            ]
        },
        {
            "title": "夕景",
            "content": [
                "水树和烟生，人家傍沙语。",
                "孤帆何处来，惊凫去如雨。"
            ]
        },
        {
            "title": "和陶员外主敬韵",
            "content": [
                "相国深图治，郎官早见亲。",
                "每膺前席夜，曾属后车尘。",
                "种竹思仪凤，将书究获麟。",
                "忧时生白发，迥比向来新。"
            ]
        },
        {
            "title": "临溪桥",
            "content": [
                "石磴盘盘卧湿云，山深瑶草不知春。",
                "马头忽见梅如雪，纵有轻寒不着人。"
            ]
        },
        {
            "title": "寄西掖诸友",
            "content": [
                "玉箫吹凤凰，关月写沧浪。",
                "故国几时到，高楼今夜长。",
                "候虫啼露壁，凉叶下银床。",
                "无限怀人意，裁诗远寄将。"
            ]
        },
        {
            "title": "东吴棹歌（三首）",
            "content": [
                "艇子抢风过太湖，水云行尽是东吴。",
                "阿谁坐理青丝网，遮得松江巨口鲈。"
            ]
        },
        {
            "title": "过浦江县",
            "content": [
                "官树冥冥啼早鸦，雨晴山县踏春沙。",
                "谁家故宅无烟火，一叶松扉锁落花。"
            ]
        },
        {
            "title": "望嘉祥山",
            "content": [
                "放溜数百里，悠然才见山。",
                "凉风吹雨过，好鸟背人还。",
                "河水翻银浪，冈峦拥翠鬟。",
                "不知幽谷底，能得几家闲。"
            ]
        },
        {
            "title": "晚晴江上",
            "content": [
                "江水鸭头绿，楚山螺髻青。",
                "鹧鸪啼不尽，花发树冥冥。",
                "微风泛兰桨，落日过松亭。",
                "胜境思弥惬，渔歌随处听。"
            ]
        },
        {
            "title": "江上",
            "content": [
                "昔从江上去，今从江上还。",
                "家僮笑相语，又过小孤山。"
            ]
        },
        {
            "title": "明发",
            "content": [
                "膏车待明发，逶迤上河梁。",
                "亲朋罗祖饯，冠盖灿成章。",
                "迟予良缱绻，都门犹在望。",
                "条风被原隰，春日当载阳。",
                "鸣鸟余好音，杂葩纷众芳。",
                "鲂鱼始登荐，旨酒屡充觞。",
                "既醉复赆言，欲去故徬徨。",
                "维周仲山甫，王命慎所将。",
                "夙夜无有懈，庶几终允臧。",
                "斯言启深省，勖哉何日忘。"
            ]
        },
        {
            "title": "写兴",
            "content": [
                "谢豹花开满岭红，空蒙晓雨湿春丛。",
                "看山不尽行人意，处处东风啼郭公。"
            ]
        },
        {
            "title": "露坐",
            "content": [
                "愁极觉宵永，坐深知露凉。",
                "遣时聊命酒，爱月屡移床。",
                "北斗回杓近，高城下漏长。",
                "愧非疏附者，抚事即苍茫。"
            ]
        },
        {
            "title": "岭南道中",
            "content": [
                "过尽梅关路，滩行喜顺流。",
                "潖江元到海，横石不容裛。",
                "岭树垂红果，汀沙聚白鸥。",
                "从来交广地，还是古扬州。"
            ]
        },
        {
            "title": "赣上",
            "content": [
                "雨江流出万山溪，云雾蒸蒸动鼓鼙。",
                "沙暖回回鸿雁到，草青偏有鹧鸪啼。",
                "霜余榕叶凋何晚，雪里梅花绽已齐。",
                "物候固殊声教远，会询蛮獠及雕题。"
            ]
        },
        {
            "title": "雪夜子敬置酒有作",
            "content": [
                "冻雪迷山屐，寒风袭毳袍。",
                "干戈犹未弭，戎幕敢辞劳。",
                "大字传飞檄，深杯送浊醪。",
                "老怀殊自喜，早晚问包茅。"
            ]
        },
        {
            "title": "江上（五首。戊申夏，奉召回京）",
            "content": [
                "吉阳洑里采鱼舟，采得鲜鱼为日谋。",
                "偶见官船忽撑去，却如凫鸭不回头。"
            ]
        },
        {
            "title": "寄陈佥事",
            "content": [
                "露白团秋草，天凉悲晚蛩。",
                "怀人当永夜，看月上疏桐。",
                "边堠烽传息，畲田岁喜丰。",
                "了知巡历罢，双旆引归骢。"
            ]
        },
        {
            "title": "题宋徽宗双鸳图",
            "content": [
                "芦叶青青水满塘，文鸳晴卧落花香。",
                "不因羌管惊飞起，三十六宫春梦长。"
            ]
        },
        {
            "title": "宝鸡县",
            "content": [
                "渭河霜满水如苔，一县人家半草莱。",
                "唯有秋风酸枣木，淡烟深锁斗鸡台。"
            ]
        },
        {
            "title": "登忠勤楼听久孚贺架阁弹琴",
            "content": [
                "画栋栖朝霞，层檐宿秋雾。",
                "振衣坐前楹，援琴写中素。",
                "幽泉鸣涧深，落花荡春莫。",
                "油然闻至音，令人起遐慕。"
            ]
        },
        {
            "title": "岭南杂录（十首）",
            "content": [
                "蛮落人家厌食鱼，儿孙生长不知书。",
                "桄榔满种缘山逻，翡翠新收越海墟。"
            ]
        },
        {
            "title": "江上（六首）",
            "content": [
                "蛾眉今日为君开，一色青天绝点埃。",
                "浩想昔年经济事，赤龙风雨过江来。"
            ]
        },
        {
            "title": "江上（六首）",
            "content": [
                "象牙滩上百花开，参差时复见楼台。",
                "翠香芹菜缘沙出，雪色鲥鱼上水来。"
            ]
        },
        {
            "title": "岭南杂录（十首）",
            "content": [
                "倔强凭陵距海垠，半为鱼鳖半为尘。",
                "只今编户闻声教，遗类何由辨马人。"
            ]
        },
        {
            "title": "月夜登豫章南楼",
            "content": [
                "酷热不可敌，起登江上楼。",
                "焚香就华月，援琴弹素秋。",
                "高梧宿鸟下，芳蕙夕萤流。",
                "览物感时序，清笳发暝愁。"
            ]
        },
        {
            "title": "寄崔元初",
            "content": [
                "晴轩种竹罢，好月到窗时。",
                "坐我长松下，歌君流水诗。",
                "暮田归野雀，清雨落山葵。",
                "偶遇南来使，殷勤寄所思。"
            ]
        },
        {
            "title": "过丛山关观孙炎题壁",
            "content": [
                "空翠深深啼竹鸡，丛山塞口日沉西。",
                "数行大字光如漆，知是孙炎醉后题。"
            ]
        },
        {
            "title": "溯沙河",
            "content": [
                "轻舟溯河流，信宿忘少暇。",
                "委蛇遵大堤，荏苒历初夏。",
                "晴光泛流沫，川涨益湍泻。",
                "游子念远行，假寐待明夜。",
                "方经镏渡湾，倏过鹤丘下。",
                "嘤嘤山鸟鸣，的的水花谢。",
                "爱此堤上柳，绪风一披洒。",
                "棹师力张帆，中流去如马。",
                "孤烟隔渚生，偶见捕鱼者。",
                "相顾不得言，长歌恣陶写。"
            ]
        },
        {
            "title": "夜泊扬子桥",
            "content": [
                "扬子桥头夜泊船，水波才定月初圆。",
                "不眠细数经行日，笑隔东风又一年。"
            ]
        },
        {
            "title": "竹枝词",
            "content": [
                "三百六十滩水清，桃花春浪近来生。",
                "催归不待临歧语，夜夜子规啼到明。"
            ]
        },
        {
            "title": "江上（五首。戊申夏，奉召回京）",
            "content": [
                "棹歌齐发浪声喧，池口东边又换船。",
                "秫酒发醅偏醉客，鲥鱼出网不论钱。"
            ]
        },
        {
            "title": "岭南杂录（十首）",
            "content": [
                "岛屿潮来日欲曛，聱牙蛮蛋动成群。",
                "挐舟尽入沙湾泊，为避犁头海上云。"
            ]
        },
        {
            "title": "月夜",
            "content": [
                "休拨紫檀槽，且倾黄浊醪。",
                "凉天兼得月，我辈复持螯。",
                "彭蠡一杯大，匡庐半壁高。",
                "竹林潇洒地，应有醉山涛。"
            ]
        },
        {
            "title": "岭南杂录（十首）",
            "content": [
                "牂牁流水碧潺潺，潮落潮生草木闲。",
                "一片海云吹不起，越人遥指是厓山。"
            ]
        },
        {
            "title": "清远峡",
            "content": [
                "山酒吹香绿满瓢，转回随峡放兰桡。",
                "年来不奈愁成绪，都与春风付柳条。"
            ]
        },
        {
            "title": "江上（六首）",
            "content": [
                "渚矶口阔浪如山，官船客船前后湾。",
                "明日天晴大家喜，看我鼓枻中流还。"
            ]
        },
        {
            "title": "东吴棹歌（三首）",
            "content": [
                "玻璃冷浸洞庭山，雪竹攒青竹柚斑。",
                "白发吴娃笑相语，官船不似钓船闲。"
            ]
        },
        {
            "title": "忠勤楼诸老夜直予时守省作诗二章寄之",
            "content": [
                "耿耿众星白，漫漫长夜寒。",
                "万方犹事武，一榻岂容安。",
                "零露沾琴席，高梧下井阑。",
                "永怀何以托，诗罢动猗兰。"
            ]
        },
        {
            "title": "滩行（五首）",
            "content": [
                "三百六十滩，相逢相见湾。",
                "舟师怜远客，数问几时还。"
            ]
        },
        {
            "title": "广陵怀旧",
            "content": [
                "官柳阴阴锁汴桥，暖催晴绿上兰挠。",
                "花迎后土依然在，人去东风不可招。",
                "紫陌渐稀春试马，青楼殊绝夜吹箫。",
                "回看烽火连云起，应使江淹叹寂寥。"
            ]
        },
        {
            "title": "凉州曲",
            "content": [
                "琵琶初调古《凉州》，万壑风泉指下流。",
                "好是贞元无事日，玉宸宫里按新秋。"
            ]
        },
        {
            "title": "过吴城山",
            "content": [
                "夜过吴城下，不眠闲倚窗。",
                "溯流双橹健，摇月下西江。"
            ]
        },
        {
            "title": "岭南杂录（十首）",
            "content": [
                "海滨朝夕易炎凉，湿气蒸人沁薄裳。",
                "昨日崖州有船到，满城争买白槟榔。"
            ]
        },
        {
            "title": "哀蛩吟",
            "content": [
                "西风院落无人语，白露泠泠滴秋宇。",
                "仰见月明河汉高，咿轧哀蛩弄机杼。",
                "咿轧咿轧机杼鸣，绮窗飞度玉梭轻。",
                "同声合奏思无限，万绪千端织不成。",
                "芳兰夕气浮金井，宝鸭沉烟翠衿冷。",
                "荡子从军去不归，妾身抱恨愁孤影。",
                "此时此夜闻此声，更长梦短难为情。",
                "银缸暗击玉钗碎，锦瑟斜移金雁横。",
                "金雁斜横飞不起，漫索余音满人耳。",
                "梨云化作阳台梦，家书望绝湘江鲤。",
                "湘江水流东复深，荡子不归劳妾心。",
                "故将鲛人万斛泪，写入哀蛩肠断吟。"
            ]
        },
        {
            "title": "岭南杂录（十首）",
            "content": [
                "一剑南来两鬓星，肩舆随处看丹青。",
                "岂知庾岭梅边客，却上交州海角亭。"
            ]
        },
        {
            "title": "江上（六首）",
            "content": [
                "大山小山松树齐，千声万声子规啼。",
                "揽衣起舞夕露下，三更月落吴城西。"
            ]
        },
        {
            "title": "班枝花曲",
            "content": [
                "班枝花，光烨烨，照耀交州二三月。",
                "交州人家花满城，满城花开未抽叶。",
                "焜煌隔水散霞彩，幂历缘空张锦缬。",
                "信非韩郎丹染根，恐是杜宇啼成血。",
                "啼成血，著树枝，点缀秾芳也自奇。",
                "岭南到处足种此，岭北居人稀见之。",
                "秾芳晓落花时雨，东家西家具鸡黍。",
                "当门笑拾玛瑙钟，持向城南踏春去。",
                "交州地暖春归早，一夕东风为谁老。",
                "翠苞半拆渐吐绵，雪花填满行人道。",
                "越娃携筐争采绵，采绵盈筐胜万钱。",
                "搓就琼簪腻如茧，丝成冰缕细如烟。",
                "细如烟，千万缕，绵绵到底知几许？的的灯煤夜结花，轧",
                "轧机声暗相语。",
                "停梭掩袂那得眠，吉贝相将下机杼。",
                "并刀裁剪秋江云，与郎为衣白且新。",
                "乡社年丰载春酒，郎试新衣赛海神。",
                "从今只种班枝树，开花结子两成趣。",
                "劝郎切莫种垂杨，引惹长条系愁绪。"
            ]
        },
        {
            "title": "九日",
            "content": [
                "长剑客千里，一杯歌七哀。",
                "晚节忽已至，秋芳殊未开。",
                "平沙谁戏马，落日自登台。",
                "西北天垂远，沧江闻雁来。"
            ]
        },
        {
            "title": "兰溪棹歌（三首）",
            "content": [
                "棹郎歌到《竹枝词》，一寸心肠一寸丝。",
                "莫倚官船听此曲，白沙洲畔月明时。"
            ]
        },
        {
            "title": "登胥江驿亭",
            "content": [
                "小阁开帘望远岑，暖风晴日啭幽禽。",
                "胥江流水清无底，较比春愁一样深。"
            ]
        },
        {
            "title": "拟铜雀伎",
            "content": [
                "燕赵女如玉，轻盈掌上身。",
                "翠眉长不扫，怅望西陵人。",
                "酒阑歌舞罢，台榭坐生尘。",
                "怨入漳河水，悠悠秋复春。"
            ]
        },
        {
            "title": "兰溪棹歌（三首）",
            "content": [
                "凉月如眉挂柳湾，越中山色镜中看。",
                "兰溪三日桃花雨，夜半鲤鱼来上滩。"
            ]
        },
        {
            "title": "忠勤楼诸老夜直予时守省作诗二章寄之",
            "content": [
                "西掖延秋爽，高楼倚太清。",
                "玉绳当座转，银汉近人明。",
                "上相思经济，诸公任老成。",
                "不知前席夜，曾话及苍生。¤"
            ]
        },
        {
            "title": "江上（六首）",
            "content": [
                "大姑庙前花草香，女儿港口江水长。",
                "江水江花思无限，目断鞋山又夕阳。"
            ]
        },
        {
            "title": "兰溪棹歌（三首）",
            "content": [
                "野凫晴踏浪梯平，越上人家住近城。",
                "箬叶裹鱼来换米，松舟一个似梭轻。"
            ]
        },
        {
            "title": "朱伯徽自溪南携酒至婺源山中兼示垂丝海棠醉",
            "content": [
                "舞罢《霓裳》不耐娇，口脂微动酒初潮。",
                "玉阑西畔春如海，拟倩东风整翠翘。",
                "",
                ""
            ]
        },
        {
            "title": "过胥江寄郑久诚参政",
            "content": [
                "浦口潮来稳系船，汀花如雪草如烟。",
                "几家茅屋临江水，一路松风响杜鹃。",
                "帘卷轻寒中酒日，香焚新霁熟梅天。",
                "少陵心事谁人识，头白相知有郑虔。"
            ]
        },
        {
            "title": "画虎",
            "content": [
                "虎为百兽尊，罔敢触其怒。",
                "惟有父子情，一步一回顾。"
            ]
        },
        {
            "title": "登南海驿楼",
            "content": [
                "海气空蒙日夜浮，山城才雨便成秋。",
                "冯唐头白偏多感，倚遍天南百尺楼。"
            ]
        }
    ]
}