{
    "dynasty": "明",
    "author": "沈明臣",
    "intro": "",
    "items": [
        {
            "title": "万历五年春有献五色鹦鹉者诏入之恭赋二首",
            "content": [
                "日御文华说五经，鸟言虽巧未曾听。",
                "长廊上苑东风里，寂寂无声对画屏。"
            ]
        },
        {
            "title": "除夕从子箕仲自燕回有作",
            "content": [
                "岁自今宵尽，人从万里归。",
                "凄凉存旧业，呜邑对春晖。",
                "雨似添残泪，风将浣故衣。",
                "相看吾与汝，悲喜数年违。"
            ]
        },
        {
            "title": "送人之南都二首",
            "content": [
                "金陵曾向酒家眠，十五当垆不数钱。",
                "红版桥头明月色，娟娟犹在玉钗前。"
            ]
        },
        {
            "title": "野泊",
            "content": [
                "野泊投村店，人烟聚一沙。",
                "月摇江作练，霜落树生花。",
                "近海吴天尽，穿溪泖路斜。",
                "流年与流水，应自笑无家。"
            ]
        },
        {
            "title": "洞庭秋月",
            "content": [
                "木落天青万里波，洞庭秋色月明多。",
                "不知何路长沙去，只唱三洲估客歌。"
            ]
        },
        {
            "title": "行乐",
            "content": [
                "行乐湖南树，清阴为飒然。",
                "微风荷叶上，乳燕杖藜前。",
                "草合幽人路，花深病客天。",
                "所知良可待，独往信孤烟。"
            ]
        },
        {
            "title": "琼楼",
            "content": [
                "天上琼楼十二阑，莫将容易比人间。",
                "风生汉帝延凉殿，日落吴王销夏湾。",
                "羽磬遥浮瀛海至，凤笙轻度缑云间。",
                "南威在御西施醉，先卷珠帘待月还。"
            ]
        },
        {
            "title": "子夜歌三首",
            "content": [
                "一曲春风《子夜歌》，相望只是隔银河。",
                "梁间片月盈盈水，不照郎君照妾多。¤"
            ]
        },
        {
            "title": "送张丞赴睦下邑",
            "content": [
                "君向严陵去，云移画舫低。",
                "驿程疏雨外，山色大江西。",
                "讼简知花落，官闲听鸟啼。",
                "却忘身是吏，随意坐青溪。"
            ]
        },
        {
            "title": "登明州郡城楼",
            "content": [
                "缥渺高楼倚日曛，万山寒色大江分。",
                "横天中断疑为雨，截海东来半是云。",
                "老尉亭侵龙女庙，官奴城对鲍郎坟。",
                "登临细数前朝事，谓有黄晟领冠军。"
            ]
        },
        {
            "title": "春怨",
            "content": [
                "独抱琵琶西向秦，谁怜妾是断肠人。",
                "东风吹绿新杨柳，嫁得萧郎已过春。"
            ]
        },
        {
            "title": "前溪曲五首",
            "content": [
                "林塘何处好，独有前溪路。",
                "笑语隔花闻，歌声连水度。"
            ]
        },
        {
            "title": "从大司马胡公过睦州道中即事呈徐文长记室",
            "content": [
                "孤城全在翠微间，九叠屏风绕郡环。",
                "红树作花欹粉堞，白云如画写青山。",
                "戴村人共秋空远，严濑潮随暮雨还。",
                "自笑无才趋幕府，也从车骑得乘闲。"
            ]
        },
        {
            "title": "萧皋别业竹枝词十首",
            "content": [
                "门前竹大笋成笆，江上潮来草没沙。",
                "村童探緌绿杨树，野艇捞鱼紫楝花。"
            ]
        },
        {
            "title": "少年行",
            "content": [
                "宝马骄嘶引少年，青丝穿地铁连钱。",
                "锦街十二春风起，吹得杨花满绣鞯。"
            ]
        },
        {
            "title": "萧皋别业竹枝词十首",
            "content": [
                "青黄梅气暖凉天，红白花开正种田。",
                "燕子巢边泥带水，鹁鸪声里雨如烟。"
            ]
        },
        {
            "title": "萧皋别业竹枝词十首",
            "content": [
                "麦叶蛏肥客可餐，楝花鲚熟子盈盘。",
                "家家芃磨声初发，四月江村有薄寒。"
            ]
        },
        {
            "title": "宿福山港候发",
            "content": [
                "戈船一片压江流，候晓乘风怏远游。",
                "古戍荻花千浦月，荒城杨柳数家秋。",
                "伤心战地风前草，极目飞鸿海上洲。",
                "何处笛声当夜起，军中行乐似边州。"
            ]
        },
        {
            "title": "张二吉父袁九龄秀才携酒至吴山馆",
            "content": [
                "桂馆诸峰上，兰樽二妙来。",
                "大江开夕照，阴磴积秋苔。",
                "蝉响流风急，虫声隐月哀。",
                "所嗟人散后，乡梦只东回。"
            ]
        },
        {
            "title": "前溪曲五首",
            "content": [
                "前溪浣纱去，花落污春泥。",
                "骑马侬边过，见郎头自低。"
            ]
        },
        {
            "title": "闺怨",
            "content": [
                "镜中容貌本如花，内里分明敢自夸。",
                "一夜为春憔悴尽，莫令终日废铅华。"
            ]
        },
        {
            "title": "少年游",
            "content": [
                "少年裘马骋春游，直指金鞭过五侯。",
                "绿水桃花临广岸，画栏杨柳压青楼。"
            ]
        },
        {
            "title": "过文长故业作",
            "content": [
                "水莲巷口夕阳斜，细雨东风湿杏花。",
                "酬字堂前双燕子，不知今日属谁家。"
            ]
        },
        {
            "title": "萧皋别业竹枝词十首",
            "content": [
                "越江春水绿如罗，双女祠前发棹歌。",
                "大宅北郊横鲍守，野桥南渡接陈婆。"
            ]
        },
        {
            "title": "劝君杯",
            "content": [
                "玳瑁钗头金凤低，浅黄衫子剪银泥。",
                "丽玉寒香方二八，倚市招郎两相?亶}。",
                "逢花采之须及新，莫待花残空怨春。",
                "人生有酒不肯醉，醒者何曾独千岁。",
                "劝君堂上且衔杯，春去一年才得回。"
            ]
        },
        {
            "title": "江夜",
            "content": [
                "起坐并汀花，空江月自华。",
                "一帆深夜渡，分月过前沙。"
            ]
        },
        {
            "title": "至日马子乔宅分来字邦宪病不与",
            "content": [
                "百年能几聚，至日且衔杯。",
                "江郭连深雾，庭花见小梅。",
                "书云词客坐，添线美人来。",
                "却忆同心病，难将笑口开。"
            ]
        },
        {
            "title": "中峰寺",
            "content": [
                "楼阁翠微间，钟声白云里。",
                "寻僧秋日迟，落叶行数里。"
            ]
        },
        {
            "title": "江曙",
            "content": [
                "曙光初破水，穆穆见江波。",
                "小艇穿花入，因知浦溆多。"
            ]
        },
        {
            "title": "杨白花",
            "content": [
                "漫天无奈白杨花，何处飞来入帝家。",
                "清夜踏歌愁似海，月明宫树但栖鸦。"
            ]
        },
        {
            "title": "云阁薄边功三首",
            "content": [
                "坐筹纡庙略，立道是边机。",
                "但拜封候印，何曾着铁衣。"
            ]
        },
        {
            "title": "送王博士之括苍",
            "content": [
                "握手送王郎，之官向括苍。",
                "青山连闽路，流水下钱唐。",
                "春叶迷衙舍，秋猿杂讲堂。",
                "坐看岚气滴，日出浣衣裳。"
            ]
        },
        {
            "title": "报恩人二首",
            "content": [
                "临风一读泪千行，底事封书大慨慷。",
                "海草茫茫边月白，不知何地赐投荒。"
            ]
        },
        {
            "title": "访金二子坤",
            "content": [
                "茅屋萧萧晚，秋阳照土墙。",
                "豆花初带荚，杞子未经霜。",
                "原宪非君病，琴张是我狂。",
                "相逢只长揖，一笑据胡床。"
            ]
        },
        {
            "title": "萧皋别业竹枝词十首",
            "content": [
                "田小三郎唱得工，七姊妹花开欲红。",
                "林静三更鹧鸪月，溪腥一阵鸬鹚风。"
            ]
        },
        {
            "title": "萧皋别业竹枝词十首",
            "content": [
                "雨过高田水落沟，瓦桥鱼上柳梢头。",
                "梅子青酸盐似雪，樱桃红熟酒如油。"
            ]
        },
        {
            "title": "前溪曲五首",
            "content": [
                "歌舞向前溪，前溪明月里。",
                "莫道春夜长，春光似流水。"
            ]
        },
        {
            "title": "兹游",
            "content": [
                "山水平生愿，兹游亦偶逢。",
                "溪清石五色，山转路千重。",
                "片雨孤峰入，余霞众壑浓。",
                "滩声风浩浩，花气草茸茸。",
                "波动将崩石，云浮不尽松。",
                "濑船牵月上，水碓杂云舂。",
                "宿傍鱼龙窟，行随虎豹踪。",
                "同行携郑老，日遣画芙蓉。"
            ]
        },
        {
            "title": "采莲曲六首",
            "content": [
                "月照波纹似鸭头，一船双桨荡中流。",
                "采莲不道罗裙湿，归晒雕栏夜不收。"
            ]
        },
        {
            "title": "江上",
            "content": [
                "林间江上绝风尘，自向支离笑此身。",
                "坐石任它苍藓涴，闭门时许白云邻。",
                "一枝秋色聊当座，万里青山不寄人。",
                "管领乾坤闲日月，杖藜高过小乌巾。"
            ]
        },
        {
            "title": "夏夜曲",
            "content": [
                "月白金铺水阁开，夜凉星汉在瑶台。",
                "佳人自度《前溪曲》，声入荷花风里来。"
            ]
        },
        {
            "title": "采莲曲六首",
            "content": [
                "少女明妆出采莲，双头并蒂独心怜。",
                "不知金钏何时堕，空手来归意惘然。"
            ]
        },
        {
            "title": "西湖采莼曲二首",
            "content": [
                "西湖莼菜胜东吴，三月春波绿满湖。",
                "新样越罗裁窄袖，着来人说似罗敷。"
            ]
        },
        {
            "title": "重过钱子愚园中用壁间韵（四月廿八日）",
            "content": [
                "重来却怪旧游稀，绿满郊原杏子肥。",
                "翠幄晴骄微雨色，青溪阴借夕阳辉。",
                "花藏数蝶惊人散，燕领双雏傍客归。",
                "一夜乡心生白发，越王台下杜鹃飞。"
            ]
        },
        {
            "title": "归鸦",
            "content": [
                "归鸦数点晚霞鲜，近接平芜远接天。",
                "记得小舟双挂席，阖庐城外酒楼前。"
            ]
        },
        {
            "title": "采莲曲六首",
            "content": [
                "白面红妆二八春，藏羞不肯过东邻。",
                "偶从绿水桥边去，谁道荷花妒杀人。"
            ]
        },
        {
            "title": "长卿明府具楼船泛泖登塔同开之吉士履善长史",
            "content": [
                "白鹄乘风浩荡前，锦帆飞处坐青天。",
                "彩虹跨海惊桥断，宝塔沉云咤水悬。",
                "龙睡未深生昼雨，鸡声忽起破秋烟。",
                "黄茅隐约青林外，半是流亡归种田。¤",
                "",
                ""
            ]
        },
        {
            "title": "偶题",
            "content": [
                "何事西王母，东来谒圣君。",
                "仙灯悬凤髓，天马照龙文。",
                "甜雪赚州贡，雕钟泽闻。",
                "一时行乐处，千古恨浮云。"
            ]
        },
        {
            "title": "夏宫乐",
            "content": [
                "卧起丹绡昼漏迟，传宣又作纳凉期。",
                "微风桂树千秋殿，明月荷花百子池。"
            ]
        },
        {
            "title": "泖上",
            "content": [
                "秋深泖上一经过，蟹舍鱼罾处处多。",
                "野屋无烟空绿树，夜风天畔响寒波。"
            ]
        },
        {
            "title": "子夜四时歌",
            "content": [
                "冻折银瓶水，尘枯宝瑟弦。",
                "非关妾无梦，妾夜几曾眠。"
            ]
        },
        {
            "title": "云阁薄边功三首",
            "content": [
                "虏汉不交兵，都言化理平。",
                "正逢丞相怒，不敢报军情。"
            ]
        },
        {
            "title": "孙禹锡溪上双藤歌（溪在虞山之北，名曰藤溪",
            "content": [
                "溪上古藤如许大，不但一株且两个。",
                "苍皮万尺病蛟缠，白骨千寻老龙蜕。",
                "正值新春未作花，斜盘乱结蔓如瓜。",
                "牵黄袅绿蚓不解，走隙穿虚蛇入窠。",
                "圈环纽玦无不有，徽索缠绵纷左右。",
                "低从九地饮黄泉，高入五云吸天酒。",
                "根强五石瓮盘泥，枝联千手佛攀梯。",
                "雾蓊碧油幢盖密，风开翠幌洞门低。",
                "仙人宛矣乘风御，公子遥张青锦驻。",
                "花繁叶簇鳞鬛狞，风雨初来欲飞去。",
                "奇柯忽引上青天，彩绳牢绾堪秋千。",
                "夕阳静照百戏舞，紫丝步障流春烟。",
                "丹霜夜染枫林下，赤虬巧向秋空挂。",
                "我欲据此弹箜篌，人不敢窥山鬼怕。",
                "最爱水边连理树，夜深曾有仙姬遇。",
                "桃花不见武陵津，昔日相逢竟何处。",
                "",
                ""
            ]
        },
        {
            "title": "子夜四时歌",
            "content": [
                "东风吹月出，照见妾家楼。",
                "荡子从戎去，边霜尚满头。"
            ]
        },
        {
            "title": "采香谣",
            "content": [
                "吴姬十五采红香，几阵风飘罗带长。",
                "莲子池头青簇簇，低飞只恐碍鸳鸯。"
            ]
        },
        {
            "title": "偶泊胥江同君房怀古作",
            "content": [
                "胥江渔火夜磷磷，歌罢《吴趋》亦怆神。",
                "废苑空洲长是水，屟廊无草不知春。",
                "满城明月乌啼树，一市秋风鹤引人。",
                "古往今来唯有恨，暮山青霭自嶙峋。"
            ]
        },
        {
            "title": "夜坐怀顾益卿按察",
            "content": [
                "高云南去夜郎低，万里秋风过五溪。",
                "玉笛不吹江水绿，美人犹在月明西。"
            ]
        },
        {
            "title": "采莲童曲",
            "content": [
                "小童玉不如，手攀荷叶嬉。",
                "鸳鸯惊起去，花下女儿知。"
            ]
        },
        {
            "title": "若耶词",
            "content": [
                "嫣然越女胜荷花，荡漾轻舟过若耶。",
                "红藕牵丝风欲断，绿杨撩影日初斜。"
            ]
        },
        {
            "title": "顾仲方园中留别同张玄超莫云卿殷无美分冬字",
            "content": [
                "片帆东去水溶溶，敝尽春袍忆旧冬。",
                "知己天涯几行泪，邻僧江上数声钟。",
                "到家杨柳当三月，别处芙蓉是九峰。",
                "为汝相留犹未发，烛花今夜故重重。"
            ]
        },
        {
            "title": "大树村刘氏少妇打虎行",
            "content": [
                "润州城南山簇簇，四月麦黄桑柘绿。",
                "大树村头刘氏居，短墙幽院参差屋。",
                "晓炊未罢日始高，卒地猛虎来咆哮。",
                "老小出门尽惊走，犬亦吠虎声嗥嗥。",
                "虎闻犬声急转步，一口毙之如搏兔。",
                "欲从虎口夺狗还，老妪抱孙逢虎怒。",
                "刘家少妇夺老姑，气猛视虎如匹雏。",
                "手提钢叉刺虎目，虎血溅面红模糊。",
                "昨从大树村前走，少妇涤场犹髽首。",
                "弱体孱然花不如，徐家女子刘松妇。"
            ]
        },
        {
            "title": "子夜歌三首",
            "content": [
                "三曲行云《子夜歌》，不禁朝暮眼前多。",
                "双星合处偷看月，到得侬边没绛河。"
            ]
        },
        {
            "title": "采莲曲六首",
            "content": [
                "荷叶莲枝水面齐，采花归去夕阳低。",
                "绿芜一道分南北，犹有歌声绕大堤。"
            ]
        },
        {
            "title": "寻僧",
            "content": [
                "久卧知交绝，寻僧出野行。",
                "岸花纷委露，溪竹半侵萍。",
                "力倦逢人歇，林昏到寺明。",
                "小桥斜处立，波与夕阳平。"
            ]
        },
        {
            "title": "前艳曲二首",
            "content": [
                "灵和殿柳欲三眠，吹尽东风未著绵。",
                "张绪不来肠已断，小楼无赖夕阳前。"
            ]
        },
        {
            "title": "渔村夕照",
            "content": [
                "不知谁唱《白铜鞮》，杨柳村过即大堤。",
                "款乃一声风断续，打鱼人背夕阳西。"
            ]
        },
        {
            "title": "渡峡江",
            "content": [
                "雨后趋官渡，春阴野望迷。",
                "江浑诸水聚，云杂乱山低。",
                "湿树莺犹困，风酸马自嘶。",
                "王孙行处草，无奈故萋萋。"
            ]
        },
        {
            "title": "游张公洞",
            "content": [
                "昨日游善卷，已谓天下无山川。",
                "今游张公洞，千惊万怪疑为梦。",
                "嗟我壮心欲与山争雄，大肆笔力天无功。",
                "乃今欲著一语不可得，始知天地之胜唯有兹山钟。",
                "我昔探禹穴，又曾蹑武夷。",
                "武夷峻削禹穴古，那如此洞幽而奇。",
                "张道陵，奈尔何，何年到此骑青骡？我今呼尔问踪迹，尔",
                "去人间尔谁识。",
                "丹垆无火石床寒，唯有空山万拳石。",
                "万拳之石何累累，幻形变态将胡为？造物无以显灵异，故",
                "此剧戏令人疑。",
                "山灵欲甗甗不得，天公为之驱霹雳。",
                "一斧势破神鬼愁，遂令万古青霞坼。",
                "巨阙前开后通窦，暗中一线青天漏。",
                "离奇诡怪万状陈，宝藏龙宫与天斗。",
                "两崖欹仄愁攀援，侧身却走脚在肩。",
                "乱撑拄，把炬自照行难前。",
                "石色黝然堆古漆，腻滑十步九步失。",
                "乍惊堕落千仞坑，又诧飞腾九天窟。",
                "燎灭灯昏只尺迷，万转千盘无路出。",
                "丹砂夜照鬼灯红，自有乾坤无白日。",
                "划然一隙通天明，罗列万户排层城。",
                "顿足大叫舌不缩，是谁槌碎琼楼倾。",
                "长廊飞来驾巨壑，修檐掀突欹朱楹。",
                "横撑直竖互纠结，缠绵杂沓皆相成。",
                "玉柱堕地不到尺，瑶栋插天悬半壁。",
                "寂若闲门闭落花，闹如绮户迎仙客。",
                "险逼重关镇华夷，严同帅府森戈戟。",
                "石乳绿结千年苔，又如五色莲花开。",
                "佛手拏云不可摘，玉芽迸笋何人栽。",
                "蜂房簇拥参差向，短者五尺长者丈。",
                "低张白玉云母屏，高搴素锦芙蓉嶂。",
                "盘盂积水寒玉膏，掬之洗眼明秋毫。",
                "恨无金丹炼紫石，出门空叹朱颜凋。",
                "吁嗟乎！平生之性嗜登陟，兹游信足偿吾癖。",
                "一挂万漏不敢辞，聊著狂言作游籍。",
                "只恐五岳之高徒在青云中，猛然欲去无长风。",
                "不如坐石投壶唤玉女，把酒一醉酬张公。"
            ]
        },
        {
            "title": "子夜四时歌",
            "content": [
                "桂影团团月，芙蓉叶叶霜。",
                "捣衣过夜半，几日废流黄。"
            ]
        },
        {
            "title": "梁王台",
            "content": [
                "日落梁王台，台空映江水。",
                "江水流不流，只在钟声里。"
            ]
        },
        {
            "title": "云阁薄边功三首",
            "content": [
                "大将晓临戎，偏裨夜报功。",
                "自矜文字贵，不重虏尘空。"
            ]
        },
        {
            "title": "潇湘夜雨",
            "content": [
                "九疑山色望来空，客梦家山夜雨中。",
                "无奈鹧鸪啼到晓，黄陵庙口落花风。"
            ]
        },
        {
            "title": "采莲曲六首",
            "content": [
                "妾在江东郎在西，采香曾到若耶溪。",
                "同行女伴低头说，泪染新红白勣衣。"
            ]
        },
        {
            "title": "报恩人二首",
            "content": [
                "泥书才报白头亲，又向黄沙作逐臣。",
                "身未拜官先上疏，如君真是报恩人。"
            ]
        },
        {
            "title": "采莲曲六首",
            "content": [
                "生长江南惯采莲，棹歌声里斗婵娟。",
                "十三十四年相亚，覆额低眉各可怜。"
            ]
        },
        {
            "title": "寄题长干美人赵昭阳之作",
            "content": [
                "轻盈掌上艳阳新，再睹昭阳殿里人。",
                "谁说六朝金粉尽，一身当得秣陵春。"
            ]
        },
        {
            "title": "木客谣",
            "content": [
                "月黑山精啸，林深木客哀。",
                "圣人常御宇，土木未为灾。",
                "卜洛安元鼎，居中控八垓。",
                "农窥王室起，士识帝宫巍。",
                "阿殿凋秦力，章华浚楚才。",
                "涤阳蒿作柱，崿谷树搜材。",
                "锦柏葱峦出，香琼暗海来。",
                "鬼工输大巧，神力逞奇才。",
                "木理雕龙制，梁文紫凤裁。",
                "壁珰风自触，帘锦燕空猜。",
                "复道山河尽，觚棱日月回。",
                "铃声闻百里，塔影挂三台。",
                "井幹天为半，昆明海欲回。",
                "游宫宵避月，飞殿昼行雷。",
                "浴散胭脂水，香飘宝屑埃。",
                "池荷夜舒发，室镜火齐开。",
                "不道越兵至，谁怜楚炬灰。",
                "高明鬼自阚，绮丽祸先媒。",
                "勿亟为灵沼，中人罢露台。",
                "尧椽元不斫，禹室固卑哉。"
            ]
        },
        {
            "title": "萧皋别业竹枝词十首",
            "content": [
                "东村西村姑恶啼，家家麦熟黄云齐。",
                "春蚕作茧桑园绿，睡起日斜闻竹鸡。"
            ]
        },
        {
            "title": "武陵庄",
            "content": [
                "青精作饭紫莼羹，饱后微吟水上行。",
                "不道空山曾有寺，隔溪风送午钟声。"
            ]
        },
        {
            "title": "游女曲",
            "content": [
                "逸态娇姿袭兰麝，宫前风柳腰肢借，翠盘流雪珠衣卸。",
                "珠衣卸，归曲房。",
                "怜夜短，惜春长。"
            ]
        },
        {
            "title": "杨花三首",
            "content": [
                "连臂歌残杨白花，恨它飞去向天涯。",
                "漂零几处王孙路，惆怅无人帝子家。",
                "小雨旗亭沾马湿，夕阳江郭送帆斜。",
                "楼台侧畔休穿过，粘着蛛丝空怨嗟。¤"
            ]
        },
        {
            "title": "子夜歌三首",
            "content": [
                "两曲红绫《子夜歌》，鸳鸯梦醒较谁多。",
                "合欢不是裁缝狭，织女机头少一梭。¤"
            ]
        },
        {
            "title": "过高邮作",
            "content": [
                "淮海路茫茫，扁舟出大荒。",
                "孤城三面水，寒日五湖霜。",
                "波漫官堤白，烟浮野戍黄。",
                "片帆何处客，千里傍他乡。"
            ]
        },
        {
            "title": "宫词二首",
            "content": [
                "绿满南园桑叶肥，风光欲尽柳花飞。",
                "妾生不及吴蚕死，留得春丝上衮衣。"
            ]
        },
        {
            "title": "绿衣",
            "content": [
                "绿衣公子莫惊猜，挟弹惊过戏马台。",
                "寄语东风休著力，琼花依旧不曾开。"
            ]
        },
        {
            "title": "越中",
            "content": [
                "乐游何处好，最爱越中山。",
                "人坐午溪寂，鸟眠秋水闲。",
                "云横独树上，雨在数峰间。",
                "欲作苏门啸，苍茫不可攀。"
            ]
        },
        {
            "title": "闺思",
            "content": [
                "花满汀洲燕子飞，绿杨微雨画楼西。",
                "殷勤寄语伤春鸟，莫近郎君行处啼。"
            ]
        },
        {
            "title": "搔首",
            "content": [
                "今古浮生亦自怜，中原搔首望祁连。",
                "长城北绕千秋塞，大夏西开万里天。",
                "碣石宫前盐作海，玉门关外酒为泉。",
                "秦皇汉武元英杰，莫道年年但戍边。"
            ]
        },
        {
            "title": "子夜四时歌",
            "content": [
                "河汉青天转，空房丹鸟飞。",
                "汗从郎背拭，香时隔年衣。"
            ]
        },
        {
            "title": "灵岩山",
            "content": [
                "响屟廊空香径微，千年往迹故应非。",
                "青山花草斜阳下，唯见残僧晒衲衣。"
            ]
        },
        {
            "title": "吕生吹笛作此别",
            "content": [
                "倦倚绳床月上迟，自将横竹向予吹。",
                "秋深杨柳不堪折，况复明朝欲别时。"
            ]
        },
        {
            "title": "青溪",
            "content": [
                "窈窕青溪尽日寻，雨收风歇翠沉沉。",
                "一双燕子翻花出，始觉人家住隔林。"
            ]
        },
        {
            "title": "杨花三首",
            "content": [
                "随风飘泊转霏微，似雪轻盈妒落晖。",
                "倦蝶欲凭香梦杳，游丝空逐断魂飞。",
                "化萍雨后鱼鳞细，糁径苔前燕嘴肥。",
                "最是伤心三月暮，长途客泪共沾衣。¤"
            ]
        },
        {
            "title": "送周象贤赴襄国左史",
            "content": [
                "送君芳草路，落日且徘徊。",
                "倚相元官楚，襄王故爱才。",
                "地当巫峡尽，天入汉江回。",
                "莫学长沙傅，湘累吊不回。"
            ]
        },
        {
            "title": "送吕山人中父",
            "content": [
                "与君同庚复同里，四十五年才识尔。",
                "相见翻怜在异乡，相亲顿觉如弟兄。",
                "君家脊忘急难，我家堂前紫荆死。",
                "一言一哭一声悲，君泪如珠我如水。",
                "即今别我去何方，自言只在乾坤里。",
                "乾坤茫茫海岳长，那得扶摇大鹏起。",
                "昔年尝走齐鲁间，紫霞高冠白云履。",
                "兔园上客比邹枚，长揖侯王傲天子。",
                "侠骨能令壮士香，高怀可使狂生耻。",
                "酒酣词赋欲凌云，墨客骚人尽披靡。",
                "歌声振落太山云，夜半登颠脱双屣。",
                "醉击秦王无字碑，长啸大呼呼曰你。",
                "你是秦人尔汝称，漫骂祖龙何有耳。",
                "君乎岂是浪游人，堕地何惭射弧矢。",
                "豪杰生身天地间，只合从天任驱使。",
                "乃今落魄不逢时，岂肯低眉窥指视。",
                "我今沽酒对君欢，莫谓无能报知己。"
            ]
        },
        {
            "title": "上滩行",
            "content": [
                "新安新定江水连，三百六十滩在天。",
                "新都缥缈高若悬，上滩三老分青钱。",
                "雇值百丈牵紫烟，狼牙虎锯刀剑全。",
                "巨者利齿小亦拳，雪浪溅人雷迸船。",
                "篙师著篙篙欲千，一尺一步寸莫前。",
                "白日欲黑眼欲穿，啼猿断壁闻哀弦。",
                "谁家独住青嶂边，十月花开红可怜，一声鸡叫层云巅。"
            ]
        },
        {
            "title": "春尽日刘道士房",
            "content": [
                "偶逢春尽日，饮酒到斜阳。",
                "再过丹房里，青山酒更香。"
            ]
        },
        {
            "title": "春闺曲",
            "content": [
                "半晌开门举步迟，东风吹柳乱丝丝。",
                "年来难说宫中事，却道西施不画眉。"
            ]
        },
        {
            "title": "前溪曲五首",
            "content": [
                "汲水向前溪，空瓶侬自提。",
                "郎家溪上住，只是隔东西。"
            ]
        },
        {
            "title": "长卿明府具楼船泛泖登塔同开之吉士履善长史",
            "content": [
                "中流歌吹蔼纷纷，水底鱼龙不敢闻。",
                "笛里梅先明月落，帆前山与夕阳分。",
                "溪苕昼湿空江雨，寺柳晴摇别殿云。",
                "谐谑不妨沉醉后，曲终错唤小冯君。",
                "",
                ""
            ]
        },
        {
            "title": "萧皋别业竹枝词十首",
            "content": [
                "园中高树鸟分窠，门外小池钱贴荷。",
                "晓散乌鸦千点细，晚归白路一行多。"
            ]
        },
        {
            "title": "抗首",
            "content": [
                "抗首望西秦，朝廷急用人。",
                "玉关疏控扼，紫塞隔荆榛。",
                "痛昔《筹边赋》，怜君侍从臣。",
                "谁为谢安石，谈笑净胡尘。"
            ]
        },
        {
            "title": "别母",
            "content": [
                "老母三年病，儿仍千里行。",
                "秋风吹地冷，山月照霜明。",
                "未别泪先下，问归难应声。",
                "厨头有新妇，数可问藜羹。"
            ]
        },
        {
            "title": "萧皋别业竹枝词十首",
            "content": [
                "乌桕红红生稚叶，紫兰茁茁吐新苗。",
                "龙须绿折风前笋，凤尾青添雨后蕉。"
            ]
        },
        {
            "title": "歌风台",
            "content": [
                "汉帝初平四海回，《大风歌》激楚声哀。",
                "彭城王气千年足，芒砀寒云万里开。",
                "父老只知亭长去，山河都属沛公来。",
                "故乡欢饮无多日，泗水依然绕旧台。"
            ]
        },
        {
            "title": "中秋夕梦中得句醒而足之",
            "content": [
                "无端秋思枕前滋，梦落青溪白石祠。",
                "去路似从桃叶渡，和歌多是《竹枝词》。",
                "藓碑字蚀无人读，废井铭存有客知。",
                "幽事最多难记得，绿波深处美人期。"
            ]
        },
        {
            "title": "前溪曲五首",
            "content": [
                "春水前溪长，春云绿树齐。",
                "门前车马散，正及曙乌啼。"
            ]
        },
        {
            "title": "萧皋别业竹枝词十首",
            "content": [
                "呼雏逐妇总堪怜，时雨时晴各一天。",
                "厨割小鲜来海市，菜添新馔出江田。"
            ]
        },
        {
            "title": "秋深",
            "content": [
                "今岁气殊暖，秋深黄叶无。",
                "云常蒸远峤，天只到平芜。",
                "月不怜人老，风难与病苏。",
                "臞然山泽骨，蚤已要人扶。"
            ]
        },
        {
            "title": "何处",
            "content": [
                "何处放船好，水深云欲低。",
                "流澌莎草上，落日布帆西。",
                "雨脚只在树，鸥飞不过溪。",
                "买鱼炊白饭，醉听岭猿啼。"
            ]
        },
        {
            "title": "谒于肃愍公墓",
            "content": [
                "空山下马谒荒坟，寝庙丰碑礼数尊。",
                "敢信不移钟鼎日，便忘归赐镯镂恩。",
                "松楸永甗孤臣骨，天地长依九庙魂。",
                "门户谁怜房杜少，守祠闻说有云孙。"
            ]
        },
        {
            "title": "西湖采莼曲二首",
            "content": [
                "十八郎君二八娘，采莼相见手生香。",
                "妾未嫁人郎未娶，倩谁和作两鸳鸯。"
            ]
        },
        {
            "title": "曹氏姑",
            "content": [
                "尊前相见重咨嗟，江上芙蓉几度花。",
                "记得春风吹绿鬓，小桃篱畔是君家。"
            ]
        },
        {
            "title": "过昆山",
            "content": [
                "桃花杨柳共西湾，曾唱菱歌带月还。",
                "春色茫茫今莫问，满城烟雨过昆山。"
            ]
        },
        {
            "title": "杨花三首",
            "content": [
                "废苑荒城古道边，轻如野鸟渺如烟。",
                "无风亦自漫空转，有月应须斗露妍。",
                "谢女繇来空咏雪，少陵何事却憎绵。",
                "飘飘欲托人间世，其奈东皇不受怜。"
            ]
        },
        {
            "title": "万历五年春有献五色鹦鹉者诏入之恭赋二首",
            "content": [
                "日南遥忆陇天长，丹喙能言五色裳。",
                "玉殿雕笼新诏入，西宫愁杀雪衣娘。"
            ]
        },
        {
            "title": "寄方三十国华",
            "content": [
                "栖栖布衣者，谁拂帝京尘。",
                "献赋干明主，微言讽大臣。",
                "虽云不得意，已作有名人。",
                "何不携妻子，归耕海上春。"
            ]
        },
        {
            "title": "湘水巫云曲",
            "content": [
                "湘江之水巫山云，朝暮相思那得分。",
                "渺渺高堂怨巫女，斑斑楚竹恨湘君。",
                "湘君巫女知何处，水中月色烟中树。",
                "只解春来幻作花，不解花飞没春路。",
                "阳台故道竟微茫，黄陵古庙久荒凉。",
                "鸳鸯锦水偏齐翼，鹦鹉芳洲空断肠。",
                "断肠复断肠，问君苦不苦？解珮江边忆楚妃，采莲渡口思",
                "交甫。",
                "草色如天染绿尘，杨花似雪扑青蘋。",
                "水为帝子眼中泪，云是襄王梦里人。",
                "梦里眼中俱不见，非烟非雾犹相眷。",
                "十二峰头画不成，三湘七泽俱流遍。",
                "采得蘋花不自由，更何人共木兰舟。",
                "曲终歌罢谁无泪，水远山长空独愁。",
                "天边属玉双双起，茜红裙色谁家女？欲言不言来不来，云",
                "不成云雨不雨。",
                "烟波尽日浩空津，明月当天似镜新。",
                "畴能良夜偏忘夜，若云逢春不怨春。",
                "怨春愁夜何时歇，岁岁春魂化啼渼。",
                "鹧鸪啼破九嶷天，王孙泣断苍梧月。"
            ]
        },
        {
            "title": "前艳曲二首",
            "content": [
                "翠被凭谁携鄂渚，巫山空自说行云。",
                "若将花比君颜色，花为东风减十分。"
            ]
        },
        {
            "title": "山阴道士乞书",
            "content": [
                "笑予不是右军书，书罢无鹅意自疏。",
                "卖扇桥头逢酒伴，王婆店里炙枯鱼。"
            ]
        },
        {
            "title": "虎丘看月行",
            "content": [
                "中秋看月何处好，除却十洲与三岛。",
                "东南胜事说苏州，最好从来是虎丘。",
                "虎丘十里遥连郭，错落青山尽楼阁。",
                "千年霸气剑池寒，一片清光水晶薄。",
                "通国如狂歌舞来，木兰载酒笙镛作。",
                "男女杂坐生夜光，香风舄履吹交错。",
                "歌吹香风真可怜，三三五五各成筵。",
                "千人坐满千人坐，千顷云浮千顷烟。",
                "月华未冷罗衣湿，白露如珠白莲泣。",
                "《白皦歌》终《子夜》兴，《乌栖曲》缓《乌啼》急。",
                "姣童似玉紫英悲，艳女如花韩重思。",
                "千秋死魄还生气，一夜香魂枯骨知。",
                "香魂死魄知何处，明月在天人在地。",
                "天上人间一种情，桂花合结相思树。",
                "嫦娥亦是独眠人，牛女年年一问津。",
                "谁家少妇今宵里，捣尽寒砧秋复春？"
            ]
        },
        {
            "title": "苏州曲",
            "content": [
                "阖庐城外木兰舟，朝泛横塘暮虎丘。",
                "三万六千容易过，人生只合住苏州。"
            ]
        },
        {
            "title": "舟雨",
            "content": [
                "溪行日日晴，孤云忽然起。",
                "独坐水声中，不知篷上雨。"
            ]
        },
        {
            "title": "黄山怀仲房",
            "content": [
                "碧山霜月负吹笙，流水空为石上声。",
                "白发茫茫竟何事，逢人莫遣说长生。"
            ]
        },
        {
            "title": "过巢湖",
            "content": [
                "腊月湖波稳，乾坤自混茫。",
                "烟霜弥四泽，水气隐三光。",
                "尽日闻渔鼓，高云辨雁行。",
                "孤舟兼晚岁，去路总他乡。"
            ]
        },
        {
            "title": "宫词二首",
            "content": [
                "晚凉风度玉池香，看尽归鸦入建章。",
                "妾貌不如莲样好，莫将明镜比寒塘。"
            ]
        },
        {
            "title": "语儿溪",
            "content": [
                "春风来过御儿溪，野雉低飞麦浪齐。",
                "一片桑麻天气绿，养蚕时节鹧鸪啼。"
            ]
        },
        {
            "title": "送人之南都二首",
            "content": [
                "疏疏秋雨秣陵寒，白露初高叶未丹。",
                "欲寄愁心无处着，湿君衫袖到长干。"
            ]
        },
        {
            "title": "凯歌",
            "content": [
                "衔枚夜度五千兵，密领军符号令明。",
                "狭巷短兵相接处，杀人如草不闻声。"
            ]
        }
    ]
}