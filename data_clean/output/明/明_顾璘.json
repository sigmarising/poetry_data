{
    "dynasty": "明",
    "author": "顾璘",
    "intro": "",
    "items": [
        {
            "title": "宫中词（四首）",
            "content": [
                "复道通瀛海，周垣隐洞天。",
                "云随珠佩女，霞覆羽衣仙。",
                "秀艳疏丹粉，潜悲咽管弦。",
                "春风闲永巷，愁坐惜流年。¤"
            ]
        },
        {
            "title": "松坞草堂新成杂兴（四首）",
            "content": [
                "郭外新移野老家，旧书犹载两牛车。",
                "樽空北海虚耽酒，地薄东陵漫种瓜。",
                "小径冲门分野竹，短篱临水透溪花。",
                "优游行乐元无尽，落魄浮生讵有涯。¤"
            ]
        },
        {
            "title": "遣怀绝句（七首）",
            "content": [
                "不忌枭鸱暮，何悲杜宇春。",
                "蛩催山月织，鸡报二更晨。"
            ]
        },
        {
            "title": "武皇南巡旧京歌（十一首）",
            "content": [
                "北固江涛控海门，南都山势叠昆仑。",
                "金宫暂启双龙见，玉帐遥临万马屯。"
            ]
        },
        {
            "title": "武冈道中雨",
            "content": [
                "界石记州名，旗亭报客程。",
                "山行频陟降，春雨易阴晴。",
                "树引荒涂直，花撩客眼明。",
                "蛮方行欲倦，翻忆武昌城。"
            ]
        },
        {
            "title": "懊恼曲效齐梁体（四首）",
            "content": [
                "春风上燕京，秋风下湘渚。",
                "黄鹄有六翮，定自不及汝。"
            ]
        },
        {
            "title": "柴门",
            "content": [
                "翠盖平遮松柏林，画屏分映两青岑。",
                "坐收粳稻三秋色，行踏垂杨一径阴。",
                "雨突烟沈人卧稳，风帘花落燕巢深。",
                "幸无奇字藏书箧，不惹?轩使者寻。"
            ]
        },
        {
            "title": "蔷薇洞",
            "content": [
                "百丈蔷薇枝，缭绕成洞房。",
                "密叶翠帷重，秾花红锦张。",
                "对著玉局棋，遣此朱夏长。",
                "香云落衣袂，一月留余芳。"
            ]
        },
        {
            "title": "宫中词（四首）",
            "content": [
                "绮阁延朱夏，花阴昼漏长。",
                "研砂养蜥蜴，刺绣学鸳鸯。",
                "细字中官扇，奇熏外国香。",
                "午窗兰玉梦，惊起谢君王。"
            ]
        },
        {
            "title": "遣怀绝句（七首）",
            "content": [
                "野鲜苍兕猛，山鲊鹧鸪香。",
                "市笋挦苞出，仓禾带把藏。"
            ]
        },
        {
            "title": "东郊田园（四首）",
            "content": [
                "散步龙山麓，石马高嶙峋。",
                "芜没野田侧，行列不复陈。",
                "不知何代墓，感叹为沾巾。",
                "慨昔六代交，紫宫架天津。",
                "虎斗尽英辟，鹰扬皆贵臣。",
                "回眸耀白日，吐气贯青旻。",
                "见者恒辟易，况敢托交亲。",
                "讵知百世下，骨肉化飞尘。",
                "樵牧无人禁，姓名亦已湮。",
                "念此返田舍，秫酒正芳醇。",
                "倾壶且一醉，兀兀忘吾身。"
            ]
        },
        {
            "title": "东郑生",
            "content": [
                "图史聊足娱，胡为苦多营。",
                "经旬谢宾客，春草当门生。",
                "白发午未栉，青山时独行。",
                "萧萧树上瓢，莫与风俱鸣。"
            ]
        },
        {
            "title": "试院呈同事陶判府",
            "content": [
                "归心遥下楚江东，尘鞅犹牵粤徼中。",
                "兴在山林如倦鸟，老持文墨愧雕虫。",
                "流光坐数经檐日，秋思争随落叶风。",
                "不有多情陶判府，雅吟高论与谁同。"
            ]
        },
        {
            "title": "遣怀绝句（七首）",
            "content": [
                "涧冷菖蒲翠，山春踯躅红。",
                "草惊秋尽火，树厌夜深风。"
            ]
        },
        {
            "title": "度枫木岭",
            "content": [
                "初谓山拂天，飞鸟不可度。",
                "逡巡蹑危磴，乃即我行路。",
                "百折频攀援，十步九回顾。",
                "高林忽在下，衣襟有云雾。",
                "倒景犹照人，平地黯将暮。",
                "方当日月过，似可捉乌兔。",
                "飞瀑如天河，所少鹊成渡。",
                "东北望故乡，江流莽倾注。",
                "长风动万里，独立难久伫。"
            ]
        },
        {
            "title": "庚辰元日",
            "content": [
                "诸侯玉帛会长安，天子旌旗下楚关。",
                "共想正元趋紫殿，翻劳边将从金鞍。",
                "沧江饮马波先静，黄竹回銮雪正干。",
                "北极巍巍天咫尺，五云长护凤楼寒。"
            ]
        },
        {
            "title": "宿云开堂",
            "content": [
                "难逢魏母彩鸾车，聊试弥明石鼎茶。",
                "翠羽金支云缥缈，紫厓丹洞石岈。",
                "五峰黛色消晴雪，万木灵晖散晚霞。",
                "愿借双公玄鹤羽，月明骑上太清家。"
            ]
        },
        {
            "title": "东郊田园（四首）",
            "content": [
                "陶公归桑里，谢客营石门。",
                "于世既无竞，努力事田园。",
                "春还理荒秽，良苗应时繁。",
                "岂不念岁丰，天道难预论。",
                "列槿藩草屋，艺蔬备晨飧。",
                "郊居渐成趣，益厌城市喧。",
                "菽水苟无阙，万事奚足言。¤",
                "",
                ""
            ]
        },
        {
            "title": "赠何司空子元",
            "content": [
                "白日难回照，丹心尽此生。",
                "司空官岂左，集议礼多名。",
                "国是归牵引，皇衷自圣明。",
                "玉阶沾泣日，真见老臣情。"
            ]
        },
        {
            "title": "周别驾宅看花",
            "content": [
                "周侯方庭大如案，四叙种花香不断。",
                "日高散衙一事无，手汲清池自浇灌。",
                "鲜英的瑛珠，密萼纷披紫丝幔。",
                "芳根异种多难识，粉蝶黄蜂暗相唤。",
                "西邻迂叟饶闲情，叩户时来索花看。",
                "一来一醉酒千钟，月俸依稀费多半。",
                "君侯莫厌频来过，人生乐少忧患多。",
                "与君聚散同落叶，不醉花前将奈何。"
            ]
        },
        {
            "title": "夜雨叹",
            "content": [
                "朔风吹雨西北来，南山昼晦夜不开。",
                "寒声悲凄杂霰落，暮色黯惨兼云回。",
                "仰窥箕斗不辨影，俯眺八极弥黄埃。",
                "群鸡啁啾登树语，城角断续余音哀。",
                "此时野人正愁郁，短漏颇奈铜龙催。",
                "残灯微明鼠上下，兀坐自画炉中灰。",
                "北漠群胡践边垒，西江狂贼生祸胎。",
                "主上动色念沟壑，何况司马诸行台。",
                "长星流天火堕地，荧惑扰纪何为哉？去年三吴遭赤旱，万",
                "户鬻子无遗孩。",
                "今年州司索官帑，肉瘠不救疮痍灾。",
                "空田苍茫飞鸟尽，野水震荡惊鳞摧。",
                "备民谁继子产智，足国正望夷吾才。",
                "龙鸣剑匣壮士老，黄金台古空崔嵬。",
                "海内故人掩关坐，尺书累岁谁为裁。",
                "阳春何时动群蛰，九域浩荡扬风雷。",
                "江河倒洗皇路净，台省洞达无嫌猜。",
                "花明草媚日杲杲，男耕女织天恢恢。",
                "野人多病有归处，养鸡牧豕王城隈。"
            ]
        },
        {
            "title": "武皇南巡旧京歌（十一首）",
            "content": [
                "千年宝历自南开，八叶神孙暂北来。",
                "日月更临龙虎阜，云霞重抱凤凰台。"
            ]
        },
        {
            "title": "行药至溪南偶成",
            "content": [
                "抱疴掩荆扉，出户已寒节。",
                "新晴步南溪，草际见残雪。",
                "仰视日光微，始惊天气冽。",
                "敝裘有余温，浊酒堪独啜。",
                "羸躯苟能存，暄月会当别。"
            ]
        },
        {
            "title": "碧溪",
            "content": [
                "落落高梧阴，俯瞰寒流碧。",
                "微云过疏雨，秋容淡无迹。",
                "鱼游绿藻晴，鸟下青芜夕。",
                "兴至每垂纶，歌罢还岸帻。",
                "渔父两三人，时来共争席。"
            ]
        },
        {
            "title": "吴都台东湖书屋",
            "content": [
                "水汇苍梧郭，天开绿野堂。",
                "云山秋滴翠，冰井夏生凉。",
                "药满寻诗径，花垂点易床。",
                "少须康济罢，散发任徜徉。"
            ]
        },
        {
            "title": "武皇南巡旧京歌（十一首）",
            "content": [
                "白发梨园老乐师，锦胸花帽对弹丝。",
                "行宫只奏中和调，解厌南朝《玉树》"
            ]
        },
        {
            "title": "拟宫怨（七首）",
            "content": [
                "咫尺长门万里遥，耻将裙绶曳纤腰。",
                "盈盈璧月沉鸾镜，渺渺银河断鹊桥。",
                "上苑旌旗回夜猎，建章钟鼓散晨朝。",
                "此身不及双栖凤，处处随君听九《韶》。¤"
            ]
        },
        {
            "title": "武皇南巡旧京歌（十一首）",
            "content": [
                "六代繁华何足跨，而今四海共为家。",
                "暂看吴苑环城水，终忆燕台夹路花。"
            ]
        },
        {
            "title": "归自灌阳望湘山口占",
            "content": [
                "十日别湘山，见如故人面。",
                "何况石头城，是侬旧乡县。"
            ]
        },
        {
            "title": "独漉篇",
            "content": [
                "独漉独漉，水多泥滑。",
                "泥滑道阻，伤我车毂。",
                "持膏作烛，将以照夜。",
                "虚花掩光，不逮槃下。",
                "猛虎在山，百兽畏威。",
                "陷阱三日，垂首诉饥。",
                "铁生矿中，人冶为器。",
                "剑负威神，锤则委地。",
                "男儿生身，万事纲纪。",
                "突梯无施，不如女子。"
            ]
        },
        {
            "title": "登高丘而望远海",
            "content": [
                "登高而望远，不见天地端。",
                "日月互上下，东西如跳丸。",
                "长风自何起，瀛海翻波澜。",
                "六鳌正抃舞，五岳无时安。",
                "恍惚青天中，仙人跨飞鸾。",
                "邀我谒帝室，金门郁盘桓。",
                "青龙对人怒，玉女倾笑欢。",
                "彷徨返路故，北斗方阑干。",
                "坐地仰天叹，三日不能餐。"
            ]
        },
        {
            "title": "武皇南巡旧京歌（十一首）",
            "content": [
                "青龙山北接飞猱，白鹭洲东射海鳌。",
                "不为芳春浪行幸，寝园聊待荐含桃。"
            ]
        },
        {
            "title": "塞下曲",
            "content": [
                "千里骅骝丈八矛，男儿画地取封侯。",
                "黄昏塞上传烽火，一夜吹笳坐戍楼。"
            ]
        },
        {
            "title": "共泛东潭饯望之",
            "content": [
                "高人同野兴，移棹水西东。",
                "岸仄垂萝古，沙虚积蓼红。",
                "哀筝凄断壑，轻帻倚秋风。",
                "更有浮萍感，俱忘痛饮中。"
            ]
        },
        {
            "title": "拟宫怨（七首）",
            "content": [
                "汉皇宫殿月明时，曾侍宸游百子池。",
                "舞马登床春进酒，盘龙衔烛夜观棋。",
                "御前却辇言无忌，众里当熊死不辞。",
                "旧恨飘零同落叶，春风空绕万年枝。¤"
            ]
        },
        {
            "title": "柏屏",
            "content": [
                "壁立青玉屏，下见古柏根。",
                "相怜岁寒叶，郁作苍云屯。",
                "贞姿洗霜雪，老气横乾坤。",
                "名园非此种，谁可当君门。"
            ]
        },
        {
            "title": "东郊田园（四首）",
            "content": [
                "出门见青山，幽意日潇洒。",
                "修竹绕舍东，流水在田下。",
                "衣冠不须着，犁锄亦时把。",
                "日与山翁游，礼貌乐疏野。",
                "风俗重时令，相邀作乡社。",
                "浊醪满浮蚁，蛙鱼剖新鲊。",
                "交酬各酩酊，至乐绝无假。",
                "长笑宇宙间，谁是忘形者。¤"
            ]
        },
        {
            "title": "拟宫怨（七首）",
            "content": [
                "不见彤墀日月旗，庭隅草木掩清辉。",
                "金舆到处无新故，玉儿从来有是非。",
                "暮雨楼台双燕入，春寒池馆百花稀。",
                "监宫一去无人语，独自含颦咏绿衣。"
            ]
        },
        {
            "title": "遣怀绝句（七首）",
            "content": [
                "猺女招歌剧，蛮郎步射强。",
                "花环垂耳大，竹弩挂腰长。"
            ]
        },
        {
            "title": "武皇南巡旧京歌（十一首）",
            "content": [
                "金陵千古帝王州，高庙衣冠月出游。",
                "传语三边貔虎士，莫须喧近凤皇楼。"
            ]
        },
        {
            "title": "塞下曲",
            "content": [
                "黄河冰厚马横行，朔气棱棱古铁明。",
                "恨杀夜来风雪紧，匈奴逃出受降城。"
            ]
        },
        {
            "title": "遣怀绝句（七首）",
            "content": [
                "夜静云生室，春深水到门。",
                "松高多绣顶，兰古自悬根。"
            ]
        },
        {
            "title": "拟宫怨（七首）",
            "content": [
                "翠靥金蝉入帝家，拟将新宠属铅华。",
                "君王自信图中貌，静女虚迎梦里车。",
                "帐殿秋阴生角枕，屟廊空响应琵琶。",
                "含情独倚朱阑暮，满院微风动落花。¤"
            ]
        },
        {
            "title": "遣怀绝句（七首）",
            "content": [
                "花豹金钱背，文鹇蜀锦毛。",
                "厨泉山笕细，江稻水车高。"
            ]
        },
        {
            "title": "赠徐堂",
            "content": [
                "小阮龙驹子，长途拂剑归。",
                "毗陵三尺雪，寒满黑貂衣。",
                "骨肉行踪散，风尘客鬓稀。",
                "平原招不起，豪士竟谁依。"
            ]
        },
        {
            "title": "正旦",
            "content": [
                "乾坤仍献岁，车骑正归休。",
                "礼乐今王作，门庭旧客留。",
                "老余耽酒癖，贫有卖书谋。",
                "所愿皇舆正，吾生岂浪愁。"
            ]
        },
        {
            "title": "武皇南巡旧京歌（十一首）",
            "content": [
                "朱雀桥连翠柳衢，银鞍丝鞚锦模糊。",
                "君王行乐千人出，遥认飞龙天马钩。"
            ]
        },
        {
            "title": "古壮士歌",
            "content": [
                "山西壮士何才雄，虬须燕颔生英风。",
                "青春挟槊三边外，白昼探丸九市中。",
                "一身列侍麒麟殿，跨出龙驹万人羡。",
                "狐腋朝裁赵客裘，鹈膏夜淬吴王剑。",
                "生年十五事横行，肯学操觚记姓名？当衢贾勇万乘避，临",
                "危重义一身轻。",
                "田文鸡狗真余子，有足不曳春申履。",
                "眼前国士稍倾心，慷慨桥阴为君起。"
            ]
        },
        {
            "title": "赠子鱼",
            "content": [
                "与子三年别，重来鬓已苍。",
                "论心风雨夕，下榻水云乡。",
                "画阁灯花暖，秋杯竹叶凉。",
                "匆匆行止意，相对两彷徨。"
            ]
        },
        {
            "title": "松坞草堂新成杂兴（四首）",
            "content": [
                "衰年多病自宜休，避地栖岩事事幽。",
                "风槛落花催酿酒，雨窗啼鸟唤梳头。",
                "柴桑剩著陶元亮，款段何孤马少游。",
                "野衲村翁俱接近，茗杯香篆足淹留。¤"
            ]
        },
        {
            "title": "蕉石亭",
            "content": [
                "怪石如笔格，上植蕉叶青。",
                "苍然太古色，得尔增娉婷。",
                "欲携一斗墨，叶底书《黄庭》。",
                "拂拭坐盘薄，风雨秋冥冥。"
            ]
        },
        {
            "title": "拟宫怨（七首）",
            "content": [
                "紫殿繁华梦已沉，掖庭苔色晚阴阴。",
                "浮云变态随君意，朗月流辉鉴妾心。",
                "屈戍横门金锁冷，辘轳牵井玉瓶深。",
                "空将锦瑟传哀怨，寂寞谁听空外音。¤"
            ]
        },
        {
            "title": "漫吟",
            "content": [
                "万事浮云莫问天，发毛元解记流年。",
                "春秋按节投花种，儿女分畦理芋田。",
                "辟地多方求怪石，买山初意为流泉。",
                "城敔自古称佳丽，独笑先生野性偏。"
            ]
        },
        {
            "title": "懊恼曲效齐梁体（四首）",
            "content": [
                "小时闻长沙，说在天尽处。",
                "人言见郎船，已过长沙去。"
            ]
        },
        {
            "title": "同陈鲁南雨饮永宁寺",
            "content": [
                "南山飞雨滴残卮，野寺鸣钟客散迟。",
                "醉眼耐薰红杏色，韶华催换绿杨丝。",
                "衰年感旧重重恨，故苑寻春步步宜。",
                "拟上花台观淑景，湿云横路正低垂。"
            ]
        },
        {
            "title": "答徐昌穀博士",
            "content": [
                "前年共饮燕京酒，高楼雪花三尺厚。",
                "酣歌彻夜惊四邻，世事浮沉果何有。",
                "一为法吏少书来，心结愁云惨不开。",
                "昨传学省移新籍，坐啸空斋日几回。"
            ]
        },
        {
            "title": "拟夏日宫中行乐词（三首）",
            "content": [
                "紫霄不与下方同，秋爽常回六月中。",
                "风羽对摇云母榻，冰池全浸水晶宫。"
            ]
        },
        {
            "title": "赠吴山人",
            "content": [
                "昔游洞庭麓，萝阴覆君堂。",
                "开窗湖水绿，举酒橙花香。",
                "别来婴时网，欲济苦无梁。",
                "东风送君至，烟霞满衣裳。",
                "泠泠泉石谈，洗我尘土肠。",
                "山僧忽已化，阶树今渐长。",
                "叹息浮世事，因之念沧浪。"
            ]
        },
        {
            "title": "游丘常侍山园",
            "content": [
                "采芝深谷赋归休，幸有邻庄水竹幽。",
                "画障日开山九叠，素封秋倚橘千头。",
                "长悬片月延僧住，满放闲云伴客游。",
                "桐叶已齐春去久，翻阶红药为谁留？"
            ]
        },
        {
            "title": "懊恼曲效齐梁体（四首）",
            "content": [
                "家鸡各有埘，海燕各有窠。",
                "郎家扑天屋，作底爱风波。"
            ]
        },
        {
            "title": "登清凉寺后西塞山亭",
            "content": [
                "晚上高亭对落晖，万山寒翠湿秋衣。",
                "江流一道杯中泻，云树千门鸟外微。",
                "古寺频来僧尽老，重阳欲近蟹争肥。",
                "霜枫恶作萧条色，故弄残红绕客飞。"
            ]
        },
        {
            "title": "山行绝句",
            "content": [
                "槎丫半折树，倾欹欲堕石。",
                "行人如飞仙，渺渺下青壁。"
            ]
        },
        {
            "title": "奉忆野亭少傅",
            "content": [
                "夷门回首限风烟，遥夜天涯有梦悬。",
                "颂德敢言三代下，受恩今忆十年前。",
                "安危海内占容鬓，贫乏山中倚俸钱。",
                "早晚上书辞郡绂，野堂还借片云眠。"
            ]
        },
        {
            "title": "拟宫怨（七首）",
            "content": [
                "流苏帐冷琐窗虚，云月差差度玉除。",
                "百岁精灵悲故剑，九重恩宠附前鱼。",
                "莲花有恨凝芳履，竹叶无光引属车。",
                "人意已疏言更浅，莫将词赋倚相如。¤"
            ]
        },
        {
            "title": "张司徒所画山国图歌",
            "content": [
                "滇南一道盘云上，永昌巍巍更西望。",
                "水流直下洱海深，陆地夫容矗相向。",
                "小石纷磊磊，大石高盘陀。",
                "连空互撑叠，仰睇青嵯峨。",
                "攒峰插牛斗，飞涧悬天河。",
                "崩崖倾断下无地，但见猿猱挂罥号烟萝。",
                "丹砂空青，的阿。",
                "宝玉夜炯，灵光荡摩。",
                "天门洞开，紫宫逶迤。",
                "玉女对侍，星官骈罗。",
                "至高之极始见此，辽绝下奈诸方何。",
                "马蹄缄铁尚不得度，行人跛鳖焉能过。",
                "我生水国多见水，不图山高乃如此。",
                "画家山水贵相半，吁嗟谁悉寰区理。",
                "南园大老司徒公，维山降神为世雄。",
                "晚张能事发新格，尽吐磈礌之心胸。",
                "引缣迅扫鸣长风，颠林倒壑貌不同。",
                "苍云黯惨喧霹雳，白日照耀开鸿蒙。",
                "蛟龙盘拏古木死，蝀螮漂疾飞梁通。",
                "千峦万嶂堆墨华，忽然平旷披风沙。",
                "楪榆开凿巂君国，桃源点缀秦人家。",
                "孤城四面削玄壁，危楼仄立明丹霞。",
                "时清颇知官府静，化远亦爱蛮夷嘉。",
                "老翁戏猎逐黄犬，娇女明妆簪素花。",
                "形胜分明在指顾，风俗想像增咨嗟。",
                "腾冲靡莫余千里，部落微茫分远迩。",
                "更挥淡墨洒余姿，遂使天涯穷尺纸。",
                "昨逢伯子示此图，瞠目惊叹从前无。",
                "乃知山岳气磅礴，不用滥漫谈江湖。",
                "今之好山有二老，太原司马吴门都。",
                "见此寄书定相索，公乎公乎，须写数本万里络绎传吾徒。"
            ]
        },
        {
            "title": "拟宫怨（七首）",
            "content": [
                "水殿夫容隐暗霜，夜临新月自焚香。",
                "窗间画扇含秋思，帐里华灯隔御光。",
                "四壁椒涂花霭散，六宫莲漏水声长。",
                "君恩未必缘歌舞，无那昭阳掌上狂。¤"
            ]
        },
        {
            "title": "东郊田园（四首）",
            "content": [
                "刈麦思时旸，分苗望时雨。",
                "彼苍于农人，迁就亦良苦。",
                "好雨从东来，原田白丱丱。",
                "老稚荷蓑出，绿缛纷可睹。",
                "引耜骧且鸣，余欢及家牯。",
                "连岁荒负租，颇遭官长怒。",
                "今幸占有年，且愿给公赋。",
                "絮酒兼灸鸡，殷勤祝猫虎。¤"
            ]
        },
        {
            "title": "武皇南巡旧京歌（十一首）",
            "content": [
                "紫盖黄旗拥六军，金陵王气日氤氲。",
                "龙君涉海移三岛，凤女排空结五云。"
            ]
        },
        {
            "title": "山庄即事和周子庚",
            "content": [
                "十年无梦到东周，坦腹高眠杜若洲。",
                "狂吐肺肠投瓮盎，老持骸骨付菟裘。",
                "当楼月上山回昼，接畛风鸣麦弄秋。",
                "笑坐胡床歌散调，不须吹笛也风流。"
            ]
        },
        {
            "title": "武皇南巡旧京歌（十一首）",
            "content": [
                "绿水朱楼佳丽城，君王行处彩云生。",
                "烟花一望三千里，遥送春风入镐京。"
            ]
        },
        {
            "title": "和泾川公纳凉以五平属上去入声作三诗",
            "content": [
                "劳劳南州符，讵遂闭户卧。",
                "休衙经旬居，茂树恣意坐。",
                "生涯嗟蓬飘，世事付甑破。",
                "民忧疮弥深，岁序梦易过。",
                "江鸥邀东还，戏棹见万个。",
                "长风驱洪波，聚散互荡簸。",
                "高人逃深岩，静啸厌众和。",
                "阳城何其愚，计驾奏下课。¤"
            ]
        },
        {
            "title": "除夕和边太常庭实",
            "content": [
                "守岁椒盘宴，欢然傍老亲。",
                "诵诗从稚子，分肉遍邻人。",
                "菽水惭三釜，柴荆寄一身。",
                "青灯能送喜，金蕊夜开频。"
            ]
        },
        {
            "title": "春日行",
            "content": [
                "汉家三十六离宫，桃花树树摇春风。",
                "武皇当年正好武，天马七尺如飞龙。",
                "清晨蹋踘过新市，薄暮鸣鞘入禁中。",
                "中人尽戴鵕鸃冠，猛士半坐黄金鞍。",
                "弯弓向云仰射雁，一发两禽皆道难。",
                "大官赐酒砗磲瓯，一春击尽千肥牛。",
                "撞钟伐鼓献奇舞，灯前变幻鱼龙浮。",
                "宫门沉沉金钥收，明月挂在城西楼，东方渐高复来游。"
            ]
        },
        {
            "title": "松坞草堂新成杂兴（四首）",
            "content": [
                "野日迟迟阴更晴，山人睡起絮袍轻。",
                "松稍宿露因风堕，草际浮云傍水生。",
                "一壑无多堪独往，百年强半复何营。",
                "神仙服食长相误，不及清尊对客倾。¤"
            ]
        },
        {
            "title": "拟夏日宫中行乐词（三首）",
            "content": [
                "雾縠云绡细欲无，倚风临水弱须扶。",
                "玉鱼疗渴辞盘露，纨扇伤秋对井梧。"
            ]
        },
        {
            "title": "和泾川公纳凉以五平属上去入声作三诗",
            "content": [
                "烦心如枯鱼，展转想斗水。",
                "凉飙从西来，猛雨爽我耳。",
                "初临前轩看，返洒已满几。",
                "青松披鲜云，野景晚转美。",
                "庭花瑶簪长，韡韡拟缟李。",
                "谁怀逢秋悲，且展解暑喜。",
                "泾川神仙才，匪与朽腐比。",
                "新辞敷烟霞，缥缈起短纸。¤"
            ]
        },
        {
            "title": "拟夏日宫中行乐词（三首）",
            "content": [
                "玉面朱唇映月明，影娥池畔绕花行。",
                "夫容不耐凋残色，只恐新凉一夜生。"
            ]
        },
        {
            "title": "伤歌行",
            "content": [
                "青春欲去不可留，白日欲落花含愁。",
                "银鞍白马分明别，故苑夫容伤素秋。",
                "不惜红颜坐凋歇，可怜君恩难再得。",
                "夜簟香销巫峡云，寒衣泪落秦关雪。",
                "掩却青铜镜，不忍生尘埃。",
                "且留兰膏烛，有心莫成灰。",
                "风吹蓬枝往复回，去年团扇今年开。",
                "小物无情尚如此，何独君恩无去来。",
                "买赋无黄金，挑丝不成锦。",
                "欲因魂梦逐车轮，愿君莫恶珊瑚枕。"
            ]
        },
        {
            "title": "初出岳阳期登岳有赋",
            "content": [
                "浮湘未了岳峰缘，梦寐烟霄二十年。",
                "问俗再游荆楚路，乘风须到祝融颠。",
                "神驰沧海看红日，路指朱陵上碧天。",
                "赤帝肯分宾友席，莫教云雨暗山川。"
            ]
        },
        {
            "title": "宿宜兴东坡祠下",
            "content": [
                "先生聊一念，遗庙竟千年。",
                "不返辽东鹤，长悲阳羡田。",
                "月高群木影，人语一溪烟。",
                "世事皆春梦，吾今且醉眠。"
            ]
        },
        {
            "title": "侯城里（二首）",
            "content": [
                "一点麻衣入帝庭，九天风雨昼冥冥。",
                "云迷杜宇游魂黑，草染苌弘野血青。",
                "四海衣冠收节概，万年宗社属神灵。",
                "英雄已去心难死，长倚南箕化列星。"
            ]
        },
        {
            "title": "八月十三夜与文济时范质甫城西泛舟达秦淮（",
            "content": [
                "落日清川里，轻风已自凉。",
                "秋怀生白舫，山翠扑胡床。",
                "问路疑天上，停杯待月光。",
                "何人横铁笛，吹过斗牛傍。¤",
                "",
                ""
            ]
        },
        {
            "title": "侯城里（二首）",
            "content": [
                "万壑千厓控海门，愁云不散昼长昏。",
                "王裒枉积林间泪，荀息难招阙下魂。",
                "直以孤忠悬日月，不劳遗草落乾坤。",
                "椒浆欲奠知何处，古木含风自吐吞。¤"
            ]
        },
        {
            "title": "宿排山道院（二首）",
            "content": [
                "苦厌尘缨缚，欢投道院清。",
                "不逢黄石异，唯见紫芝荣。",
                "涧水增茶品，山光冷宦情。",
                "寒宵得洗耳，金磬杂经声。¤"
            ]
        },
        {
            "title": "出靖州",
            "content": [
                "黄鹤秋云已隔年，五溪春色异风烟。",
                "池心溅墨生科斗，花血流红绽杜鹃。",
                "孤负江南挑菜会，了还天外挂弓缘。",
                "比来湿病全抛酒，且喜家贫省秫田。"
            ]
        },
        {
            "title": "晚投高楼寺读石沙王侍御诗爱其奇戏拟四韵",
            "content": [
                "乘春问俗行何远，望寺停车兴亦奇。",
                "激涧水喧高下石，晚林鸦竞后先枝。",
                "岩藏峭閤鸣钟隐，雨湿流云出树迟。",
                "一样江南风景好，踏青难共美人期。"
            ]
        },
        {
            "title": "半山亭",
            "content": [
                "云为衣履石为梯，白日青虚步可跻。",
                "天近祗疑三界合，烟开浑见四方低。",
                "寒松挂雪明前嶂，瀑水轰雷下别溪。",
                "早晚台端捐佩去，诛茅来与道人栖。"
            ]
        },
        {
            "title": "宫中词（四首）",
            "content": [
                "太液红云重，昭阳素月斜。",
                "龙香浮蕙草，凤辇过桃花。",
                "翠扇摇歌席，银屏隐卧车。",
                "双双紫鸾羽，飞上玉皇家。¤"
            ]
        },
        {
            "title": "八月十三夜与文济时范质甫城西泛舟达秦淮（",
            "content": [
                "六代烟华地，狂歌得夜游。",
                "山河横王气，水月弄清秋。",
                "木落长干寺，云残太白楼。",
                "共君须痛饮，沉醉傍沧洲。",
                "",
                ""
            ]
        },
        {
            "title": "入宝庆",
            "content": [
                "林稠庐落聚，垄断路歧分。",
                "旷野迎迟日，长天失过云。",
                "金汤城据险，斥堠野屯军。",
                "长吏岑曦似，边笳夜不闻。"
            ]
        },
        {
            "title": "赠孙思和",
            "content": [
                "东林一片石，绿藓生秋痕。",
                "时招葛巾客，对坐倾匏尊。",
                "俯爱涧下水，仰观枝上猿。",
                "谁能策羸马，日夕依朱门。"
            ]
        },
        {
            "title": "武皇南巡旧京歌（十一首）",
            "content": [
                "石壁斜临玄武湖，中开天府贮民图。",
                "文鱼在藻承皇泽，来傍龙舟夜吐珠。"
            ]
        },
        {
            "title": "寄和赵户曹叔鸣西寺游瞩",
            "content": [
                "水香花气凤楼西，宿雨初晴御苑泥。",
                "万柳晓含萧寺暗，五云春压汉宫低。",
                "行经绣陌啼莺满，回望苍郊远树齐。",
                "独念江南愁病客，竹窗斜月卧闻鸡。"
            ]
        },
        {
            "title": "武皇南巡旧京歌（十一首）",
            "content": [
                "旧都何让古新丰，父老称觞拜舞同。",
                "金马词臣休候直，独宣京兆问民风。"
            ]
        },
        {
            "title": "松坞草堂新成杂兴（四首）",
            "content": [
                "手种桃花傍短墙，老人殊自爱年芳。",
                "风晴数蝶穿红叶，日出孤莺啭绿杨。",
                "薄饭时兼芝菌味，春衣浑带薜萝香。",
                "前朝戴墅知何处，芳草还生麋鹿场。"
            ]
        },
        {
            "title": "懊恼曲效齐梁体（四首）",
            "content": [
                "玉刻莲花斝，碧酒湛若空。",
                "与郎双杯送，出门耐霜风。"
            ]
        },
        {
            "title": "遣怀绝句（七首）",
            "content": [
                "月落猿声苦，风高虎气腥。",
                "山雷春送雪，江雾夜藏星。"
            ]
        },
        {
            "title": "蕉溪岭",
            "content": [
                "蕉岭何嵯峨，峻极侵汉耸。",
                "岩峦势崚嶒，草树影蒙茸。",
                "羊肠仄径回，螺髻尖峰拥。",
                "危讶天与摧，突疑地俄肿。",
                "曦轮仅平过，星纬翻下供。",
                "罡风劲而冲，游气蓊以壅。",
                "循厓必蹲躬，蹑级难举踵。",
                "联升贯行蚁，疲卧缩僵蛹。",
                "高隼翮每抢，健马息亦恿。",
                "韩愈岂虚哀，王尊乃真勇。",
                "轻舆苦陟降，牵掣资众捧。",
                "虽谢胟腓劳，屡动毛发竦。",
                "昏黄履坦道，虩虩抱余恐。"
            ]
        },
        {
            "title": "寄许州七弟瑮",
            "content": [
                "千官扈从羡能文，谪牧新声天下闻。",
                "落魄吾家苏季子，风流南郡小冯君。",
                "鱼龙路怯黄河险，鸿雁声愁碧海分。",
                "莫上吹台瞻越峤，五湖回首隔重云。"
            ]
        },
        {
            "title": "长相思曲",
            "content": [
                "长相思，在何处？吴岫云深隔江树。",
                "江树临春花正荣，人今已向天涯去。",
                "琼楼绣户横兰烟，中有绿鬟金骨仙。",
                "星河隐约秋期杳，坐卷朱帘望月圆。"
            ]
        },
        {
            "title": "塞下曲",
            "content": [
                "百战摧胡未许强，马前生缚左贤王。",
                "麟符鹊印须臾事，只博凌烟字一行。"
            ]
        },
        {
            "title": "宿排山道院（二首）",
            "content": [
                "动静不可执，山深生暗喧。",
                "霜寒警怨鹤，风远啸哀猿。",
                "供饭夸云子，为官号漆园。",
                "儒家衡斗政，莫与道人言。"
            ]
        },
        {
            "title": "和泾川公纳凉以五平属上去入声作三诗",
            "content": [
                "蓬莱从灵仙，绝粒食白石。",
                "何如临清秋，忽释触热厄。",
                "江云翻鸣涛，洑沫雪一尺。",
                "疏篁摇凉芃，隔屋叶摵摵。",
                "清泠留侯居，月阁辟七夕。",
                "陶情时开尊，博剧或设弈。",
                "伊余婴离忧，契阔薄物役。",
                "公毋怀南征，卒乞别北客。"
            ]
        },
        {
            "title": "宫中词（四首）",
            "content": [
                "诏省长杨猎，虞人夜启关。",
                "霜鹰腾紫御，天马跃朱闲。",
                "宝剑秋莲色，雕弓朔月弯。",
                "非熊谁协兆，看载后车还。¤"
            ]
        }
    ]
}