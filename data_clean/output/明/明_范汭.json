{
    "dynasty": "明",
    "author": "范汭",
    "intro": "",
    "items": [
        {
            "title": "琴川夜泊怀孙齐之",
            "content": [
                "野宿次凫珣，青青荻笋齐。",
                "潮痕随月落，山势压城低。",
                "残梦风前柝，归心曙后鸡。",
                "还知高隐处，只隔水东西。"
            ]
        },
        {
            "title": "夜泊虎丘同刘元声伯仲",
            "content": [
                "翳然一片雨，远沐脊山青。",
                "举棹兴方属，引觞歌莫停。",
                "林钟去杳杳，川火来荧荧。",
                "坐待月轮出，僧寮犹未扃。"
            ]
        },
        {
            "title": "贵筑憩越孝廉别业",
            "content": [
                "结宇数蜂间，泓渟一水湾。",
                "谷风过午冷，原树入秋闲。",
                "苔动璟鳞戏，花摇翠羽还。",
                "谁知于役者，弥日此开颜。"
            ]
        },
        {
            "title": "送张孟孺",
            "content": [
                "明时尚文不尚武，屈膝低眉谁比数。",
                "祖宗汗马无乃劳，今日横金视犹土。",
                "将军素多林下风，操觚羞与荷戟同。",
                "名高翻遣身难避，幕府喧传辟书至。",
                "欲甘小草多苦辛，白云堪卧其如贫。",
                "生憎朋旧问出处，此意悠悠难告人。"
            ]
        },
        {
            "title": "绝笔",
            "content": [
                "愁来遣不可，流目今成昔。",
                "向夕空馆寒，栟榈摵摵。"
            ]
        },
        {
            "title": "吴越宫词二首",
            "content": [
                "千门斜月四窗星，山近帘衣分外青。",
                "侍女夜间眠不稳，御床圆枕缀金铃。"
            ]
        },
        {
            "title": "雨中访吴允兆",
            "content": [
                "寂寂故乡路，心知尚有人。",
                "那知今是客，犹忆昔时邻。",
                "树暝烟催夕，花寒雨殢春。",
                "青山独无恙，宛对别来身。"
            ]
        },
        {
            "title": "贻董六遐周",
            "content": [
                "春来春去总无端，别院沉沉独倚栏。",
                "风抑疏花仍怯晚，雨撩纤柳不胜寒。",
                "离情泣向缄中诉，怨色偷从镜里看。",
                "咫尺巫阳峰十二，片云还往若为难。"
            ]
        },
        {
            "title": "临安",
            "content": [
                "舍筏愁将夕，墟烟极望平。",
                "余花红半委，初笋绿丛生。",
                "水漫鱼登市，山昏鸟入城。",
                "心心天目路，只解向西行。"
            ]
        },
        {
            "title": "代茅止生悼亡姬三首",
            "content": [
                "独夜寒侵半臂绫，锁窗花影隔层层。",
                "依稀梦里还寻梦，才到钱塘又秣陵。"
            ]
        },
        {
            "title": "滇中词三首",
            "content": [
                "秀海海边葭菼秋，滇池池上云悠悠。",
                "人心恰似此中水，一道南流一北流。"
            ]
        },
        {
            "title": "秣陵送李茂才",
            "content": [
                "一雨绿千里，楚山如近人。",
                "留君君掉首，何处秣陵春。"
            ]
        },
        {
            "title": "南唐宫词四首",
            "content": [
                "桃李花开点御沟，翠华经月不曾游。",
                "内庭鸱吻移鸱尾，莫问君王十四州。"
            ]
        },
        {
            "title": "西家",
            "content": [
                "蛾眉不扫鬓云斜，含怨含情未破瓜。",
                "背倚曲栏花一树，春光多少属西家。"
            ]
        },
        {
            "title": "遇俞献父",
            "content": [
                "与汝垂髫共里闾，别来不省六年余。",
                "情知一见又成别，犹胜逢人数寄书。"
            ]
        },
        {
            "title": "岘山晚归",
            "content": [
                "近嶂远空同蔚蓝，画船不系酒微酣。",
                "疏疏灯影出烟际，隐隐人声在水南。"
            ]
        },
        {
            "title": "滇中词三首",
            "content": [
                "迤西之西天一涯，四时长有三春花。",
                "青帘飐处客沽酒，五岁女郎能数蚆。"
            ]
        },
        {
            "title": "柬邓远游",
            "content": [
                "日日何所待，傍人应见猜。",
                "油然碧草外，独上姑苏台。",
                "西子邈已去，东风空自来。",
                "茸茸桃李树，为问几枝开。"
            ]
        },
        {
            "title": "荆溪",
            "content": [
                "乱水声中系艇斜，月寒沽酒扣谁家。",
                "仙源咫尺不知处，红叶吹来如落花。"
            ]
        },
        {
            "title": "春日讯吴允兆",
            "content": [
                "远树微波黯不分，阖闾城畔寄孤云。",
                "春来尽有还乡梦，除却青山便是君。"
            ]
        },
        {
            "title": "游弁山",
            "content": [
                "一峰际苍苍，遐瞩了无碍。",
                "湖色上人颜，崖阴落鸟背。"
            ]
        },
        {
            "title": "送僧入庐山",
            "content": [
                "霜天一衲影萧萧，别路无多觉路遥。",
                "他日有人来入社，不妨行过虎溪桥。"
            ]
        },
        {
            "title": "闽宫词二首",
            "content": [
                "四条弦上按新声，半是先皇手教成。",
                "旧事内人谁敢泄，春来燕子不呼名。"
            ]
        },
        {
            "title": "寄阮坚之司理二首",
            "content": [
                "讼庭寂寂散春烟，碧海丹山在目前。",
                "市得鰕姑堪佐酒，摘来荔子不论钱。"
            ]
        },
        {
            "title": "哭费元朗",
            "content": [
                "书随讣音至，半信半相猜。",
                "莫谓无期别，犹知有梦来。"
            ]
        },
        {
            "title": "迟吴凝父不至",
            "content": [
                "故人宛何在，坐永芳时别。",
                "别时樱桃花，离离子堪撷。",
                "颓云忽成峰，喧禽将反舌。",
                "触绪怅多违，丝棼焉可绝。"
            ]
        },
        {
            "title": "霁",
            "content": [
                "肃肃池上雨，雨收池更寒。",
                "从来通醉理，自此豁幽端。",
                "螮蝀饮方歇，鸧鹒鸣欲阑。",
                "褰裳转溪路，晴瀑少人看。"
            ]
        },
        {
            "title": "孟蜀官词二首",
            "content": [
                "猩红栀子艺成林，复砌勾栏日映深。",
                "隔院似闻催羯鼓，先开一朵是同心。"
            ]
        },
        {
            "title": "送一公还天界寺",
            "content": [
                "江流汩汩树层层，短笠瓢空去秣陵。",
                "依旧青山风雪里，荜门深掩一龛灯。"
            ]
        },
        {
            "title": "平越道中",
            "content": [
                "晴时十二三，雨时十七八。",
                "山鸟何预人，连声泥滑滑。"
            ]
        },
        {
            "title": "访赵凡夫庐居",
            "content": [
                "无路觅君去，乱峰云若屯。",
                "嵌空巢树杪，凿石沼山根。",
                "古帖从儿塌，新诗与妇论。",
                "闲门邻拱木，苍翠自朝昏。"
            ]
        },
        {
            "title": "泖上嘲吴凝父",
            "content": [
                "林皋叶脱风凄凄，远峰森立寒云齐。",
                "满船离思半江月，未到五更鸡乱啼。"
            ]
        },
        {
            "title": "赠王曰常",
            "content": [
                "一月留君兴未阑，酒杯无限费春寒。",
                "海棠欲卸辛夷尽，取次看花到牡丹。"
            ]
        },
        {
            "title": "泊燕子矶",
            "content": [
                "山影沉沉日乍红，峭帆人怯剪江风。",
                "鸥凫占我曾题石，一半岈叠浪中。"
            ]
        },
        {
            "title": "寄吴凝甫兼简讯公",
            "content": [
                "天远湖南渔火稀，隔林钟磬度微微。",
                "不知此夕幽人兴，月出僧房归未归。"
            ]
        },
        {
            "title": "访葛震父",
            "content": [
                "村村鸥鹜群，寺寺冷斜曛。",
                "渡口独来客，岩中重访君。",
                "鼓声鱼市接，帆影稻畦分。",
                "看取前楹竹，新枝碍白云。"
            ]
        },
        {
            "title": "孟蜀官词二首",
            "content": [
                "池西别殿署凌波，杨柳风微月渐多。",
                "珠箔卷来秋似水，填词惟教艳娘歌。"
            ]
        },
        {
            "title": "松陵舟中迟钱受之太史",
            "content": [
                "几家闲夜停机杼，支枕篷窗风许许。",
                "吹尽絺香不见人，绕塘寒月濆语。"
            ]
        },
        {
            "title": "代茅止生悼亡姬三首",
            "content": [
                "深阁鸟鸣人到稀，柳风吹绿上帘衣。",
                "香魂化作彩霞缕，时绕华阳洞口飞。"
            ]
        },
        {
            "title": "南汉宫词二首",
            "content": [
                "金猊香袅日靡靡，玉陛连朝奏事稀。",
                "驯兽近前亲射杀，血花吹污侍臣衣。"
            ]
        },
        {
            "title": "寄阮坚之司理二首",
            "content": [
                "别时江草冷萧萧，再见春光上柳条。",
                "万一故人生远梦，也应先过伯通桥。"
            ]
        },
        {
            "title": "滇中词三首",
            "content": [
                "鸳鸯浦绿水如苔，镜里人家向背开。",
                "五目爨僮劖雪去，三冬僰女担花来。"
            ]
        },
        {
            "title": "响屟廊",
            "content": [
                "越艳迹如扫，年年烧痕绿。",
                "归僧踏岭云，枯叶声相触。"
            ]
        },
        {
            "title": "赠杨孝父",
            "content": [
                "清时有隐者，自汲还自耘。",
                "翳然茅屋上，一片尧时云。"
            ]
        },
        {
            "title": "遣闷",
            "content": [
                "空外响清砧，秋风日以深。",
                "已知贫次骨，转觉病关心。",
                "薙草疏新径，扶藤上故林。",
                "自吁还自哂，昨日散千金。"
            ]
        },
        {
            "title": "吴越宫词二首",
            "content": [
                "春柳遥遥绿渐浓，秋花间色种芙容。",
                "苑中别有西湖水，一缕云随不睡龙。"
            ]
        },
        {
            "title": "平溪",
            "content": [
                "停骖古城曲，薄暮往来稀。",
                "濑响生官舍，崖寒中客衣。",
                "叶雕花簇簇，雷迸雪霏霏。",
                "欲寄乡园信，黔南断雁飞。"
            ]
        },
        {
            "title": "王蜀宫词二首",
            "content": [
                "玉脸匀朱卸翠冠，宣华池上绕阑干。",
                "醉妆邀取君王顾，一任东风料峭寒。"
            ]
        },
        {
            "title": "送丁长孺礼部",
            "content": [
                "夙昔忤时宰，初衣投故园。",
                "孤立逾一纪，不求他人援。",
                "仕路日清夷，除书下丘樊。",
                "时维冬春交，整此北上辕。",
                "临行将何赠，愤激成片言。",
                "天潢无别派，淆乱由楚藩。",
                "九重听弥高，物议徒喧喧。",
                "厥事君所司，竦身为平反。"
            ]
        },
        {
            "title": "洗妆楼歌",
            "content": [
                "结楼黄山曲，不碍黄山云。",
                "山云吹作雨，漠漠复纷纷。",
                "纷纷漠漠春何有，洗出梨花隔垂柳。",
                "花开花落郎未归，楼上美人相忆否？"
            ]
        },
        {
            "title": "夜泊梁溪",
            "content": [
                "樯上乌啼月满滩，月和残雪耐人看。",
                "半炉爇尽沉香火，消受篷窗一夜寒。"
            ]
        },
        {
            "title": "送茅荐卿水部使还留都",
            "content": [
                "霅溪春水接长干，五日邮程去不难。",
                "问寝但留诸弟在，双鱼容易报平安。"
            ]
        },
        {
            "title": "送顾生仲默",
            "content": [
                "日日好携手，我闲君亦闲。",
                "侵晨出郭门，月落犹未还。",
                "云胡辄改途，彳亍车尘间。"
            ]
        },
        {
            "title": "舟次平望怀王子幻",
            "content": [
                "微茫烟水阔，不辨故人家。",
                "湖上晚风急，满天吹雪花。",
                "春帆移远树，夕鸟啄平沙。",
                "独酌谁为慰，邻舟鼓自挝。"
            ]
        },
        {
            "title": "南唐宫词四首",
            "content": [
                "苑门深闭柳千条，银箭听残夜寂寥。",
                "戋刂下阶羞见影，不知斜月弄芭蕉。"
            ]
        },
        {
            "title": "送彦平游岭南",
            "content": [
                "九月罗浮道，无衣亦不寒。",
                "奇峰三十二，直作夏云看。"
            ]
        },
        {
            "title": "伤德生兄",
            "content": [
                "昔时君好饮，卮酒不停持。",
                "今日坟前土，徒然酹一卮。"
            ]
        },
        {
            "title": "王蜀宫词二首",
            "content": [
                "匼匝渠穿宛转桥，绮楼香暖月迢迢。",
                "海南蜃市浑无异，添得歌声堕九霄。"
            ]
        },
        {
            "title": "板桥曲",
            "content": [
                "板桥断后无复春，蒲荒柳秃波粼粼。",
                "依稀一片昔时月，来照鸳鸯不照人。"
            ]
        },
        {
            "title": "南汉宫词二首",
            "content": [
                "珊瑚裁辇玉装车，夕醉明蟾晓醉花。",
                "南海南边天漫漫，君臣无梦到中华。"
            ]
        },
        {
            "title": "清凉庵赠僧",
            "content": [
                "芒鞋定远近，天路临苍苍。",
                "结宇久未了，种松新已长。",
                "平池托空影，断壁飞斜光。",
                "欲问吾师法，吾师法已忘。"
            ]
        },
        {
            "title": "代茅止生悼亡姬三首",
            "content": [
                "莺雏出壳月将四，燕子营巢春已三。",
                "看取西陵埋玉处，不生松柏长宜男。"
            ]
        },
        {
            "title": "过武陵怀龙观察",
            "content": [
                "去指黔乡近，回瞻楚甸遥。",
                "郡门临白浪，驿路叠青霄。",
                "积雨寒初霁，长烟湿未消。",
                "征鞍停不可，无赖是今朝。"
            ]
        },
        {
            "title": "仲冬",
            "content": [
                "仲冬之交气不齐，桃花李花开满溪。",
                "行人认是二三月，只少黄鹂枝上啼。"
            ]
        },
        {
            "title": "寄邵隐之",
            "content": [
                "与君握手未经时，一水空悬别后思。",
                "心事茫茫谁共语，自持椒酒酹要离。"
            ]
        },
        {
            "title": "登缥缈峰",
            "content": [
                "天近筍舆如踏空，翻翻巾舄冷泠风。",
                "远寻乱嶂出帆外，近数诸村悬镜中。",
                "沙草微茫似楚泽，涧花凄冷非吴宫。",
                "湖西湖东尽堪望，两地乡心谁与同。"
            ]
        },
        {
            "title": "南唐宫词四首",
            "content": [
                "半檐日影漾罘罳，才是深宫梦觉时。",
                "敕取烧槽弹法曲，声声声诉恨来迟。"
            ]
        },
        {
            "title": "闽宫词二首",
            "content": [
                "露华如水蘸宫墙，红豆花兼荔子香。",
                "多少峨眉闲待月，九龙帐底贮归郎。"
            ]
        },
        {
            "title": "暮春闲居和荩卿侄",
            "content": [
                "舍南舍北雨声催，款款闲鸥逐队来。",
                "欲买鱼虾唤江艇，楝花临水荜门开。"
            ]
        },
        {
            "title": "送僧",
            "content": [
                "采香泾上黄鸟啼，藤梢掠云笋迸泥。",
                "来时即是去时路，师向此中应不迷。"
            ]
        },
        {
            "title": "寄答邓明府",
            "content": [
                "黄池路远近，此别遂茫然。",
                "颜色既不接，音书空复传。",
                "省耕春草外，退食晚花前。",
                "闻道无留事，闲情异往年。"
            ]
        },
        {
            "title": "望茅山残雪",
            "content": [
                "华阳望不极，缕缕晴烟生。",
                "斜日半山雪，照人巾舄清。",
                "渐融仍合沓，近晦逾空明。",
                "强载筍舆去，摇摇人外情。"
            ]
        },
        {
            "title": "晓发",
            "content": [
                "春水动微茫，帆前即异乡。",
                "鸡声残月堕，人语隔寒塘。"
            ]
        },
        {
            "title": "南唐宫词四首",
            "content": [
                "女冠鸟爪解方音，识得蓬瀛路浅深。",
                "戏搦雪花熔紫磨，汉宫谁数辟寒金。"
            ]
        },
        {
            "title": "重送戚不磷游登封",
            "content": [
                "入门复出门，平畴绿如砥。",
                "春风吹柳花，随君日千里。",
                "望望缑山云，心轻别妻子。"
            ]
        }
    ]
}