{
    "dynasty": "明",
    "author": "孙蕡",
    "intro": "",
    "items": [
        {
            "title": "古意",
            "content": [
                "山矾花落春风起，吹妾芳情渡江水。",
                "梦中蝴蝶相交飞，门外鹊声郎马归。"
            ]
        },
        {
            "title": "集句七言绝句诗（一十二首。续拗体诗三首）",
            "content": [
                "旅馆寒灯独不眠，湘波冷浸一枝莲。",
                "何时最是思君处，月落乌啼霜满天。"
            ]
        },
        {
            "title": "白纻四时词（四首）",
            "content": [
                "馆娃宫畔风萧萧，芙蓉陨香杨柳凋。",
                "银河影淡乌鹊桥，荧荧双星丽碧霄。",
                "美人微醉脸红潮，筵前举袖催玉箫。",
                "举歌《白筼》斗娇娆，越罗楚练风飘飘。",
                "此时奉君情欲绝，铜龙夜深宫水咽，银床低转梧桐月。¤"
            ]
        },
        {
            "title": "闺中闻子规",
            "content": [
                "交疏日射房栊晓，碧树初闻子规鸟。",
                "惊回残梦了无欢，惨切清愁破清悄。",
                "独宿何曾下绣帷，宁劳劝我不如归。",
                "莺花烂熳江南道，好向游人醉处啼。"
            ]
        },
        {
            "title": "牧羊词",
            "content": [
                "陇羊尾簁簁，山虎毛离离。",
                "愿得山虎死，陇羊长自肥。",
                "苍茫大化良亦苦，怪底生羊复生虎。"
            ]
        },
        {
            "title": "南京行",
            "content": [
                "南京自古说豪雄，远胜秦中与洛中。",
                "吴越千山高拱北，巴江一道远朝东。",
                "秦淮水入丹阳郭，北固城连六代宫。",
                "岌?石头如踞虎，逶迤钟岳似盘龙。",
                "龙楼凤阁天中起，万户千门霄汉里。",
                "太乙勾陈紫极通，翔鸾舞鹤珠峰峙。",
                "却日觚棱驾寥廓，行空复道侵箕尾。",
                "仙掌铜盘玉作流，灵芝华盖霞为绮。",
                "华盖灵芝粲绮霞，御桥金水正当衙。",
                "五门彩旭朝天仗，驰道香风散日华。",
                "细柳千章争拂地，娇莺百啭竞啼花。",
                "紫电龙光飞武库，雕甍甲第列侯家。",
                "侯家卿相真才彦，玉笋蝉联奉天殿。",
                "屈宋摛文入石渠，韩黥耀武专方面。",
                "黄阁承恩宣雨露，乌台执法行霜霰。",
                "环佩声清散早朝，葡萄酒绿沾春宴。",
                "春宴春风坐百花，归来里巷斗香车。",
                "金张富贵人争羡，王谢风流世共夸。",
                "隐约商笳随赤羽，葳蕤大纛映彤牙。",
                "盘佗宝校光前导，组络鸣镳隘狭斜。",
                "狭斜西下通三市，紫雾红尘拂天起。",
                "南陌东厢马似龙，乌衣朱雀人如蚁。",
                "争看买珠轻薄儿，亦讶探丸游侠子。",
                "犹怀凤台醉李白，无复新亭泣周顗。",
                "井傍美人悲丽华，道上行人谭结绮。",
                "结绮临春总可怜，龙河一带但寒烟。",
                "天界丛林开象魏，冶亭高阁艳神仙。",
                "神仙尽是蓬瀛侣，更画秦台玉箫女。",
                "渺渺青鸾月下来，飘飘彩凤云中举。",
                "别有青楼大道旁，烟花万树俨成行。",
                "飞琼袅袅翠罗袖，小玉峨峨红粉妆。",
                "小玉飞琼两少年，清歌妙舞斗嫣妍。",
                "舞态盘回芳树底，歌喉宛转落花前。",
                "彩云作雨朝朝合，璧月流光夜夜圆。",
                "朝朝暮暮长如此，秋月春花若流水。",
                "去岁今年景不殊，南来北去人相似。",
                "生绿罗屏遮上客，流苏帐暖邀公子。",
                "烂熳三春锦绣城，空濛一片笙歌市。",
                "繁华佳丽乐无边，我独胡为困一廛。",
                "已似扬雄栖白屋，还如司马卧文园。",
                "谁将积业三千牍，换取扬州十万缠。",
                "桃李风前歌扇底，看花骑马过年年。"
            ]
        },
        {
            "title": "赠关元帅景熙",
            "content": [
                "君在前朝帅东阃，虎符三珠秩二品。",
                "辕门裨将悬金章，黄头奴子州县尹。",
                "杨仆楼船下濑时，君随左相入京师。",
                "端门万钱宴珠履，辇路千花明锦衣。",
                "天官宗伯司邦典，藻鉴论君第高选。",
                "君言下国羁旅臣，生来好武文笔浅。",
                "愿绾铜章佐北征，还来作吏锦官城。",
                "宣劳岂言爵高下，贵在晚节完虚名。",
                "岁华荏苒容鬓改，朋旧飘零满湖海。",
                "星辰霜木余几人，我与蟾溪老高在。",
                "前年佐县淮山阴，今春待诏入词林。",
                "比来奉节领祀事，会面错愕惊愁心。",
                "郫筒新酒凝寒翠，清夜悬灯共君醉。",
                "醉来自起弹鸣筝，一曲清歌数行泪。",
                "有歌有酒君莫辞，人生会遇信有时。",
                "百年莽莽任所适，不必借箸筹前期。",
                "但怜奔波稀会面，此去何时复相见。",
                "明朝挂席下瞿塘，我似伯劳君似燕。"
            ]
        },
        {
            "title": "集句七言绝句诗（一十二首。续拗体诗三首）",
            "content": [
                "欲写愁肠愧不才，依稀犹记妙高台。",
                "问余别恨知多少，巴蜀雪消春水来。"
            ]
        },
        {
            "title": "送翰林宋先生致仕归金华（八首）",
            "content": [
                "红鞋金带荔枝花，三品词林内相家。",
                "归去山中无个事，瓦瓶春水自煎茶。"
            ]
        },
        {
            "title": "朝云集句诗七言律诗（十首）",
            "content": [
                "零落残云倍黯然，一身憔悴对花眠。",
                "南园绿草飞蝴蝶，落日空山怨杜鹃。",
                "天若有情天亦老，月如无恨月长圆。",
                "此声肠断非今日，风景依稀似去年。"
            ]
        },
        {
            "title": "朝云集句诗七言律诗（十首）",
            "content": [
                "万紫千红总是春，登临一度一思君。",
                "舞低杨柳楼心月，香湿梨花梦里云。",
                "风景苍苍多少恨，阴虫切切不堪闻。",
                "思君今夜肠应断，书破羊欣白练裙。¤"
            ]
        },
        {
            "title": "往平原别高彬",
            "content": [
                "银壶绿酒沾春宴，环佩朝回奉天殿。",
                "平生不作儿女悲，独向高彬泪如霰。",
                "高彬昔年桑梓雄，好贤乃有古人风。",
                "东林诗社静来结，北海酒樽长不空。",
                "朅来弓剑已萧索，短发如丝犹好客。",
                "塞上葡萄火齐红，宣州梨子鹅儿白。",
                "沉绵不独重相知，文采今还胜昔时。",
                "小楼焚香每读《易》，净几把笔常题诗。",
                "今晨我作平原别，高彬不意情欲绝。",
                "芙蓉香冷不堪赠，杨柳枝黄未宜折。",
                "龙湾江口石城头，一幅蒲帆万里秋。",
                "暮云红树傥相忆，应有音书慰别愁。"
            ]
        },
        {
            "title": "送翰林宋先生致仕归金华（八首）",
            "content": [
                "千载班扬亚六经，先生高步续芳声。",
                "高丽日本朝王使，长向仙班问姓名。"
            ]
        },
        {
            "title": "输役萧墙",
            "content": [
                "系组赴乌台，解佩辞禁垣。",
                "弛刑许输役，获谴尚承恩。",
                "局蹐感明宥，引咎复何言。",
                "平明操板筑，日没就徽缠。",
                "寒气袭敝裘，重负蠙我肩。",
                "抚已谅无愧，服勤思盖愆。",
                "息杵入屏城，仰瞻东华门。",
                "祥风拂左纛，卿云护彤轩。",
                "翚凤丽羽翰，飞棱高中天。",
                "重关起象魏，光彩一何鲜。",
                "百辟罗周行，鸣珂翕锵然。",
                "皋夔俨穆肃，董贾来翩翩。",
                "白日光昭融，下照宁有偏。",
                "微命嗟薄劣，独兹阻周旋。"
            ]
        },
        {
            "title": "送翰林宋先生致仕归金华（八首）",
            "content": [
                "近欲长参不语禅，水云飞尽月轮圆。",
                "惟余一册龙门子，留与西江学者传。"
            ]
        },
        {
            "title": "次归州",
            "content": [
                "归州城门半天里，白云晚向城下起。",
                "市廛架屋依岩峦，妇女提罂汲江水。",
                "巴山雪消江水长，城中夜闻滩濑响。",
                "客船树杪钩石棱，渔父云端晒缯网。",
                "家家芜田山下犁，倒枯大树烧作坭。",
                "居人养犬获山鹿，稚子缚柴圈野鸡。",
                "楚王台高对赤甲，四时猛风长飒飒。",
                "柁工鸣板避漩涡，橹声摇上黄牛峡。"
            ]
        },
        {
            "title": "寄诃林长老明静照",
            "content": [
                "庞眉老僧无住着，不问山林与城郭。",
                "谈禅到处即跏趺，白昼天花如雨落。",
                "心知一境万缘空，静与晴霄海月同。",
                "锡振春山常伏虎，钵含秋水自藏龙。",
                "问师今年僧腊几，手种苍松旧松子。",
                "松身已作蛟龙鳞，定中一念犹未起。",
                "白石垂萝净窈冥，炉香一炷两函经。",
                "涧猿时擎野果供，山鬼或倚寒岩听。",
                "荷为袈裟荔为带，世人见者皆再拜。",
                "师言是悉有漏因，我今已入无色界。",
                "十年奔走乱如丝，对榻空论不遂期。",
                "每叹道缘于世浅，惟师与我最相知。"
            ]
        },
        {
            "title": "白纻四时词（四首）",
            "content": [
                "姑苏台上春风和，江花乱落江水波。",
                "交疏杨柳绿参差，华筵夜列开绮罗。",
                "当筵西施间群蛾，朱颜为君起微酡，自拈红牙节清歌。",
                "飞花着人思繁多，华月耿耿度斜河。",
                "疏星出河夜欲过，乌啼哑哑奈尔何。¤"
            ]
        },
        {
            "title": "云南乐",
            "content": [
                "成都贾客向人语，黎州多风杂多雨。",
                "雪山万古长不消，山下四时风气暑。",
                "竹林西畔是云南，不论冬夏披毡衫。",
                "蛮官见客花布袄，村妇背盐青竹篮。",
                "绳桥跨涧石嶪，部落马蹄皆灌铁。",
                "引筒贯索通客行，插木入崖防栈绝。",
                "郫筒酒熟蛮人歌，太平今喜无兵戈。",
                "悬车不戍相公岭，卖马安行大渡河。",
                "牛缨换贷跻邛笮，路出彭门缘剑阁。",
                "火井秋篁截洞箫，几腔吹作云南乐。"
            ]
        },
        {
            "title": "集句七言绝句诗（一十二首。续拗体诗三首）",
            "content": [
                "紫烟衣上绣春云，一树繁花对古坟。",
                "辛苦无欢容不理，半缘修道半缘君。"
            ]
        },
        {
            "title": "送翰林宋先生致仕归金华（八首）",
            "content": [
                "头白勋庸列上卿，君王岂是重文名。",
                "朝廷礼乐新寰宇，半是先生撰次成。"
            ]
        },
        {
            "title": "秋闺思（三首）",
            "content": [
                "凉夜箫声处处过，玉楼高起逼天河。",
                "西风瘦尽梧桐叶，添得西窗月影多。"
            ]
        },
        {
            "title": "集句七言绝句诗（一十二首。续拗体诗三首）",
            "content": [
                "身前身后思茫茫，秋菊春兰各吐芳。",
                "惭愧情人远相访，为郎憔悴却羞郎。"
            ]
        },
        {
            "title": "题钱叔昂潇湘图",
            "content": [
                "远山如游龙，近石如踞虎。",
                "秋阴迢迢树楚楚，乃是洞庭潇湘之极浦。",
                "西来白波浮太虚，鬼物似与空濛俱。",
                "潭深蜃气结楼阁，鲛人踏浪随游鱼。",
                "织绡更泣明月珠，缀成悬榼素裙襦。",
                "九疑并迎翠华辇，绛节影低群真趋。",
                "须臾长风起木末，高林侧亚叶乱脱。",
                "浮云散尽天宇豁，云水遥连带青阔。",
                "苍松翠竹黯未分，残霞断霭余斜抹。",
                "钱郎毛骨清，画此兼众妙。",
                "疏疏临水花，白白远山晓。",
                "恍疑一叶寒流中，雨后开篷展清眺。",
                "日落君山吹凤箫，水云相间作箫《韶》。",
                "荒祠二女应魂断，试把芙蓉天外招。"
            ]
        },
        {
            "title": "集句七言绝句诗（一十二首。续拗体诗三首）",
            "content": [
                "白袷玉郎寄桃叶，金鞍骏马呼小妾。",
                "翠眉蝉鬓生别离，南园绿草飞蝴蝶。"
            ]
        },
        {
            "title": "寄琪林黄道士",
            "content": [
                "雨绝天景佳，前荣树光绿。",
                "遥怜采芝侣，远在春山曲。",
                "琴歌久已断，酒赋何由续。",
                "有约今夕同，开樽扫茅屋。"
            ]
        },
        {
            "title": "朝云集句诗七言律诗（十首）",
            "content": [
                "孤月无情挂翠峦，金炉香烬漏声残。",
                "云收雨散知何处，鬓乱钗横特地寒。",
                "去日渐多来日少，别时容易见时难。",
                "明朝有约谁先到，青鸟殷勤为探看。¤"
            ]
        },
        {
            "title": "蚕妇词",
            "content": [
                "朝看箔上蚕，暮收茧上丝。",
                "丝成给日食，不得身上衣。",
                "早知阿家蚕事苦，不若当初学歌舞。"
            ]
        },
        {
            "title": "阙门书所见",
            "content": [
                "隐隐旌旗飐落晖，方山遥望锦城围。",
                "平芜一带香尘合，知是诸王射猎归。"
            ]
        },
        {
            "title": "过扬州（二首）",
            "content": [
                "垂杨白白折残枝，春尽琼花作雪飞。",
                "少日狂游今是梦，竹西歌吹旧台池。"
            ]
        },
        {
            "title": "集句七言绝句诗（一十二首。续拗体诗三首）",
            "content": [
                "杜陵寒食草青青，长诵《金刚般若经》。",
                "雨冷云香吊仙客，梦中同蹑凤凰翎。¤"
            ]
        },
        {
            "title": "送何都阃济南省亲至京还广",
            "content": [
                "伊昔关河事征战，君家严君拥方面。",
                "君拜元戎领大藩，虎旗耀日光于电。",
                "北山之北南河南，鲸波虎垒相巉岩。",
                "辕门上日开将阃，白马朱缨银作衔。",
                "军中呼卢日向午，锦筵置酒夜击鼓。",
                "龙潭降卒解西歌，翁源女儿学东语。",
                "有时俘贼珠海头，海门六月如九秋。",
                "牙旗挥天虎豹怒，霹雳迸火鱼龙愁。",
                "银汉淋漓洗穹昊，严亲入觐承恩早。",
                "角巾还第谁最高，君与君家兄弟好。",
                "朅来宁亲东入齐，归舟一系蒋陵西。",
                "莺花烂熳春如海，歌舞流连醉似泥。",
                "蟾溪高彬故部曲，开宴斗门桥下屋。",
                "宣州梨子鹅儿黄，吴姬指纤白如玉。",
                "酒酣耳热悲故乡，孙蕡在座情更伤。",
                "关河北去五千里，目断南天如许长。",
                "秦淮水生风似雨，十辐蒲帆醉中举。",
                "龙湾江口辞故人，小孤洲北失前侣。",
                "知君第宅绕西湖，门对罗浮列画图。",
                "梅花白白想犹昨，芦橘青青今有无。",
                "三郎今年三十岁，平生与蕡最知己。",
                "明岁春还若寄书，玉堂华馆西清里。"
            ]
        },
        {
            "title": "罗浮",
            "content": [
                "四百峰峦列海图，飞云绝顶敞玄都。",
                "丹砂五色时光焰，紫翠中天半有无。",
                "观里松株皆住鹤，山中竹叶尽成符。",
                "铁桥归去寻清赏，烂醉仙人白玉壶。"
            ]
        },
        {
            "title": "寄王彦举",
            "content": [
                "绿杨阴下玉骢嘶，丝络银瓶带酒携。",
                "梦入南园听夜雨，不知身在蒋陵西。"
            ]
        },
        {
            "title": "集句七言绝句诗（一十二首。续拗体诗三首）",
            "content": [
                "野棠开尽飘香玉，细柳新蒲为谁绿。",
                "忽忽穷愁泥杀人，逢人更唱相思曲。"
            ]
        },
        {
            "title": "集句七言绝句诗（一十二首。续拗体诗三首）",
            "content": [
                "瞿塘嘈嘈十二滩，绕船明月江水寒。",
                "欲随郎船看明月，游丝落絮春漫漫。"
            ]
        },
        {
            "title": "赠鹤林周玄初尊师",
            "content": [
                "物外逍遥月鼎翁，先生早岁得相从。",
                "榴皮画壁成黄鹤，竹叶书符化绿龙。",
                "天女时闻苍水佩，世人空拜累珠峰。",
                "神游倘遂烟霞约，便解朝衣问赤松。"
            ]
        },
        {
            "title": "西庵记事一百韵",
            "content": [
                "思断兰台路，愁填濯锦川。",
                "前塘清楚会，金谷狭斜联。",
                "少负倾城誉，名居弄玉先。",
                "十三工写月，二八擅韶年。",
                "束素宫腰怯，凝脂国色鲜。",
                "倚风杨柳弱，炙日海棠嫣。",
                "跳脱松笼腕，琵琶重妥肩。",
                "涂黄匀汉靥，安写破秦铅。",
                "绿水酣潘岳，红颜恼董贤。",
                "流霞红错落，娇燕掠秋千。",
                "舞压梨园社，歌翻乐府编。",
                "彩云生袖底，璧月堕楼前。",
                "镜掩三星曙，春随五马鞯。",
                "青楼乱女伴，琼佩挹诗仙。",
                "蜡炬催传赐，乌丝待草《玄》。",
                "娉婷惊世外，风度盖吟边。",
                "霜扑罘罳画，阴横粉署砖。",
                "逆鳞天咫尺，垂翅路三千。",
                "黛减蛾眉翠，筝斜蜀国弦。",
                "武林牵北望，庾岭入南迁。",
                "白鹤峰千尺，黄茅屋数椽。",
                "练裙参般若，彤管榻张颠。",
                "蜜鲫调苏合，边炉瀹海膻。",
                "断霞丹荔屿，晴雪素馨田。",
                "妾命真成薄，郎行底未旋。",
                "尘蒙缨落串，珠軃步摇钿。",
                "往事肠堪折，殊方瘴莫痊。",
                "烓童占吉卜，邻媪访沉绵。",
                "楚峡深秋气，罗浮澹晓妍。",
                "巫阳招古些，卞女泣新阡。",
                "海气笼翘凤，岚光湿鬓蝉。",
                "封囊留粉恨，长帽断尘缘。",
                "陇树含凄绿，经文带泪镌。",
                "雪儿低鹤驭，云母冻龙涎。",
                "桃叶僧前渡，梅花梦里天。",
                "蛾旋三昧火，鹦吊六如禅。",
                "入道应偷药，凌虚想步莲。",
                "浴兰依净土，遗玦赠灵荃。",
                "天路云和峭，瑶池脉望圆。",
                "回鸾珠斗没，惊鹊玉绳编。",
                "木落山精笑，苔平石兽眠。",
                "香云啼子夜，慧魄闷重泉。",
                "络纬停寒索，飞帘卷夕旃。",
                "谱余苏小曲，书暗薛涛笺。",
                "乱绪纷团结，新知永弃捐。",
                "屏帏空孔雀，衿绣冷文鸳。",
                "清吹群真下，丛林积水连。",
                "幽扃萤扰扰，旧业草芊芊。",
                "巴舞陈椒醑，吴歈裂楮钱。",
                "霓裳飘蜀雨，班竹点湘烟。",
                "暮雨从渠湿，春冰敢自坚。",
                "缟衣迷故国，华表竖层巅。",
                "白禋行人唱，银缸傍舍悬。",
                "芙蓉羞烂熳，蛱蝶舞联翩。",
                "绣壤遮苏小，钩栏镇阿甄。",
                "红颜多蹇劣，清涕莫潺湲。",
                "在世谁非幻，钟情我独怜。",
                "微生同坎壈，幽思久婵媛。",
                "禁闼初通籍，儒林早备员。",
                "词华翚五凤，帏幄饫三鳣。",
                "眉月端如画，丰姿美且鬈。",
                "銮坡披奏牍，驰道鞚飞駩。",
                "雅誉倾诗辈，清流冠吏铨。",
                "宾筵陪有客，羽猎赋于畋。",
                "绮席延枚叟，蒲车屈郑虔。",
                "天颜却下顾，云路快高骞。",
                "昔似冲霄鹤，今如跕水鸢。",
                "九关严虎豹，平楚落鹰鹯。",
                "拜命沾三宥，归耕囷一廛。",
                "壮心徒激烈，长袖几翩。",
                "倦泛张骞梗，虚弯李广弦。",
                "古苔封片石，荒枥卧双騝。",
                "草茇临丹壑，柴扉枕碧涟。",
                "奚童开雀网，稚子缚鱼筌。",
                "白石潘郎鬓，青灯子敬毡。",
                "哀筝开绿蚁，雄剑搏乌犍。",
                "雨露从枯稿，山林且静便。",
                "朝真探玉诀，观妙解名诠。",
                "丹鼎团龙虎，玄龟下涧瀍。",
                "屋头杉隐隐，庭下竹涓涓。",
                "薜荔裁秋服，枫香当晚饘。",
                "关元存太乙，文火养纯乾。",
                "七夕邀金母，三山候偓佺。",
                "醴泉清似玉，瓜枣大如拳。",
                "老去浑无赖，忧来独惘然。",
                "有怀通尺素，何计索筵?尃}。",
                "孤况凭谁问，冲襟待子宣。",
                "莲飘知薏苦，藕断识丝缠。",
                "惨淡黄姑渚，玲珑织女躔。",
                "交疏期屡爽，谋拙去何遄。",
                "画饼文章贵，婴儿造化权。",
                "宁劳褰短褐，端合掩真诠。",
                "病骨相如在，劳心宋玉传。",
                "韩凭春寂寂，杜宇月娟娟。",
                "邂逅时将晚，淹留景莫延。",
                "流星光晻霭，雄电动连蜷。",
                "艳态千秋隔，羁肠百虑煎。",
                "锦蕤空薄幕，缝节映重渊。",
                "洛浦凌波袜，西湖罨画船。",
                "佳人不可见，长诵《法华》篇。",
                "",
                ""
            ]
        },
        {
            "title": "寄高彬",
            "content": [
                "条风吹绿满蟾溪，蜡屐行春日向西。",
                "独木桥边乌桕树，鹁鸠飞上上头啼。"
            ]
        },
        {
            "title": "秋闺思（三首）",
            "content": [
                "夜漏沉沉似岁长，小鬟贪睡懒添香。",
                "春风莫撼流苏帐，待妾分明梦一场。"
            ]
        },
        {
            "title": "白纻四时词（四首）",
            "content": [
                "北风吹江日宛宛，江天飞雪帘栊满。",
                "美人台上斗腰肢，羽觞流霞照华琯。",
                "筵前西施含醉眼，歌停绿水声欲缓。",
                "群娥玉环低款款，别宿台前水仙馆。",
                "芙蓉帐高锦云暖，侬觉寒宵作郱短。"
            ]
        },
        {
            "title": "江上",
            "content": [
                "江上青枫初着花，客帆和月宿蒹葭。",
                "云过疏雨数千点，临水小村三四家。",
                "风起渔船依钓石，潮回归雁认平沙。",
                "秋怀已向南云尽，又是沧洲阅岁华。"
            ]
        },
        {
            "title": "罗浮歌寄洛阳李长史仲脩",
            "content": [
                "亭亭西樵峰，宛在南海湄。",
                "日华丽仙掌，影漾金银池。",
                "我昔扁舟纵长往，凌风浩荡烟霞想。",
                "幽寻更欲探神奇，复向罗浮事仙赏。",
                "仙家三十六洞天，罗浮敻与沧洲连。",
                "丹霞射影四山静，群真环佩来翩翩。",
                "蕊珠之峰数千丈，君时与我缘萝上。",
                "水帘直下飞晴虹，万壑天风度流响。",
                "山中刘郎司玉台，仙书授我琅函开。",
                "心如明月炯虚照，身与浮云同去来。",
                "此时会合那能再，尘土分飞忽三载。",
                "我行奏赋登金门，君亦乘轺度淮海。",
                "淮海迢迢烟树深，相思岁晚结愁心。",
                "晴天万里碧云远，何由一寄还山吟。",
                "山中洞房春寂寂，山中之人长叹息。",
                "松花酒熟人不归，瑶草东风几回碧。"
            ]
        },
        {
            "title": "次武昌",
            "content": [
                "大风吹船如马走，船头水声作牛吼。",
                "挂帆初发岳阳矶，转柁俄湾武昌口。",
                "武昌城头黄鹤楼，飞檐远映鹦鹉洲。",
                "汉阳树白烟景湿，行人如鸥沙际立。",
                "江南风土寒气迟，居人九月着絺衣。",
                "酒旗临江开竹屋，当炉小姬能楚曲。",
                "蜻蜓船尾旋回风，今夕停船酒家宿。"
            ]
        },
        {
            "title": "短歌行",
            "content": [
                "击长剑，和短歌。",
                "短歌声无欢，调促情苦多。",
                "流光莽莽奈老何。"
            ]
        },
        {
            "title": "将进酒",
            "content": [
                "青瑶案上离鸾琴，一徽已直千黄金。",
                "开樽花下对明月，欲弹一曲还沉吟。",
                "沉吟沉吟几低首，且弹商声劝君酒。",
                "雍门风树春萧萧，地下田文骨应朽。"
            ]
        },
        {
            "title": "送翰林宋先生致仕归金华（八首）",
            "content": [
                "玉树芝兰取次成，小孙开岁亦能行。",
                "悬灯夜读元朝史，认得前编老祖名。"
            ]
        },
        {
            "title": "送翰林宋先生致仕归金华（八首）",
            "content": [
                "事业文章满汗青，白头归去世缘轻。",
                "双溪水绕长松下，只读《楞伽》一卷"
            ]
        },
        {
            "title": "过扬州（二首）",
            "content": [
                "江上垂杨覆白摐，斜阳啼鸟断吟魂。",
                "朱楼翠箔今何在，一带寒城锁暮云。"
            ]
        },
        {
            "title": "送高文质游杭州",
            "content": [
                "君昔从戎佐南伯，归朝名在骁骑籍。",
                "有儿戳枪能跨马，请官得应长番役。",
                "繁华三月帝皇州，驰道千花过枣骝。",
                "豪侠应怜白日晚，狭斜还作少年游。",
                "玉瓶一双和酒络，九陌三衢纵欢谑。",
                "白雪冘儿翠毯鲜，石榴裙子春纱薄。",
                "今晨告我武林行，一束图书画舸轻。",
                "宾客追随白下里，莺花明媚石头城。",
                "苏堤雨余春水长，三高祠下闻渔榜。",
                "冷泉濯足乘风归，野寺哀猿共僧往。",
                "可怜云水空西湖，画船迩来一只无。",
                "沉酣久矣厌流俗，清冷正可娱潜夫。",
                "武林旧日豪华国，一一烦君吊遗迹。",
                "明朝白马拥波涛，前代铜驼卧荆棘。",
                "铜驼翁仲事应非，惟有孤山似去时。",
                "君行若过逋仙墓，折取梅花一两枝。"
            ]
        },
        {
            "title": "朝云集句诗七言律诗（十首）",
            "content": [
                "身前身后事茫茫，恼断苏州刺史肠。",
                "猿带玉环归后洞，君骑白马傍垂杨。",
                "鹤群长绕三株树，花气浑如百和香。",
                "惭愧情人远相访，为郎憔悴却羞郎。¤"
            ]
        },
        {
            "title": "白纻四时词（四首）",
            "content": [
                "阊门辇路薰风时，江光潋滟芙蓉披。",
                "翠羽霓旌照洲渚，銮舆出游初避暑。",
                "西施含颦娇不语，群蛾斗起歌《白筼》。",
                "回风舞袖为君举，歌声窈窕一何长。",
                "白筼之白白如霜，木瓜花红荔子香。",
                "东江月出西江光，银壶酒多乐未央。¤"
            ]
        },
        {
            "title": "朝云集句诗七言律诗（十首）",
            "content": [
                "家住钱塘东复东，偶来江外寄行踪。",
                "三湘愁鬓逢秋色，半壁残灯照病容。",
                "艳骨已成兰麝土，露华偏湿蕊珠宫。",
                "分明记得还家梦，一路寒山万木中。¤"
            ]
        },
        {
            "title": "梁父吟",
            "content": [
                "江水何深深，青枫映云林。",
                "衡门一杯酒，抱膝《梁父吟》。",
                "君不见夷吾奋袂投南冠，故人荐引登君门。",
                "扬眉吐论下荆楚，九合冠裳朝至尊。",
                "又不见乐生徒步从西来，燕昭一拥帚，调笑黄金台。",
                "辕门一日建旌节，七十齐城生暮埃。",
                "古来英俊人，所遇皆有立。",
                "袖有骊龙珠，能令鬼神泣。",
                "而我独何为，幽宫冻蛟蛰。",
                "荒萝绕屋秋雨凉，山鬼吹灯冷光湿。",
                "几欲乘云朝太清，芙蓉缥缈白玉京。",
                "天田角井散飞雾，阿香布鼓琅榼鸣。",
                "星辰可望不可即，手把琅玕空复情。",
                "为臣自古良独难，我更怀之摧肺肝。",
                "田强古冶三猛士，昔者虎视青齐间。",
                "误罹相国二桃计，恨血今为春草斑。",
                "白头勋旧且如此，何况新知无靦颜。",
                "《梁父吟》，声正苦。",
                "日落未落天星黄，西园灌木秋楚楚。",
                "青青千里草如雾，兀兀当涂高踞虎。",
                "长陵百尺空嵯峨，夜半山精泣风雨。",
                "世无女娲五色石，天柱欲倩何人补？荆州水碧岷峨青，思",
                "美王孙渺何许。",
                "《梁父吟》，声苦伤。",
                "歌阑玉壶缺，白发千丈长。",
                "起坐击长剑，仰天悲流光。",
                "西归白日为谁晚，东流之水何泱泱。",
                "青冥黄鹄倘垂翅，我亦凌风随尔翔。"
            ]
        },
        {
            "title": "朝云集句诗七言律诗（十首）",
            "content": [
                "三生石上旧精魂，化作阳台一段云。",
                "词客有灵应识我，碧山如画又逢君。",
                "花边古木翔金雀，竹里香云冷翠裙。",
                "莫向西湖歌此曲，清明时节雨纷纷。¤"
            ]
        },
        {
            "title": "白云山",
            "content": [
                "白云山下春光早，少年冶游风景好。",
                "载酒秦陀避暑宫，踏青刘呼鸾道。",
                "木棉花落鹧鸪啼，朝汉台前日未西。",
                "歌罢美人簪茉莉，饮阑稚子唱铜鞮。",
                "繁华往似东流水，昔时少年今老矣。",
                "荔子杨梅几度红，柴门寂寂秋风里。"
            ]
        },
        {
            "title": "集句七言绝句诗（一十二首。续拗体诗三首）",
            "content": [
                "春愁冉冉带余酲，珍簟银床梦不成。",
                "知子远来应有意，酷怜风月为多情。"
            ]
        },
        {
            "title": "周玄初祈晴诗",
            "content": [
                "江南仙山天下无，峰峦屹立龙虎都。",
                "赤城嵯峨敞灵区，中天秀色光盘纡。",
                "紫极曲密交绮疏，郁萧弥罗玉渠渠。",
                "宸严中高天帝居，璇题丹篆双蛟扶。",
                "美人风鬟绣罗襦，华容绰约春花敷。",
                "星为华盖霞为旟，列缺丰隆一字趋。",
                "文昌司勋丹桂厨，廷尉执法森雕殳。",
                "真人狞色虬髯须，华岳攒云冠翠岨。",
                "雪山青城角井孤，碧桃吹香蜀锦如。",
                "先生丰度常人殊，苍姬为姓字玄初。",
                "携琴南来访华胥，神清骨冷惊座隅。",
                "琅函石室启秘图，谷神天机守若愚。",
                "经巢重营向姑苏，绿树荫屋江循除。",
                "何年声名达銮舆，入陪夔龙达天衢。",
                "天颜津津降都俞，御炉雾绕青霓裾。",
                "东溟巨涨吞三吴，秋阳化霖没菑畲。",
                "堂筵产蛙釜生鱼，平陆滉漭成江湖。",
                "妖霾阴霏塞四墟，洪涛墨汁翻舳舻。",
                "老农仓惶忧国租，百万伛指将沦铺。",
                "先生被发骑于菟，俯为苍生出蓬壶。",
                "手扶芙蓉绿湛卢，灵蛇穿星胆气粗。",
                "蘸笔露叶书阴符，封章奏伏红氍毹。",
                "天坛赤脚踏斗觚，叱喝百鬼如佣奴。",
                "千山万山雨模糊，划然清空见杉槠。",
                "阳侯擎盘献金乌，若木散彩干泥涂。",
                "飞廉崩腾运飙车，海屋撼折青珊瑚。",
                "冯夷首缩寒蟾蜍，天吴却走尾毕逋。",
                "欢声如雷隘皞阇，鹑衣鹤发歌里闾。",
                "我本逍遥山泽臞，不才分比栎与樗。",
                "颜面偶出应时需，勃郁坐困尘土拘。",
                "石床蕙帐松菊枯，铁桥流水空罗浮。",
                "藜羹不充出无驴，况望宦达高名誉。",
                "沧波东深芳景徂，惊禽不定林木疏。",
                "羊肠九折方崎岖，我行欲进仍趑趄。",
                "纷纶世事集眇躯，有若万弩向一狙。",
                "逝言乞身承明庐，分我水竹出南嵎。",
                "清泉白石邻樵渔，松花春酝倾浮蛆。",
                "呼龙画江种金蕖，倩鹤渡海传丹书。",
                "玄言五千味道腴，妙香萦帘日欲晡。",
                "凝神坐忘隐团蒲，关元晃朗天为徒。",
                "坎离匡郭太一炉，黄庭有士身衣朱。",
                "白虎啸风作熬枢，苍虬摧鳞与之俱。",
                "龙喑虎哑不须臾，虚室发白延居诸。",
                "泥丸三花暖将舒，蜩蝉蜕壳鸡抱雏。",
                "长吟洞章夜冲虚，左骖翔鸾右飞凫。",
                "班行朝回步虚徐，琅风清微韵笙竽。",
                "蚩尤卷旗枉矢袪，立召霹雳诛猰貐。",
                "丹砂如粟仓箱储，一粒入口千年余。",
                "颠崖赤子凋瘵苏，四海尽化为唐虞。",
                "五星聚奎贯联珠，麒麟游郊凤栖梧。",
                "崆峒影掠周八驹，龟台阆风宴仙姝。",
                "归来松阴倚蜘蟵，酡颜谑笑解玉琚，与君岁晚同游娱。"
            ]
        },
        {
            "title": "秋闺思（三首）",
            "content": [
                "晚思沉沉倦倚阑，玉箫声歇酒阑珊。",
                "澹云还掩初生月，谁护梨花作夜寒。"
            ]
        },
        {
            "title": "集句七言绝句诗（一十二首。续拗体诗三首）",
            "content": [
                "光阴卒卒一飞梭，怨入东风芳草多。",
                "旧枕未容春梦断，秦霜楚雨暗相和。"
            ]
        },
        {
            "title": "送翰林宋先生致仕归金华（八首）",
            "content": [
                "华发朱颜六帙余，还乡犹驾软轮车。",
                "龙江关吏如相识，应止青牛乞著书。"
            ]
        },
        {
            "title": "集句七言绝句诗（一十二首。续拗体诗三首）",
            "content": [
                "舞衫歌扇旧因缘，万事伤心在眼前。",
                "云物不殊乡国异，夭桃窗下背花眠。"
            ]
        },
        {
            "title": "集句七言绝句诗（一十二首。续拗体诗三首）",
            "content": [
                "烟笼寒水月笼沙，谁信流年鬓有华。",
                "燕子衔将春色去，梦中犹记咏梅花。"
            ]
        },
        {
            "title": "发忠州",
            "content": [
                "颠风翻山云黑黑，星河无光江翕翕。",
                "摇船夜半发忠州，漩深浪紧船欲立。",
                "宣公祠下滩嘈嘈，船头着水低复高。",
                "石棱割裂箕斗影，山鬼出杂鱼龙号。",
                "亦知风水莽回互，王事有程那得顾。",
                "谁歌太白《蜀道难》，和我灵均《远游》赋。"
            ]
        },
        {
            "title": "湖州乐",
            "content": [
                "湖州溪水穿城郭，傍水人家起楼阁。",
                "春风垂柳绿轩窗，细雨飞花湿帘幕。",
                "四月五月南风来，当门处处芰荷开。",
                "吴姬画舫小于斛，荡桨出城沿月回。",
                "菰蒲浪深迷白筼，有时隔花闻笑语。",
                "鲤鱼风起燕飞斜，菱歌声入鸳鸯渚。"
            ]
        },
        {
            "title": "送翰林宋先生致仕归金华（八首）",
            "content": [
                "门生日日侍谈经，独向孙蕡眼尚青。",
                "几度背人焚谏草，风灰蝴蝶满中庭。"
            ]
        },
        {
            "title": "高昌老翁行",
            "content": [
                "高昌老翁背隆然，黄须高鼻毛发拳。",
                "自言少小家幽燕，生长适值繁华年。",
                "出身从戎事西边，十七八九南营田。",
                "雕戈如云护中坚，流苏帐暖垂蜿蜒。",
                "三珠虎符谁喜悬，偏裨尽戴黄金蝉。",
                "军中无事惟游畋，锦袍白马青连钱。",
                "胡鹰一掣冲九天，鴐鹅酒血来连连。",
                "夜阑爱月醉不眠，众宾呼卢各争先。",
                "输筹唱饮开锦筵，美人照座红娟娟。",
                "凉州葡萄斗十千，金盘丹荔明珠圆。",
                "野驼之酥香不膻，争持宝刀夸割鲜。",
                "忽尔不乐心悁悁，琵琶催张凤凰弦。",
                "纤歌一曲清声传，华严天魔开采莲。",
                "美人起舞斗嫣妍，腰肢宛转飞花旋。",
                "玉钗斜横翠袖偏，春风徐来拂筵前。",
                "此时意气如熊虎，伯仲联翩享圭组。",
                "青云头上高楚楚，却笑旁人不好武。",
                "一朝零落来南土，白发萧萧守环堵。",
                "北风怒号朔雪舞，羊裘无温敝不补。",
                "人间俯仰成今古，老翁无乃独愁苦。",
                "霸陵将军旧征虏，青门秦侯亦开府，浮荣飘风何足数。"
            ]
        },
        {
            "title": "赠虹县颜景明",
            "content": [
                "淮阳老人读《周易》，风吹鬓丝人不识。",
                "兴阑移席傍寒梅，双眼如猫对花碧。",
                "天风毛骨江海仙，偶来花下同清缘。",
                "凌云文采凤凰见，照室丹光龙虎全。",
                "清琴调古无人续，且可开樽扫茅屋。",
                "胎禽起舞和云谣，山月光于画楼烛。"
            ]
        },
        {
            "title": "蒋陵儿",
            "content": [
                "蒋陵健儿身手捷，青年好游仍好侠。",
                "锦衣绣帽彩丝囊，绿鬓葱茏映朱颊。",
                "春风二月蒋陵西，柳暗秦淮花满堤。",
                "窈袅金鞍摇日出，轻盈紫陌踏花嘶。",
                "佳人纨扇和诗赠，上客金瓶带酒携。",
                "上客留连正及时，佳人妙舞斗腰肢。",
                "舞回璧月当空见，歌罢杨花似雪飞。",
                "杨花似雪纷纷落，酣醉人前夸浪谑。",
                "自然不分揖金张，况肯低头拜卫霍。",
                "意气由来凌七贵，豪华岂必资三略。",
                "五侯宅里听啼莺，廷尉门前弹罗雀。",
                "扬雄寂寞掩柴扉，草得《玄》成鬓若丝。",
                "岁岁年年书阁底，惟应羡杀蒋陵儿。"
            ]
        },
        {
            "title": "朝云集句诗七言律诗（十首）",
            "content": [
                "东望望春春可怜，江蓠漠漠荇田田。",
                "绕篱野菜飞黄蝶，糁径杨花铺白毡。",
                "云近蓬莱长五色，鹤归华表已千年。",
                "梦回明月生南浦，泪血染成红杜鹃。¤"
            ]
        },
        {
            "title": "朝云集句诗七言律诗（十首）",
            "content": [
                "妾本钱塘江上住，双垂别泪越江边。",
                "鹤归华表添新冢，燕蹴飞花落舞筵。",
                "野草怕霜霜怕日，月光如水水如天。",
                "人间俯仰成今古，只是当时已惘然。¤"
            ]
        },
        {
            "title": "下瞿塘",
            "content": [
                "我从前月来西州，锦官城下十日留。",
                "回船正值九九节，巫山巫峡风飕飕。",
                "人言滟滪大于马，瞿塘此时不可下。",
                "公家王事有程期，敢惮微躯作人鲊。",
                "人鲊瓮头翻白波，怒流触石为漩涡。",
                "柁公敲板助船客，破浪一撇如飞梭。",
                "滩声橹声历乱聒，紧摇手滑橹易脱。",
                "沿洄划转如旋风，半侧船头水花没。",
                "船头半没船尾高，水花作雨飞鬓毛。",
                "争牵百丈上崖谷，舟子快捷如猿猱。",
                "拢船把酒聊自劳，因笑轻生博奇好。",
                "吟诗未解追谪仙，天遣经行蜀中道。",
                "巴东东下想安流，便指归州向峡州。",
                "船到岳阳应渐稳，洞庭霜降水如油。"
            ]
        },
        {
            "title": "骊山老妓行（补唐天宝遗事，戏效白乐天作）",
            "content": [
                "秋风杨柳凋金缕，冷露芙蓉落芳渚。",
                "寒香晚色何所如，骊山唐姬教坊女。",
                "蛾眉淡扫山远碧，蝉鬓半抛云乱吐。",
                "时妆无复新妖娆，曩态犹存旧娇妩。",
                "我昨咸阳纵冶游，冶游烂熳遍西州。",
                "青山直抵双龙阙，绿水横过五凤楼。",
                "南国佳人金错落，长安公子玉骅骝。",
                "银壶送酒青丝络，皓齿当筵白雪讴。",
                "琵琶横笛空聒耳，唐姬搊筝妙无比。",
                "清弹一曲久含羞，呼唤百回才强起。",
                "移柱相参雁成列，调弦未就人先喜。",
                "俯首斜拖珠步摇，向人高露春纤指。",
                "楼高韵发响泠泠，急管悲歌一霎停。",
                "初听乍如风雨至，再弹还作凤凰鸣。",
                "清如玉女钧天奏，壮似雕戈出塞声。",
                "涧水带冰时哽咽，春雷震石忽凭陵。",
                "凭陵未已旋清悄，清悄渐凝声渐小。",
                "四座无言俱寂寥，余音已断犹萦绕。",
                "溶溶宛宛复悠悠，切切凄凄还窈窈。",
                "深闺断蚓怨寒宵，浅谷娇莺破春晓。",
                "缠绵万恨与千愁，婉意柔情不肯休。",
                "蔡琰胡笳悲紫塞，班姬团扇掩清秋。",
                "楼前皓月明如练，天外行云凝不流。",
                "促拍未终南内曲，新腔忽过《小梁州》。",
                "《梁州》一折月向午，唐姬此时心独苦。",
                "银甲悲深不忍弹，衷肠断尽无由语。",
                "低笼翠袖揾香泪，翻使欢娱变凄楚。",
                "诉尽平生富与贫，可怜人世今成古。",
                "忆昔开元正太平，儿家生长在天京。",
                "十三学舞曾惊座，十四搊筝能擅名。",
                "玉貌羞花长窈窕，宫腰怯柳更轻盈。",
                "春寒不离鸳鸯枕，日晏方开孔雀屏。",
                "五陵年少秦川客，争爱儿家好颜色。",
                "殢雨尤云最恼人，追欢买笑宁论直。",
                "声名每出流辈上，风致独觉旁人惜。",
                "承恩况得登掖庭，宛转随龙侍君侧。",
                "海晏河清久息兵，四夷宾贡尽充庭。",
                "炎方已见来丹荔，交趾还闻进雪鹦。",
                "耀日香车连紫陌，飞云画栋列朱甍。",
                "空濛一片笙歌海，浩荡三春锦绣城。",
                "骊山山上多楼阁，万户千门通碧落。",
                "大驾深居在九重，四时多暇惟行乐。",
                "已营连昌胜结绮，复起芳凤齐花萼。",
                "壶飞玉女递更筹，舟戏金龙动鳞角。",
                "侍臣传敕选娇容，特许儿家步辇从。",
                "宫扇影移花雨外，山呼声沸锦云中。",
                "千株火树争明月，万炬金莲斗彩虹。",
                "《子夜》歌词翻《白雪》，《霓裳》舞队散旋风。",
                "歌停舞歇徘徊久，银筝独进纤纤手。",
                "明眸丽质一当前，含颦美人俱在后。",
                "数声清响动弦索，八面凉风生户牖。",
                "艳曲新裁萼绿华，中官催赐葡萄酒。",
                "年年秋月复春花，多在宫中少在家。",
                "娇笑不愁宫监怒，艳妆长得阿姨夸。",
                "朝游复道瞻天表，夜步西厢拜月牙。",
                "斗草经春陪虢国，藏阄竟夕伴昭华。",
                "韶光忽逐流年转，野鹿衔花上林苑。",
                "铁骑东来凤阙空，金根西狩蛾眉远。",
                "上方无复听宣召，新籍宁辞避差遣。",
                "约臂金环雨雪宽，凌波锦袜风埃蹇。",
                "星移物换得无情，复向骊山悄地行。",
                "紫禁无人芳草合，瑶阶雨过绿苔生。",
                "歌台索寞花千树，舞榭苍凉月半棂。",
                "绣阁秋阴连琐闼，铜仙清泪落金茎。",
                "高梧陨翠莲飘玉，太乙勾陈看不足。",
                "百子楼寒雾影昏，长生殿古烟光绿。",
                "宫墙瓦落见蒿莱，辇路尘生走麋鹿。",
                "舞马雕床恼梦思，花奴羯鼓惊心目。",
                "故宅新人作宴游，内家红锦列缠头。",
                "珠帘绣柱俄成梦，凤管龙笙总是愁。",
                "旧曲闻来眉自敛，盛年说着口应羞。",
                "飞蓬短鬓难禁白，老屋疏茅不奈秋。",
                "舞衫长借邻人着，同伴相呼只推却。",
                "脸玉香随翠靥消，泪珠暗逐灯花落。",
                "忧来倒插黄金凤，梦里时弹《白翎雀》。",
                "百感中来不自由，芳心一片从谁托。",
                "唐姬言语一何长，句句凄其字字伤。",
                "满座闻之声唧唧，沾巾我亦为浪浪。",
                "沧桑转瞬谁能识，富贵浮云安可常。",
                "览镜每闻悲素发，举杯长欲劝流光。",
                "唐姬亦莫怀抱恶，自古佳人多命薄。",
                "倾城西子逐鸱夷，绝代明妃嫁沙漠。",
                "尊前有酒且欢笑，身外闲愁付冥漠。",
                "皎月秋来几度圆，秾花春尽从渠落。",
                "唐姬揽涕复陈情，请作《骊山老妓行》。",
                "桃李风前霜月下，长吟亦足慰平生。",
                "不因水上琵琶语，那识江州司马名。",
                "为尔临风歌一曲，百年哀怨起秦筝。",
                "",
                ""
            ]
        },
        {
            "title": "集句七言绝句诗（一十二首。续拗体诗三首）",
            "content": [
                "与君别约记杭州，山外青山楼外楼。",
                "屈指别来今几载，愁心一倍长离忧。"
            ]
        },
        {
            "title": "集句七言绝句诗（一十二首。续拗体诗三首）",
            "content": [
                "青山隐隐水迢迢，客梦都随岁月消。",
                "惟有别时今不忘，水边杨柳赤阑桥。"
            ]
        },
        {
            "title": "集句七言绝句诗（一十二首。续拗体诗三首）",
            "content": [
                "远水寒山石径斜，宫前杨柳寺前花。",
                "红颜未老恩先断，莫怨东风当自嗟。"
            ]
        },
        {
            "title": "朝云集句诗七言律诗（十首）",
            "content": [
                "浮云漠漠草离离，泪湿春衫鬓脚垂。",
                "秋水为神玉为骨，芙蓉如面柳如眉。",
                "钟随野艇回孤棹，蝉曳残声过别枝。",
                "青冢路边南雁尽，问君何事到天涯。¤"
            ]
        },
        {
            "title": "朝云集句诗七言律诗（十首）",
            "content": [
                "杏花疏雨立黄昏，金屋无人见泪痕。",
                "短鬓欲星愁有效，此身虽异性常存。",
                "关门不锁寒溪水，环佩空归月夜魂。",
                "倚柱寻思倍惆怅，夜寒皴玉倩谁温。¤"
            ]
        },
        {
            "title": "访某驸马不遇题壁",
            "content": [
                "青春驸马不还家，公主传宣坐赐茶。",
                "十二碧栏春似海，隔窗闲杀碧桃花。"
            ]
        },
        {
            "title": "寄王给事佐",
            "content": [
                "休沐展幽眺，步出钟阜阿。",
                "卉木春气盎，淮水扬素波。",
                "泛泛波上鸥，游泳鲜羽仪。",
                "端坐愧此鸟，长游成蹉跎。",
                "安得理归楫，翩然解佩珂。",
                "扬舲过关右，鼓枻入江沱。",
                "友于事宴集，物候方阳和。",
                "酌酒南园上，与君同笑歌。"
            ]
        },
        {
            "title": "戏赠端孝思",
            "content": [
                "君不见长安游侠儿，银鞍白马青春时。",
                "朝出呼卢夜饮酒，美人娟娟照窗牖。",
                "若为君作梅花仙，不随桃李争春妍，临流自敞书画轩。",
                "独夜可怜邀月饮，一春长是背花眠。"
            ]
        },
        {
            "title": "南园歌寄王河东彦举",
            "content": [
                "昔在越江曲，南园抗风轩。",
                "群英结诗社，尽是词林仙。",
                "南园二月千花明，当门绿柳啼春莺。",
                "群英络组照江水，与余共结沧洲盟。",
                "沧洲之盟谁最雄？王郎独有谪仙风。",
                "狂歌放浪玉壶缺，剧余淋漓宫锦红。",
                "青山日落情未已，王郎拂袖花前起。",
                "欢呼小玉弹鸣筝，醉倚庭梧按宫徵。",
                "哀弦泠泠乐向终，忽看华月出天东。",
                "裁诗复作夜游曲，银烛飞光如白虹。",
                "当时意气凌寰宇，湖海诗声万人许。",
                "酒徒散落黄金空，独卧茅檐夜深雨。",
                "分飞几载远离群，归来城市还相亲。",
                "闲来重访旧游处，苍烟万顷波粼粼。",
                "波粼粼，日将夕。",
                "西风一叶凌虚舟，犹可题诗向青壁。"
            ]
        },
        {
            "title": "赠皇甫隐士文远",
            "content": [
                "群英济济登庙堂，无复幽人卧空谷。",
                "胡为冠带隐廛市，有似山海遗珠玉。",
                "先生风度与人殊，面如蠙玉仍秃须。",
                "侯门不挂一步脚，厌杀人间呫嗫儒。",
                "蒋陵白下清溪曲，垂柳疏疏数椽屋。",
                "芸窗磊落一万卷，客去自倚风轩读。",
                "秦淮买竹起高楼，兴来酌酒楼上头。",
                "科头举白乱浮客，胡琴羌笛声啾啾。",
                "朋宾自饮还自散，先生醉眠忘早晏。",
                "蒲葵巨扇醉不醒，人定钟阑始知饭。",
                "沉酣本以陶性灵，有时兀坐还惺惺。",
                "屯蒙火足金母啸，卦气白白升黄庭。",
                "看君出处有妙策，为人不迁亦不激。",
                "随时无怪互隐显，意欲不遣人人识。",
                "我作初交沈逸民，卜居遂与先生邻。",
                "雪中长趿东郭履，花下时挂渊明巾。",
                "生平落落人少喜，先生一见便知己。",
                "非因性情酷相似，安得倾倒能如此？居安食饱即为家，山",
                "林未必强京华。",
                "君不见西湖处士骨已朽，至今惟有寒梅花。"
            ]
        },
        {
            "title": "代友赠别",
            "content": [
                "金兰结深契，厚爱兄弟亲。",
                "欢娱暂相违，一日胜九春。",
                "如何舍我去，去逐衢路尘。",
                "行役冒雪霰，驱驰极宵晨。",
                "寒雀思集树，冻池念潜鳞。",
                "物微尚有托，君作岁晚人。",
                "岁晚风已寒，萧萧吹车轮。",
                "征袍弊不补，野饭新亦陈。",
                "别曲乱无腔，别酒醉失巡。",
                "私情岂遽忍，欲止知何因。",
                "落日如铜钲，远山生紫云。",
                "君去意恻恻，我留涕纷纷。",
                "王度今清夷，世途无荆榛。",
                "前期慎努力，莫用怀苦辛。"
            ]
        }
    ]
}