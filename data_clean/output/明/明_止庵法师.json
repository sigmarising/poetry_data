{
    "dynasty": "明",
    "author": "止庵法师",
    "intro": "",
    "items": [
        {
            "title": "送延庆讲师",
            "content": [
                "萧然山下寺，讲席称清才。",
                "路对湖中入，门依树里开。",
                "老夫莼兴动，霜降橘书来。",
                "珍重矶头石，留予一片苔。"
            ]
        },
        {
            "title": "赠陈士宁次息耘先生韵",
            "content": [
                "一片尘中隙地幽，住来谁得共悠悠。",
                "青苔巷小长关雨，红叶墙低直见秋。",
                "斗茗约同萝石畔，买船停在竹溪头。",
                "邻翁怪底无羁者，排日闲忙亦有由。"
            ]
        },
        {
            "title": "送止无传住车溪东塔",
            "content": [
                "车溪古法席，子可继先贤。",
                "薜荔林间锡，芙蓉浦口船。",
                "鸟声青嶂里，灯影白头前。",
                "我有乞归日，于斯尽暮年。"
            ]
        },
        {
            "title": "夜归赋此以寄东田隐士",
            "content": [
                "触热嫌寻访，闭门如路穷。",
                "手持东野集，思与何人同。",
                "候雨坐檐树，听蝉得晚风。",
                "因之过林叟，归步月明中。"
            ]
        },
        {
            "title": "雨中留宿息耘轩话旧",
            "content": [
                "宿雨青林里，春灯白发前。",
                "老交无几几，别话有千千。",
                "坐久情生草，听多梦入船。",
                "直须开酒律，相醉尽余年。"
            ]
        },
        {
            "title": "题王黄鹤画竹",
            "content": [
                "辋川竹里旧题诗，画里如今似见之。",
                "满耳秋声人不到，弹琴长笑月来时。"
            ]
        },
        {
            "title": "夏日西园",
            "content": [
                "新筑西园小草堂，熟时无处可乘凉。",
                "池塘六月由来浅，林木三年未得长。",
                "欲净身心频扫地，爱开窗户不烧香。",
                "晚风只有溪南柳，又畏蝉声闹夕阳。"
            ]
        },
        {
            "title": "怀一庵禅师瀹雪斋",
            "content": [
                "瀹雪行斋久不寻，会时长忆在春深。",
                "今朝睡起桐花院，独把《楞伽》坐树阴。"
            ]
        },
        {
            "title": "寄姚隐居",
            "content": [
                "种桑不似种花多，丈八清沟尽种荷。",
                "燕子门前三树柳，桃花溪里一群鹅。",
                "生来不作黄粱梦，老去偏工《白雪》歌。",
                "亦欲买山相近住，不论时节要相过。"
            ]
        },
        {
            "title": "题刘松年桃花山水小幅",
            "content": [
                "杳无鸡犬有人家，夹水山高路不赊。",
                "刘阮别来频甲子，年年春雨送桃花。"
            ]
        },
        {
            "title": "小筑",
            "content": [
                "日涉东园上，余将卜此居。",
                "草生桥断处，花落燕来初。",
                "避俗何求僻，容身不愿余。",
                "堂成三亩地，只有一车书。"
            ]
        },
        {
            "title": "天平圭禅师书至赋诗答之（二首）",
            "content": [
                "姑苏城下别兵前，水北云南自可怜。",
                "一纸书来开不得，伤心犹恐说当年。"
            ]
        },
        {
            "title": "与颢元白宿南山",
            "content": [
                "南山夜雨曾同听，梦隔声分二十年。",
                "今雨复来听复共，白头窗里一灯前。"
            ]
        },
        {
            "title": "题萝壁山房",
            "content": [
                "青萝壁下一僧房，长日唯烧一炷香。",
                "风在竹檐人在定，鸟衔红柿落柴床。"
            ]
        },
        {
            "title": "次韵同复翁雪中暮归",
            "content": [
                "撩乱云中半掩扉，忍寒冲雪晚同归。",
                "回溪尚有多人渡，过岭都无一鸟飞。",
                "木叶风声听去别，芦花月色看来非。",
                "普贤大士修何行，不与群生愿少违。"
            ]
        },
        {
            "title": "题一雁图",
            "content": [
                "万里江湖一叶身，来时逢雪又逢春。",
                "天南地北年年客，只有芦花似故人。"
            ]
        },
        {
            "title": "同庵新居",
            "content": [
                "新居劳种植，隙地不教闲。",
                "作圃先通水，栽松欲借山。",
                "鸟逢春尽到，云向晚都还。",
                "独许王摩诘，题诗在壁间。"
            ]
        },
        {
            "title": "题倪云林疏林远岫图上有周履道题",
            "content": [
                "东海东吴两故人，别来二十四番春。",
                "而今远岫疏林外，一抹残阳一老身。"
            ]
        },
        {
            "title": "次韵张一笑秋思",
            "content": [
                "闲庭凉思晚悠悠，谁遣诗人到水头。",
                "两岸蝉声西照里，岂容杨柳不先秋。"
            ]
        },
        {
            "title": "古怀",
            "content": [
                "思寻海底人，为乞珊瑚树。",
                "持栽此前庭，慰彼岁将暮。",
                "上栖孤金禽，下宿单玉兔。",
                "四时相并辉，颜色长不故。",
                "",
                ""
            ]
        },
        {
            "title": "林泉归隐图",
            "content": [
                "居山岂为山，只爱此中闲。",
                "野菜何消种，柴门不要关。",
                "饭余听涧落，经罢看云还。",
                "恐有寒山句，多题藓石间。"
            ]
        },
        {
            "title": "沟上花",
            "content": [
                "步出鸡鸣埭，潮沟见落花。",
                "风时下急水，雨处泊危沙。",
                "在沟犹故土，出浦是天涯。",
                "莫学沟上客，老来无住家。"
            ]
        },
        {
            "title": "访息耘不遇",
            "content": [
                "语声了了出溪湾，只隔桃波一步间。",
                "自爱黄鹂春后至，多愁燕子雨中还。",
                "坡晴细草平如剪，花曙闲门半不关。",
                "欲觅行踪云满地，人言采药在他山。"
            ]
        },
        {
            "title": "送僧归荆州",
            "content": [
                "上人归洞庭，衣带浙山青。",
                "秋院空荆树，凉风度楚汀。",
                "闻钟还驻锡，在路亦持经。",
                "乡士知高行，谈玄处处听。"
            ]
        },
        {
            "title": "孤柳",
            "content": [
                "孤柳在江津，年年占早春。",
                "上林何限树，此树独无邻。",
                "蘸水烟条短，啼春露叶新。",
                "不知缘甚事，只赠远行人。"
            ]
        },
        {
            "title": "送马仲祯之颖州",
            "content": [
                "别离依旧柳重新，扬子江头白发人。",
                "一月路程千里梦，客中消却几分春。"
            ]
        },
        {
            "title": "画春溪别意图赠息耘",
            "content": [
                "不见别离船，摧残溪上柳。",
                "溪翁白头毛，夜半起倾酒。",
                "雪溜响低檐，月光度疏牖。",
                "忽闻烟际鸿，于焉坐来久。"
            ]
        },
        {
            "title": "禹烈妇坟",
            "content": [
                "双树不单伐，土中无怨根。",
                "双鱼得一网，水中无怨魂。",
                "石门水不深，不着无义金。",
                "石门坟不高，凛乎三尺刀。"
            ]
        },
        {
            "title": "树上花",
            "content": [
                "昨日树上红，今日树上空。",
                "树空人莫惜，春风有来日。",
                "春风为花好，不惜行人老。",
                "行人老不再少年，不知花落春风前。"
            ]
        },
        {
            "title": "赠沈景玉",
            "content": [
                "水接僧居近，林开市路通。",
                "绿云生宿雨，黄鸟出晴风。",
                "世事书声外，交情道味中。",
                "高踪沈东老，能与一樽同。"
            ]
        },
        {
            "title": "题秋山水图",
            "content": [
                "木落萧萧秋露浓，乱山无数月明中。",
                "十年不到云门寺，买个船儿过浙东。"
            ]
        },
        {
            "title": "爱闲",
            "content": [
                "一生心事只求闲，求得闲来鬓已斑。",
                "更欲破除闲耳目，要听流水要看山。"
            ]
        },
        {
            "title": "为马仲祯题一湾烟水",
            "content": [
                "占得沙河水一湾，此身能与狎鸥闲。",
                "桃花断岸无船到，杨柳衡门尽日关。",
                "千里烟波归老眼，十年魂梦入乡山。",
                "扁舟西塞山前路，流水肥鱼待尔还。"
            ]
        },
        {
            "title": "送僧游东林",
            "content": [
                "见说浔阳去，炉峰似见之。",
                "雪埋天际石，泉出寺中池。",
                "梦是劳倾想，愁非惜别离。",
                "休师两度到，应只为题诗。"
            ]
        },
        {
            "title": "闻雁",
            "content": [
                "八月凉风起，高飞乱入云。",
                "度关成一序，遵渚动千群。",
                "菰米沉寒雨，芦花散夕曛。",
                "一声江上过，独客最先闻。"
            ]
        },
        {
            "title": "偶作",
            "content": [
                "月月红花开小庭，夏虫丝吐绕枝青。",
                "如何错怪游仙枕，五十年间一度醒。"
            ]
        },
        {
            "title": "贻息耘隐士（三首）",
            "content": [
                "棣萼情相并，鸥波梦一如。",
                "草堂春悄悄，莺木雨疏疏。",
                "破酒频邀汝，评诗累过余。",
                "丹基有余地，容结小茅庐。¤"
            ]
        },
        {
            "title": "题春山雨霁图",
            "content": [
                "丝丝暖雨歇春朝，云压红流落涧桥。",
                "欲觅桃花无路入，却闻风度玉人箫。"
            ]
        },
        {
            "title": "中秋奉怀幻隐禅师",
            "content": [
                "秋正平分月正圆，峰前桂子落亭前。",
                "老禅方丈寥寥夜，不听猿声二十年。"
            ]
        },
        {
            "title": "送庐山长老",
            "content": [
                "九江前面是庐峰，倾想平生未得逢。",
                "今日送师无限思，暮潮春树月明钟。"
            ]
        },
        {
            "title": "病起观书诀",
            "content": [
                "三十年余翰墨中，一编书诀伴衰翁。",
                "赐丹曾起元常疾，旧冢宁论智永功。",
                "碧海鱼龙春自化，故山猿鹤梦谁同。",
                "如今短杖残阳里，闲数秋空断阵鸿。"
            ]
        },
        {
            "title": "旅寓",
            "content": [
                "九月犹絺衣，故乡胡不归。",
                "塞鸿声一到，江树叶都飞。",
                "路晚逢僧少，门寒过客稀。",
                "自惭蘧伯玉，又是一年非。"
            ]
        },
        {
            "title": "谢车叔铭寄笔",
            "content": [
                "寄来名笔自湖州，珍重斋中十袭收。",
                "早晚翻经有僧到，芭蕉先种待新秋。"
            ]
        },
        {
            "title": "题画红梅",
            "content": [
                "三百年来处士家，酒旗风里一枝斜。",
                "段桥荒藓无人问，颜色而今似杏花。"
            ]
        },
        {
            "title": "题画（八首）",
            "content": [
                "碧水前头树一林，留云僧屋住来深。",
                "泊舟桥下青苔岸，不得桃花不可寻。"
            ]
        },
        {
            "title": "为顺首座题画",
            "content": [
                "长忆春江雨后山，看云如入画图间。",
                "何人肯袖渔竿手，闲却扁舟在水湾。"
            ]
        },
        {
            "title": "哭荣竹方",
            "content": [
                "檐竹萧萧雨建瓴，无由复此对床听。",
                "灯花影落空棋局，墨汁香消冷研屏。",
                "春水池塘新旧草，东风杨柳短长亭。",
                "伤心一段交期梦，又被寒江鹤唤醒。"
            ]
        },
        {
            "title": "竹所为余杭教谕王志学题兼贻主薄",
            "content": [
                "王维竹里馆，今复见诸孙。",
                "翰简传来久，名园几处存。",
                "鸟歌烟际石，花覆月中门。",
                "高士轩多暇，时能共一樽。"
            ]
        },
        {
            "title": "寄余复初炼师",
            "content": [
                "昆峰峭峭玉丛丛，有意寻仙到此中。",
                "流水年华逢甲子，秋风城郭见丁公。",
                "门前丹气无人识，洞里棋声有路通。",
                "借得古松同鹤住，共看尘世事匆匆。"
            ]
        },
        {
            "title": "晏起",
            "content": [
                "宿雨何山歇，春眠不肯醒。",
                "燕来犹旧户，花落自空庭。",
                "引水平鱼沼，烧香绕砚屏。",
                "斋中无别事，闲写几行经。"
            ]
        },
        {
            "title": "为常上人题在山图",
            "content": [
                "一坞如山看数日，山山看尽又重看。",
                "年来木石同心性，老去烟霞入肺肝。",
                "春草涧深流水歇，夕阳钟早宿禽安。",
                "为僧只合于斯住，些子尘中事不干。"
            ]
        },
        {
            "title": "次韵福无受过横塘塔",
            "content": [
                "短篱依旧逐溪开，小竹从新绕塔栽。",
                "燕子归来春已去，藤花落尽水萦回。"
            ]
        },
        {
            "title": "春雪有怀湛然禅师",
            "content": [
                "东风游约近，积雪闭门深。",
                "兴或有时到，春应无处寻。",
                "柳藏初活眼，草没未灰心。",
                "寂寞南山下，茶烟出树林。"
            ]
        },
        {
            "title": "寄息耘",
            "content": [
                "颜颜白发人，窄窄黄茅屋。",
                "田园不愿多，衣食聊自足。",
                "狂来溪上行，长歌饮溪绿。",
                "家藏一束书，懒教儿孙读。",
                "此意谁可知，高松与修竹。"
            ]
        },
        {
            "title": "与董子章宿江上",
            "content": [
                "啼螀力尽月初斜，客鬓因秋半欲华。",
                "霜气着人唯隔纸，滩声聒梦即浮槎。",
                "伤歌宁戚牛谁饭，懒性嵇康虱自爬。",
                "明日风烟各回首，江头红叶胜开花。"
            ]
        },
        {
            "title": "次韵答香光居士",
            "content": [
                "山北山南住，鸡声隔一峰。",
                "片云长自合，明月有谁同。",
                "柱杖鸣禽涧，开门落叶风。",
                "新诗忽寄到，犹胜一相逢。"
            ]
        },
        {
            "title": "题画梅月",
            "content": [
                "疏花纤月斗清寒，曾向西湖雪后看。",
                "零落断香三十载，几家风笛倚阑干。"
            ]
        },
        {
            "title": "留别吴江老友",
            "content": [
                "江湖分得两平平，九里长塘一片城。",
                "红叶树边停舫子，白鸥群里听钟声。",
                "晨星故旧尝时数，春草诗情触处生。",
                "岁事欲阑言别事，直烧灯烛到天明。"
            ]
        },
        {
            "title": "题芍药",
            "content": [
                "玉阶宜有此花开，金鼎调香宰相才。",
                "莫谓人间无彩笔，写将秾艳入云台。"
            ]
        },
        {
            "title": "题来青亭",
            "content": [
                "西马桥分一水湾，来青亭子在其间。",
                "一方席上长留客，三尺窗中只见山。",
                "落地浮云须急扫，当檐繁木要频删。",
                "轻岚嫩紫无朝暮，肯与闲情数往还。"
            ]
        },
        {
            "title": "贻息耘隐士（三首）",
            "content": [
                "三五树萧萧，幽居称寂寥。",
                "去年存菊本，来客问松苗。",
                "挂梦寒山寺，留踪野雪桥。",
                "一枝栖息稳，分得与鹪鹩。"
            ]
        },
        {
            "title": "剪烛",
            "content": [
                "风处摇金涌，烟时闪墨鸦。",
                "寸心终不昧，双泪欲横斜。",
                "渐过分诗刻，虚开报喜花。",
                "剪声初落指，满席散春霞。"
            ]
        },
        {
            "title": "次韵衍斯道九日同登凤山",
            "content": [
                "云逢水遇片时间，燕北鸿南两未闲。",
                "今日偶然成握手，重阳难得共登山。",
                "岂知白发翻多事，相对黄花觉厚颜。",
                "惆怅不堪回望处，群鸦飞尽暮潮还。"
            ]
        },
        {
            "title": "除夕",
            "content": [
                "五十明朝是，兹宵不得眠。",
                "杯盘分节序，火炬照村田。",
                "春色来何处，梅花在目前。",
                "自然添白发，岂为惜流年。"
            ]
        },
        {
            "title": "风雨",
            "content": [
                "风雨闭门三十日，年光虚度一分春。",
                "凄凉旧国莺花梦，白发江南有几人？"
            ]
        },
        {
            "title": "螺川送别图",
            "content": [
                "五老峰前送别图，社贤今日未应无。",
                "路经黄叶千年寺，人倚西风十幅蒲。",
                "铜斗旧歌闻楚甸，莼羹新兴入吴都。",
                "重山复水闲踪迹，自在飞云一片孤。"
            ]
        },
        {
            "title": "听雨有怀",
            "content": [
                "洒树声兼雪，稍檐力借风。",
                "每来寒夜后，多在客愁中。",
                "草意闲门共，灯情白发同。",
                "之人天一角，的的似高鸿。"
            ]
        },
        {
            "title": "游天龙寺",
            "content": [
                "群山江上走蜿蜒，直引潮声到寺前。",
                "楼阁下头生雨气，树林高处出香烟。",
                "流传只守千家钵，受用单承一指禅。",
                "白发老僧东塔住，自言将及赵州年。"
            ]
        },
        {
            "title": "秋塘",
            "content": [
                "独步秋塘上，其如客思何。",
                "蝉声送风叶，鸟影度凉波。",
                "草店三家酒，菱船一道歌。",
                "不堪回首处，杨柳夕阳多。"
            ]
        },
        {
            "title": "寄曦春谷讲师",
            "content": [
                "有德高僧亦有年，少曾行到寺门前。",
                "寻常独看《华严》处，十二时中柏子烟。"
            ]
        },
        {
            "title": "与侄自京还横塘故居",
            "content": [
                "桑麻田在水村中，千里归来共阿戎。",
                "春水野航天上下，石桥林木岸西东。",
                "阶除点火儿童喜，兄弟开门语笑同。",
                "三载客尘如梦事，明朝溪上看飞鸿。"
            ]
        },
        {
            "title": "次韵可闲居士题双松高士图",
            "content": [
                "如此溪山着此身，春袍犹带洛阳春。",
                "寻思马上看花梦，暖雨香埃属别人。"
            ]
        },
        {
            "title": "寄性空上人",
            "content": [
                "南山挂锡已多年，不涉人间一线缘。",
                "上殿罢来谁共坐，数竿修竹旧房前。"
            ]
        },
        {
            "title": "车碌碌",
            "content": [
                "车碌碌，车碌碌，上山迟，下山速。",
                "前车行行后车促，后车不管前车覆。",
                "前车已覆无奈何，后车碌碌何其多。"
            ]
        },
        {
            "title": "秋亭",
            "content": [
                "十日阴云雨未收，山中新涨足溪流。",
                "杖藜不到闲亭上，恐有秋声在树头。"
            ]
        },
        {
            "title": "题明辩之画春江听雨图",
            "content": [
                "归来双鬓各萧然，见画犹能记昔年。",
                "风雨一船曾泊处，借人灯火草堂前。"
            ]
        },
        {
            "title": "宿吕城",
            "content": [
                "吕城街里听鸡鸣，岂料三年在上京。",
                "风雨凄凄今又听，旧时双耳旧鸡声。"
            ]
        },
        {
            "title": "天平圭禅师书至赋诗答之（二首）",
            "content": [
                "西山鸾鹤少因缘，只向天平住一年。",
                "无限别来惆怅事，紫藤花落寺门前。"
            ]
        },
        {
            "title": "闻笛",
            "content": [
                "江花如雪绕江春，江水迢迢入梦频。",
                "一夜东风有羌笛，满城都是惜花人。"
            ]
        },
        {
            "title": "横塘寺",
            "content": [
                "桫罗园里好僧坊，兵火年来事可伤。",
                "白发老人知旧寺，绕塘楼子十三房。"
            ]
        },
        {
            "title": "题书经室",
            "content": [
                "池边木笔花新吐，窗外芭蕉叶未齐。",
                "正是欲书三五偈，煮茶香过竹林西。"
            ]
        },
        {
            "title": "荆溪有怀",
            "content": [
                "荆溪一壑旧风烟，鸥鹭盟中念昔贤。",
                "春水田畴苏玉局，夕阳庭树杜樊川。",
                "鸡声呖呖荒村外，鸟路迢迢暮霭边。",
                "欲觅高僧问南岳，碧云西望草芊芊。"
            ]
        },
        {
            "title": "秋怀（二首）",
            "content": [
                "青天西北倾，岂天为不平。",
                "白日难夜照，岂日为不明。",
                "天日尚如此，圣贤非命轻。",
                "夷齐终身卧，孔孟诸国行。",
                "所以沮溺辈，一生事耦耕。"
            ]
        },
        {
            "title": "忆昔",
            "content": [
                "年余五十二毛新，三十年中在战尘。",
                "说与儿童都不听，为渠生是太平人。"
            ]
        },
        {
            "title": "悼明彻庵（二首）",
            "content": [
                "我去兄来住此间，兄今已死我方还。",
                "受经寺后同源水，一样哀声出两山。"
            ]
        },
        {
            "title": "送一源藏主行脚",
            "content": [
                "之子事行脚，正当年少时。",
                "汲瓶寻活水，挂锡选高枝。",
                "山向多边看，云从几处期。",
                "西湖柳花里，欲别更迟迟。"
            ]
        },
        {
            "title": "怀友",
            "content": [
                "三五月明满，三五月明缺。",
                "行人去未远，忽若三年别。",
                "此时道路间，北风何猎猎。",
                "局促瘏马悲，萧条秋草歇。",
                "所遇非所欢，中怀安可说。",
                "不念故里闾，甘为苦霜雪。"
            ]
        },
        {
            "title": "峨溪晚钓",
            "content": [
                "牛渚山前白鹭飞，船头坐得便无机。",
                "莺从柳絮风中听，鱼到桃花水后肥。",
                "一壶春酒江村暮，泊在峨溪醉不归。"
            ]
        },
        {
            "title": "题王仲高林泉小像",
            "content": [
                "家有青箱学，流传子又孙。",
                "诗曾留竹里，梦不到槐根。",
                "岁月饶双鬓，溪山付一樽。",
                "老怀无所系，时得访沙门。"
            ]
        },
        {
            "title": "洛涧新居约道侣",
            "content": [
                "洛涧桥西转，萝门流水香。",
                "人情闲处少，僧趣静中长。",
                "碧草生支径，新松覆一房。",
                "吾将挂巾舄，迟尔共徜徉。"
            ]
        },
        {
            "title": "送僧还义兴简聪闻复",
            "content": [
                "别却铜山三十年，因师长忆旧风烟。",
                "今朝忽送东归客，正是秋江落木前。"
            ]
        },
        {
            "title": "寄洪时斋",
            "content": [
                "草上东风柳上烟，溪头三日嫩晴天。",
                "竹鸡叫断春泥滑，闲与梅花说旧年。"
            ]
        },
        {
            "title": "月夕看梅",
            "content": [
                "梅花夜开香满溪，溪上月出风凄凄。",
                "开门出溪看花去，落花流水无东西。",
                "流水东流不复返，落花满地贱如泥。",
                "老夫愁花愁不得，况乃双双啼水鸡。",
                "君不见颜渊盗跖贤与愚，夭寿颠倒不可期。",
                "枝间月落且归去，明日看花还杖藜。"
            ]
        },
        {
            "title": "次韵朗元白所寄",
            "content": [
                "自来溪里住，家计逐年增。",
                "日煮三窠菜，时供一个僧。",
                "坐禅非所习，看话亦无能。",
                "只么随缘过，如何继祖灯。"
            ]
        },
        {
            "title": "题林屋洞天",
            "content": [
                "群山包水水包山，金作芙蓉玉作环。",
                "洞里有天通五岳，山中无地着三班。",
                "白云仿佛鸡初唱，碧海迢遥鹤又还。",
                "可惜桃花有凡骨，年年随浪出人间。"
            ]
        },
        {
            "title": "送莲峰昶晦元书记",
            "content": [
                "一住莲峰下，看松过十年。",
                "行寻无路草，不饮出山泉。",
                "虎共空林雪，猿同静夜禅。",
                "时将新得句，歌送碧云边。"
            ]
        },
        {
            "title": "秋曙",
            "content": [
                "二十五声秋点残，露华偏湿早窗寒。",
                "胧明西月檐牙上，犹照梧桐落井栏。"
            ]
        },
        {
            "title": "为康上人赋雪庭",
            "content": [
                "积雪满前楹，涵虚似太清。",
                "乾坤归一色，江海入无声。",
                "宝树花稠叠，琼台路坦平。",
                "高僧不出户，水观已初成。"
            ]
        },
        {
            "title": "约顾孟时不至",
            "content": [
                "残暑渐将消，新知许可招。",
                "鲈鱼秋欲到，鸥鸟梦相撩。",
                "对雨辜红烛，闻歌相画桡。",
                "诗成不得寄，先稿上芭蕉。"
            ]
        },
        {
            "title": "延月有怀莹观师",
            "content": [
                "秋月如佳士，平生愿见之。",
                "扫门当落叶，开席对良时。",
                "水处得来早，花前欲去迟。",
                "自能无出没，唯羡观中师。"
            ]
        },
        {
            "title": "题画（八首）",
            "content": [
                "江亭湖寺两萧然，画里题名二十年。",
                "几树夕阳流水外，断风残雨曳鸣蝉。"
            ]
        },
        {
            "title": "题庄氏书楼",
            "content": [
                "三尺枯桐挂此楼，楼中人似晋风流。",
                "酒杯春到休教歇，书册年来尽要收。",
                "柳色半边溪水上，莺声一片晚风头。",
                "满怀清思无消处，月过楼西坐未休。"
            ]
        },
        {
            "title": "寄竺庵之中天竺",
            "content": [
                "花外床琴坐不休，满怀风露思迟留。",
                "凄凉蟋蟀声中月，断送梧桐叶上秋。",
                "幽梦每随草春入，尺书还寄暮鸿愁。",
                "思君桂子新凉夜，正在天香第几楼？"
            ]
        },
        {
            "title": "喜雨首座还山中",
            "content": [
                "厌客已三年，还家一怅然。",
                "挂藤空壁上，扫叶旧房前。",
                "老鹤先归树，寒鱼也出泉。",
                "吾将洗苔石，与尔共安禅。"
            ]
        },
        {
            "title": "听雨篷",
            "content": [
                "溪边茅屋两三椽，宽窄其如一钓船。",
                "几树暮鸥篷底看，一瓢春酒雨中眠。",
                "旧愁无复来心上，新梦何由到枕边。",
                "我亦江湖钓竿手，菰蒲丛里住多年。"
            ]
        },
        {
            "title": "柳词",
            "content": [
                "莫折东风杨柳枝，枝间叶叶是愁眉。",
                "游人不省愁何事，曾向东风笛里吹。"
            ]
        },
        {
            "title": "送北禅讲师",
            "content": [
                "秦淮一相见，云鹤两闲身。",
                "共爱青萝寺，俱为白发人。",
                "楚江花后别，吴苑雨中春。",
                "今日因师去，莼乡梦又新。"
            ]
        },
        {
            "title": "雪中怀王仲高",
            "content": [
                "久病不出队，不出难自存。",
                "大雪断行路，乱山深闭门。",
                "瓮番饥鼠走，竹折冻禽喧。",
                "政忆王夫子，清斋咬菜根。"
            ]
        },
        {
            "title": "题仙山楼观",
            "content": [
                "复水重山路杳然，仙家楼观入青天。",
                "那知白首黄尘事，只伴桃花度岁年。"
            ]
        },
        {
            "title": "伤翁舜卿",
            "content": [
                "去年曾约看临池，往事如今不可追。",
                "正是独禁惆怅处，芭蕉院里雨来时。"
            ]
        },
        {
            "title": "游西洞庭",
            "content": [
                "玉柱金庭在洞中，当时谁道有毛公。",
                "人间白发三千丈，只见桃花一片红。"
            ]
        },
        {
            "title": "南浦春耕",
            "content": [
                "索索缲车谷口闻，鸟催农事日纷纷。",
                "新生野水瓜藤绕，旧作田塍井字分。",
                "耕雨每怜黄犊健，带经犹爱小儿勤。",
                "晚风独立溪桥外，流水桃花一队云。"
            ]
        },
        {
            "title": "故宫井",
            "content": [
                "上有千尺桐，下有千尺井。",
                "风吹井上桐，零落井中影。"
            ]
        },
        {
            "title": "湖上诸寺重游",
            "content": [
                "湖上三百寺，今日复来游。",
                "满路皆黄叶，诸僧尽白头。",
                "水云情渺渺，钟鼓夜悠悠。",
                "独有南屏下，楼台壮一州。"
            ]
        },
        {
            "title": "田人送桂花有怀同庵法兄",
            "content": [
                "上清宫里花间殿，天竺山中月下台。",
                "两地旧游同怅望，田家人送一枝来。"
            ]
        },
        {
            "title": "题湖心寺画",
            "content": [
                "野桥山路入湖心，古寺闲房住得深。",
                "未了平生行脚事，秋风拄杖或来寻。"
            ]
        },
        {
            "title": "贻息耘隐士（三首）",
            "content": [
                "髭鬓多年雪，交情百炼金。",
                "青山楼上坐，白鸟树中吟。",
                "行路畏相识，寻僧说此心。",
                "欲将白云画，归挂草堂深。¤"
            ]
        },
        {
            "title": "悼明彻庵（二首）",
            "content": [
                "同门兄弟最情亲，水别云期四十春。",
                "今日独归秋院里，碧梧桐下觅何人。"
            ]
        },
        {
            "title": "崔彦晖小隐",
            "content": [
                "茅堂不近城，风景见高情。",
                "溪上山多异，门前水独清。",
                "晚云双鹭入，春树一鸡鸣。",
                "恐有庞夫子，同于此地耕。"
            ]
        },
        {
            "title": "湖上",
            "content": [
                "六桥山色裹湖光，柳傍桃随十里长。",
                "无限红香多少絮，并将春恨与刘郎。"
            ]
        },
        {
            "title": "登富春永安寺",
            "content": [
                "栗叶村前石子溪，青山一掩路浑迷。",
                "也知谷里多猿鸟，未信云中有犬鸡。",
                "满耳只闻诸涧响，回头方觉众峰低。",
                "平生倾想今朝到，愿结茅茨在寺西。"
            ]
        },
        {
            "title": "杂言",
            "content": [
                "白日不西没，黄泉无至时。",
                "东海塞为路，高山凿作池。",
                "世有不死药，何人能服之。",
                "秦皇与汉武，冢上树无枝。"
            ]
        },
        {
            "title": "题水墨云山雨意画",
            "content": [
                "云压树头兼雨气，水流溪口夹秋声。",
                "就岩着个茅亭子，不必青山定有名。"
            ]
        },
        {
            "title": "题桃花小禽图",
            "content": [
                "檐外雨初晴，幽禽四五声。",
                "桃花无限思，留客看清明。"
            ]
        },
        {
            "title": "春江送僧图为芳上人题",
            "content": [
                "唤得春船柳岸头，欲行犹更话绸缪。",
                "水云踪迹明朝夜，又听钟声那寺楼。"
            ]
        },
        {
            "title": "寄秘书直长夏祥凤",
            "content": [
                "得见人间未见书，朝朝暮暮玉阶除。",
                "心如一寸芸香蠹，长与君王辟蠹鱼。"
            ]
        },
        {
            "title": "与兰古春在京重见",
            "content": [
                "胜刹住吴淞，名缁亦景从。",
                "怪来成罢讲，偶地得相逢。",
                "白发多时镜，青山几处钟。",
                "如今不用别，老去托芙蓉。"
            ]
        },
        {
            "title": "秋怀（二首）",
            "content": [
                "露彩发遥林，月华散虚席。",
                "花牖一何清，秋衣不知湿。",
                "惊鹊起南枝，寒蛩响东壁。",
                "寂寞旷幽怀，超超楚天碧。¤"
            ]
        },
        {
            "title": "新秋有怀",
            "content": [
                "得秋方一日，秋意已纷纷。",
                "凉觉水边早，声先树里闻。",
                "高僧在西岭，短策不离云。",
                "我欲寻行迹，恐惊鸾鹤群。"
            ]
        },
        {
            "title": "次韵张布政游山",
            "content": [
                "不因览胜入松门，猿鸟何曾识使君。",
                "黄叶路从流水上，青萝床与白云分。",
                "逢僧且说新裁句，见寺先寻旧刻文。",
                "冰雪寒岩春到后，树如膏沐草如薰。"
            ]
        },
        {
            "title": "许起宗见过",
            "content": [
                "携酒出东郭，寻源到此溪。",
                "偶因盟白鹭，兼得友黄鹂。",
                "雨气来山北，茶香过竹西。",
                "芙蓉花发处，明日且扶黎。"
            ]
        },
        {
            "title": "题春晖堂",
            "content": [
                "寸草虽有心，岂能报春晖。",
                "丈夫虽有志，不如守庭闱。",
                "萱花绕砌开，乳乌绕林飞。",
                "堂上白头母，手缝游子衣。"
            ]
        },
        {
            "title": "芍药",
            "content": [
                "春去若亡国，寸红不可容。",
                "一朝两朝雨，三夕两夕风。",
                "万物不一色，无以全其功。",
                "芍药是何本，落在夏庭中？"
            ]
        },
        {
            "title": "城西树",
            "content": [
                "城西有山无好树，有树尽为人葬地。",
                "山中树多坟亦多，百年那得闲游处。",
                "只今满眼是伤悲，何堪又作百年期。",
                "人间百年不一瞬，山中有坟多没姓。"
            ]
        },
        {
            "title": "春雪",
            "content": [
                "江南二月正多春，雨雪痴酣似醉人。",
                "迷杀北归江上雁，百花楼外一声新。"
            ]
        },
        {
            "title": "早春闻角",
            "content": [
                "一声霜角起谯楼，归念纷纷不自由。",
                "驿使几回来庾岭，诗人谁复在扬州。",
                "啼乌城郭春前曙，唳雁江天雪未休。",
                "冷落东风花莫恨，吹开杨柳又多愁。"
            ]
        },
        {
            "title": "乌栖曲",
            "content": [
                "城头老乌夜夜啼，来我门前树上栖。",
                "作巢折我树上枝，树枝未尽风凄凄。",
                "一朝树死乌飞去，不来顾我门前树。",
                "门前树死树更多，乌兮乌兮奈尔何！"
            ]
        },
        {
            "title": "过湖州",
            "content": [
                "平生只想住湖州，僻性迂情可自由。",
                "一片水声中倚杖，几重山色裹行舟。",
                "东林书卷贫犹买，西塞纶竿老未收。",
                "缓得归程过寒食，杏花村雨听鸣鸠。"
            ]
        },
        {
            "title": "次韵赠马仲祯全斯立二昆仲",
            "content": [
                "客鬓吟髯并雪霜，相看总为惜流光。",
                "鹤同丁令身千岁，蝶与庄生梦一床。",
                "济世药壶长自负，游山酒榼不时将。",
                "两心得似孤云片，来往家山几树傍。"
            ]
        },
        {
            "title": "送僧归天台住国清寺",
            "content": [
                "闻说台山胜，令人梦欲腾。",
                "松杉万丈路，鉼锡半千僧。",
                "涧落烟中磐，岩垂雪里灯。",
                "丰干旧时席，花雨又重增。"
            ]
        },
        {
            "title": "送僧东游",
            "content": [
                "坐罢南山夏，东游思浩然。",
                "与云秋别寺，同月夜行船。",
                "一路钟声里，千峰落木前。",
                "西来有祖意，不在普通年。"
            ]
        },
        {
            "title": "折杨柳",
            "content": [
                "小叶柳，大叶杨，今年折尽明年长。",
                "明年今日在何乡，春风吹断铁心肠。",
                "叶叶比君眉，条条比君发。",
                "朝如青丝暮如雪，能使离人几回别。"
            ]
        },
        {
            "title": "喜友过新居",
            "content": [
                "柴门不向小溪开，西阜山多称不才。",
                "拄丈前村新雨后，故人东郭买舟来。",
                "山瓢远慰何多幸，竹径相逢第一回。",
                "从此熟来溪上路，莫教行迹有莓苔。"
            ]
        },
        {
            "title": "题画（八首）",
            "content": [
                "阴森群树湿秋光，桥下溪流接草堂。",
                "闻有客来先出候，黄花村路酒吹香。"
            ]
        },
        {
            "title": "九月八日旅中夜怀",
            "content": [
                "秋径花争发，寒灯客自伤。",
                "别家将一岁，明日又重阳。",
                "乡俗谁同与，诗情老未忘。",
                "凉风旧池沼，萧瑟芰荷香。"
            ]
        },
        {
            "title": "闻芷",
            "content": [
                "白芷花开绕屋香，一时秋思入江乡。",
                "云多水阔人难见，楚竹歌声动夕阳。"
            ]
        },
        {
            "title": "万竿烟雨图",
            "content": [
                "空江秋雨又秋风，疑杀前山路不通。",
                "多少黄陵莎草恨，尽情歌在《竹枝》中。"
            ]
        },
        {
            "title": "白发吟",
            "content": [
                "白发不早来，早来人莫哀。",
                "黄金不早散，早散人莫叹。",
                "黄金不散散者多，白发不来愁奈何。",
                "莫将黄金待白发，白发不生泉下客。"
            ]
        },
        {
            "title": "咏萤",
            "content": [
                "念尔一身微，秋来处处飞。",
                "放光唯独照，引类欲相辉。",
                "白发嫌催节，青灯妒入帏。",
                "老僧无世相，容得绕禅衣。"
            ]
        },
        {
            "title": "哀翁舜卿",
            "content": [
                "半日曾闲竹院中，别来今见哭秋风。",
                "无能尽说诸余事，一局残棋着未终。"
            ]
        },
        {
            "title": "送邻寺僧",
            "content": [
                "同住南山里，经年不一逢。",
                "深萝挂灵锡，落叶綍行踪。",
                "梦绕千峰涧，吟残两寺钟。",
                "今从湖上别，云水意重重。"
            ]
        },
        {
            "title": "咏蝉",
            "content": [
                "应候有鸣蝉，居高也可怜。",
                "玉貂名并出，黄雀患相连。",
                "几处秋风里，千声夕照边。",
                "故园新柳上，今得听三年。"
            ]
        },
        {
            "title": "题顾定之竹画",
            "content": [
                "吴下曾逢顾定之，十年长记别来时。",
                "萧萧白发江南思，谁解尊前唱《竹枝》？"
            ]
        },
        {
            "title": "送僧还松萝山",
            "content": [
                "乡井何曾念，溪山不肯忘。",
                "百滩春水色，万壑古松香。",
                "云影同归路，钟声出上方。",
                "松萝最深处，闲坐阅流光。"
            ]
        },
        {
            "title": "溪居",
            "content": [
                "红叶如花翠竹低，风烟重叠护幽栖。",
                "午鸡喔喔连他境，一犬嘹嘹隔此溪。",
                "秋水放船天上下，夕阳倚杖陌东西。",
                "如何野店山桥外，又送行人过马蹄。"
            ]
        },
        {
            "title": "寄周炼师",
            "content": [
                "碧殿烧香罢，琼林照日初。",
                "经声出云箔，秋色綍松枢。",
                "已挂三花树，仍开六甲厨。",
                "羽童长不见，采药在清都。"
            ]
        },
        {
            "title": "雪夜思南山禅友",
            "content": [
                "夕雪洒虚堂，禅身懒下床。",
                "楮衾清不暖，蜡烛冷无光。",
                "宿鸟争枝响，寒花上路香。",
                "南山有兄弟，岁晚不能忘。"
            ]
        },
        {
            "title": "题画（八首）",
            "content": [
                "乱山深处白鸥洲，不见渔郎问隐流。",
                "春屋醉听三日雨，桃花落尽水悠悠。"
            ]
        },
        {
            "title": "易门",
            "content": [
                "背溪开北户，别路出西林。",
                "熟客也须问，游僧未得寻。",
                "庭中闲草色，园内老莺吟。",
                "尽日无人事，犹嫌住少深。"
            ]
        },
        {
            "title": "颍人来得马仲祯消息作诗寄之",
            "content": [
                "海上相逢说颍州，古来名郡着名流。",
                "欧苏遗迹犹堪访，管鲍交情或可求。",
                "晚照牛羊新陇亩，秋风鸿雁旧沙洲。",
                "一尊乡酒谁同会，应有平生马少游。"
            ]
        },
        {
            "title": "题画（八首）",
            "content": [
                "仙山曾谒大茅君，桥里桃花两路分。",
                "不道楼台风雨上，又闻鸡犬隔春云。"
            ]
        },
        {
            "title": "题画（八首）",
            "content": [
                "碧柳丝丝拂钓舟，溶溶水面一群鸥。",
                "不知谁在茅堂住，坐看青山到白头。"
            ]
        },
        {
            "title": "题柯博士竹木小幅",
            "content": [
                "延春阁里拜恩时，秘画唯教博士知。",
                "十二天街归日晚，马头长见出墙枝。"
            ]
        },
        {
            "title": "题画（八首）",
            "content": [
                "鸲鹆多情语晓风，恼他枝上白头公。",
                "分明一段江南思，烟雨楼台似梦中。"
            ]
        },
        {
            "title": "吊客墓",
            "content": [
                "谁谓白日恩，不及黄蒿门。",
                "蒿门闭白骨，闭骨不闭魂。",
                "蘼芜棘棘草，自结酸楚根。",
                "兔丝女萝花，自结幽魅婚。",
                "胡为四方志，守彼三尺坟。",
                "岂无南来辕，双轮日翻翻。",
                "岂无北上驹，四蹄日奔奔。",
                "魂予何不归，人各怀故园。",
                "故园虽可归，不如归本元。"
            ]
        },
        {
            "title": "竹亭",
            "content": [
                "满园唯种竹，竹里置幽亭。",
                "犬吠青松路，人来白鹭汀。",
                "花沟安钓艇，蕉地着茶瓶。",
                "老耳思鸣凤，何当借此听。"
            ]
        },
        {
            "title": "题画（八首）",
            "content": [
                "挪蓝春水暖初流，擘絮晴云湿未收。",
                "相约杖藜同步出，有诗多在小桥头。"
            ]
        },
        {
            "title": "为圆上人赋雪洞",
            "content": [
                "禅室虚生白，居之最吉祥。",
                "了经何待月，上鬓不知霜。",
                "宿恐云来借，寒愁火有妨。",
                "老僧接息久，无复梦华阳。"
            ]
        },
        {
            "title": "题镇海楼",
            "content": [
                "斯楼屡易名，一上一伤情。",
                "白屋多为戍，青山半作城。",
                "雨中春树出，风里晚潮生。",
                "亦有归鸦早，闲鸣四五声。"
            ]
        },
        {
            "title": "题海云寺",
            "content": [
                "香刹住中流，初疑地若浮。",
                "路从沙际入，帆到树边收。",
                "清磐敲渔夜，新书报橘秋。",
                "洞庭西在望，欲去更迟留。"
            ]
        },
        {
            "title": "望雪",
            "content": [
                "早起雪初晴，百鸟无一声。",
                "吾门政冷落，老眼借光明。",
                "独立望何极，溪山如此清。",
                "唯应剡中棹，昨夜有人行。"
            ]
        },
        {
            "title": "题锡僧会归昌化图",
            "content": [
                "溪声决决树依依，路入萝花白鹭飞。",
                "风景有谁知可画，乱山深处一僧归。"
            ]
        },
        {
            "title": "秀溪送僧住水西",
            "content": [
                "此水异诸水，何来入此城？源应多秀色，流亦有清声。",
                "古寺在其上，高僧今独行。",
                "藤枝挂萝壁，于此度群生。"
            ]
        },
        {
            "title": "送僧之松溪寺",
            "content": [
                "师去松溪寺，应添景更清。",
                "洗溪留竹影，扫院着松声。",
                "鸟就阶前宿，云从席上生。",
                "老予无所住，于此亦多情。"
            ]
        }
    ]
}