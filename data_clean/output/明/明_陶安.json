{
    "dynasty": "明",
    "author": "陶安",
    "intro": "",
    "items": [
        {
            "title": "秦淮寓舍",
            "content": [
                "官久忘羁思，门幽类隐居。",
                "牺图天地象，鲋壁帝王书。",
                "秋径霜前菊，朝盘雨后蔬。",
                "西风吹短鬓，归梦雁来初。"
            ]
        },
        {
            "title": "晚宿官段",
            "content": [
                "村野人新聚，经营晚未闲。",
                "鱼梁箔如栅，网户屋依山。",
                "鹅鸭喧篱落，蒹葭蔽水湾。",
                "舟中不堪卧，借榻叩林关。"
            ]
        },
        {
            "title": "寄呈从兄松云翁",
            "content": [
                "别兄二载久，介寿六旬余。",
                "清健如强日，萧闲守故居。",
                "薄田供伏腊，稚子业诗书。",
                "小弟亦垂老，还思到里闾。"
            ]
        },
        {
            "title": "晚至武昌",
            "content": [
                "行至二十日，来临鹦鹉洲。",
                "环城屯虎旅，伐鼓卫龙舟。",
                "新月羞初夜，寒云黯一楼。",
                "波间灯影密，稳泊且无忧。"
            ]
        },
        {
            "title": "晚晴",
            "content": [
                "江上秋阴薄，晚风生树颠。",
                "高尘卷苍霭，归鸟度青天。",
                "牧马平芜野，捕鱼斜日船。",
                "千村新稻熟，茅屋起炊烟。"
            ]
        },
        {
            "title": "闻上江消息（二首）",
            "content": [
                "归义诸文武，随军到里闾。",
                "城池今异代，妻子复同居。",
                "全国兵家尚，安民治体初。",
                "英雄平海宇，仁厚是权舆。"
            ]
        },
        {
            "title": "腊八日发桐城",
            "content": [
                "邑人生怅怏，送别郭东门。",
                "冻木知春早，晴风卷雾昏。",
                "石桥分古道，野烧露新痕。",
                "行处山农说，留声到子孙。"
            ]
        },
        {
            "title": "夜永",
            "content": [
                "山深无刻漏，夜永不知更。",
                "窗白只疑旦，月斜犹未明。",
                "离人江北住，华发枕间生。",
                "孤馆此怀寂，断鸿何处声。"
            ]
        },
        {
            "title": "湖乡",
            "content": [
                "淝水新无警，湖乡颇有年。",
                "稻田驱夜豕，莲荡捕秋鳊。",
                "逻卒黄茅戍，归人白板船。",
                "数家依绿树，斜日照炊烟。"
            ]
        },
        {
            "title": "江色",
            "content": [
                "竹屋晨启关，江色直飞入。",
                "空碧压几案，阴阴四壁湿。",
                "玻璃作天地，泠然手可挹。",
                "万象随升降，元气动呼吸。",
                "临岸步观涨，石阶没千级。",
                "岷巴与湘汉，众水大会集。",
                "合流东北去，海水亦起立。"
            ]
        },
        {
            "title": "寄钱彦良",
            "content": [
                "离群忆乡里，知子历艰难。",
                "博士官三考，空斋食一簟。",
                "江风吹鬓湿，竹雪照衣寒。",
                "清气相酬酢，新诗正耐看。"
            ]
        },
        {
            "title": "赠朱允升先生",
            "content": [
                "年年应召赴秦淮，此会留连百日偕。",
                "王室大兴新制作，客窗细话旧情怀。",
                "未霜荷叶迎湖露，初月梅花映雪斋。",
                "更为相逢多胜事，御沟垂柳拂春街。"
            ]
        },
        {
            "title": "自大关至小关",
            "content": [
                "山径多盘折，无劳怨苦辛。",
                "深岩不见日，冻雪几经旬。",
                "衣薄肌生栗，轮驰眼翳尘。",
                "想应慈母意，日日望行人。"
            ]
        },
        {
            "title": "秦友谅元帅邀饮",
            "content": [
                "戎帅忽踵门，拱手向我语。",
                "儿从金陵来，江船载酒脯。",
                "请公饮一觞，陪坐无杂侣。",
                "但有守镇官，新晴共鸡黍。",
                "老夫慨然诺，策杖至其户。",
                "盘飧已罗列，爵行闻乐府。",
                "不意寂寞滨，乃有此樽俎。",
                "郡民方凋瘵，贫家受饥苦。",
                "安得皆醉饱，丰年欢屡舞。"
            ]
        },
        {
            "title": "岁暮即事",
            "content": [
                "慰藉情怀腊酒香，光阴背我去堂堂。",
                "驿梅初破两三蕊，官历惟余五六行。",
                "断送残年多雨雪，逢迎老境是星霜。",
                "街衢击鼓驱傩出，却喜邦民共乐康。"
            ]
        },
        {
            "title": "自效",
            "content": [
                "出入兵戎里，挥毫代执戈。",
                "病余身易老，日短事偏多。",
                "山月出青霭，江风生白波。",
                "心专图报效，才薄愧蹉跎。"
            ]
        },
        {
            "title": "泊巴河",
            "content": [
                "兰溪行过后，迤逦到巴河。",
                "江狭无矶险，沙平有港多。",
                "邻舟同永夜，渔火照寒波。",
                "独惜年华晏，其如道远何。"
            ]
        },
        {
            "title": "龟头山",
            "content": [
                "我闻龟头山，乃在麻城县。",
                "东离八十里，高峻远先见。",
                "伸向南行，欲桥仍俯颤。",
                "巨吻谽谺张，穹脊坼绞现。",
                "锐峰尾突扬，垂陇足深浅。",
                "戴石被介甲，嘘云零雨霰。",
                "仿佛洛书出，峍兀海鳌抃。",
                "绵延地一舍，巇险行不遍。",
                "形貌肖灵真，活动生孽变。",
                "不知在何时，传自旧俗谚。",
                "窃食太仓米，官耗岁常洊。",
                "粪田东义州，丰肥最淮甸。",
                "天心恶馋暴，猛风激飞电。",
                "霹雳振颔下，凿去唇一片。",
                "地灵锁跌爪，骨死永不转。",
                "至今涎沫凝，石乳方气扇。",
                "文皇避暑亭，过此暂留恋。",
                "试剑斩石裂，马迹尚可辨。",
                "禅寺傍龟峰，兵火毁楼殿。",
                "罗汉遗脚踪，锦绣生采绚。",
                "虎跑清泉涌，飞瀑日光炫。",
                "矮碧千年松，不盈一尺羡。",
                "石面开小莲，或白或如茜。",
                "佳草解百毒，重楼袅金线。",
                "二级四楼垂，三级九丝练。",
                "雌雄骈发处，群草停蔓莚。",
                "有蛇白花纹，刚尾插石健。",
                "直立长丈余，吐气毒炽煽。",
                "飞禽触即僵，随吸下供膳。",
                "又有鳖皮蛇，褊阔类街面。",
                "尾尖首如狗，吐丝草头缠。",
                "人行犯其丝，逐啖恣所便。",
                "曾遇五猎犬，一犬被其咽。",
                "腹饱痴不动，四犬怒咬穿。",
                "野人舁入市，《山海经》未传。",
                "白艾最可妙，土产入贡献。",
                "低叶拂婆娑，大叶展葱蒨。",
                "草深妨长茂，耘耨如治佃。",
                "端午官采刈，禳毒先祭綍。",
                "精制似纯绵，硝疾胜瞑眩。",
                "一炷火力透，贯串速如箭。",
                "暖具作毡褥，裹膝疗寒倦。",
                "赠名张化主，灵响起塔院。",
                "遂名佛道艾，且可充赠饯。",
                "此事得之谁，罗判吏陈宪。"
            ]
        },
        {
            "title": "闻除代者及召还之命",
            "content": [
                "年残动归思，客至报除书。",
                "海内招文学，淮南起谪居。",
                "故人存有几，短发病来疏。",
                "天朗朝阳出，能无照曳裙。"
            ]
        },
        {
            "title": "郡寓偶成",
            "content": [
                "江月箫声远，城春竹色斑。",
                "天文鹑尾次，地险虎头关。",
                "绾绶此为郡，结茅先对山。",
                "雨晴闻布谷，斗草未能闲。"
            ]
        },
        {
            "title": "次安庆",
            "content": [
                "年余罢争战，地美类承平。",
                "茅屋添新户，江流绕旧城。",
                "关津遮道问，将帅出郊迎。",
                "天晚烟波阔，催行月未明。"
            ]
        },
        {
            "title": "寄丰叔良（二首）",
            "content": [
                "阿咸九月到，寄我尺书看。",
                "尽日不释手，空江频倚栏。",
                "乡山微雨外，客梦一窗寒。",
                "遥想林泉胜，无忧寝食安。"
            ]
        },
        {
            "title": "人生",
            "content": [
                "人生在天地，随寓即为家。",
                "着处燕营垒，行踪鹤印沙。",
                "征衫沾野露，旧隐笑溪花。",
                "还胜阳山令，篁茅障海涯。"
            ]
        },
        {
            "title": "雨过",
            "content": [
                "雨过山添色，推窗翠扑衣。",
                "袂随新水长，蝶趁落花飞。",
                "江近檐头挂，春从客里归。",
                "沙干聊可步，倚杖绿阴肥。"
            ]
        },
        {
            "title": "发松山湖",
            "content": [
                "朝雨止还作，征人去复留。",
                "轻云微放日，近午始行舟。",
                "双岛烟波绕，重湖昼夜流。",
                "白鸥飞意，扰扰见渠羞。"
            ]
        },
        {
            "title": "送人赴幕职",
            "content": [
                "浙西第一县，幕下总诸曹。",
                "兴逐云山远，心忘案牍劳。",
                "写诗嘲月兔，呼酒擘霜螯。",
                "应有安民策，方知赞画高。"
            ]
        },
        {
            "title": "秋馆书事",
            "content": [
                "多半草树未芟除，野豕山獐走傍庐。",
                "三五吏曹来捧牍，欹斜客枕罢观书。",
                "秋江潮涌霜飞晚，暮霭鸿征月上初。",
                "木落风高生远兴，思归意不在鲈鱼。"
            ]
        },
        {
            "title": "九月朔得阿晟所寄药物",
            "content": [
                "人自金陵至，儿封药物来。",
                "家书千里达，旅况一时开。",
                "病想丹砂鼎，缘慳玉露杯。",
                "喜看菹醢列，乡味出瓶罍。"
            ]
        },
        {
            "title": "述寓（长明道书院作）",
            "content": [
                "夙志慕前矩，琴趣愧难续。",
                "弃米曾赋归，云何效奔逐。",
                "慈亲日向老，无以报鞠育。",
                "明经不取士，奉养心未足。",
                "携家客秦淮，苍苔蔽荒屋。",
                "年丰公廪虚，半载不沾禄。",
                "妻子乐我贫，朝夕共釭粥。",
                "母心爱两孙，每食分鼎肉。",
                "自怜头上巾，兴到无酒漉。",
                "怡然坐窗下，一笑对秋菊。"
            ]
        },
        {
            "title": "梦觉",
            "content": [
                "梦觉山雨来，万点击虚瓦。",
                "泠泠玉磬音，隳我羁枕下。",
                "回飙撼松涛，曲奏迭高雅。",
                "此身卧钧天，傲睨洞庭野。",
                "造物慰孤寂，作意为陶写。",
                "残夜破幽阒，心耳俱洒洒。",
                "清吟答洪调，勿谓和者寡。"
            ]
        },
        {
            "title": "寄潘章甫",
            "content": [
                "每怀文学掾，绝类玉堂仙。",
                "家有双峰记，书经五世传。",
                "风摇秋案烛，露洗晓池莲。",
                "古巷存庐舍，无时不诵弦。"
            ]
        },
        {
            "title": "送程子厚还新安（子厚精阴阳家，尝教授铅山",
            "content": [
                "於穆苍灵运，元化无始终。",
                "垂象炳躔逡，积闰成岁功。",
                "茫茫万古余，坐致理则同。",
                "清台窥玉管，缇帷侯律筒。",
                "教筵分列郡，设官效儒宫。",
                "新安万山深，闭户象数攻。",
                "青袍客江上，宾友蔼文风。",
                "望气登危城，占星指遥空。",
                "泉清壶漏滴，表正阳晷中。",
                "寒毡能慰藉，杯酒聊自充。",
                "风高白云飞，澄波送归篷。",
                "佳哉泉石墟，树色环青葱。",
                "凤凰衔书来，招邀游紫宫。",
                "扫清黄道尘，晓望扶桑红。",
                "",
                ""
            ]
        },
        {
            "title": "追闷",
            "content": [
                "数日情怀恶，连宵风雨多。",
                "忧来成展转，事至罢吟哦。",
                "园树肥椒子，烟丛长薜萝。",
                "一春不对镜，正恐鬓丝皤。"
            ]
        },
        {
            "title": "送人赴浙东",
            "content": [
                "处俭爱齑淡，嗜经如柘甜。",
                "香煤浮砚沼，短烛照书帘。",
                "鮚岸涨春水，潮沃夜蟾。",
                "十年交谊厚，两地别怀添。"
            ]
        },
        {
            "title": "遣兴",
            "content": [
                "鹄立疏晨仗，蜂喧聚晚衙。",
                "寓居多泽水，吾分合渔槎。",
                "未病常储药，无眠减啜茶。",
                "从人笑潘岳，垂老更栽花。"
            ]
        },
        {
            "title": "即景（二首）",
            "content": [
                "白沙如雪撒平地，黑树带烟明远鸥。",
                "岸峻江低人去速，山头一尺走随舟。"
            ]
        },
        {
            "title": "至正戊子下第南归与同贡黄章仲珍雷燧景阳同",
            "content": [
                "凤城酒美燕姬歌，禁花红飘金水河。",
                "雨香翠岛春昼暖，鱼龙陆海扬风波。",
                "天门咫尺到不得，奈此飙摧云翼何。",
                "时乎未至应有待，壮年不必伤蹉跎。",
                "君看松柏成大材，历岁雪霜谁见过。",
                "拂衣南出指归路，回首京阙山嵯峨。",
                "日高原头红雾散，潮平沽口青铜磨。",
                "牵船溯流狂吹逆，登车避闸飞尘多。",
                "黄楼凭河远眺望，身如冥鸿超网罗。",
                "客涂笑语浣羁思，词锋捷出如挥戈。",
                "天生人才必用世，岂无文藻宣金科。",
                "鸾台凤阁总华要，不然玉署聊鸣珂。",
                "丈夫小挫未为辱，正气耿耿非有它。",
                "匣中古砚助神变，铜蟾饱水手屡摩。",
                "随身亦有勋业镜，依然照我颜色酡。",
                "与君今日动高兴，买酒共酌浇天和。",
                "",
                ""
            ]
        },
        {
            "title": "纵步",
            "content": [
                "傍市人家聚，濒江草径遥。",
                "燕寻曾到屋，鱼候未来潮。",
                "访友聊乘兴，扶筇直过桥。",
                "晚峰烟外见，重叠翠如浇。"
            ]
        },
        {
            "title": "泊松山湖",
            "content": [
                "风逆湖波涌，维舟傍浅沙。",
                "松山双石褵，茅舍几人家。",
                "霜树明丹叶，寒蔬长绿芽。",
                "客乡今夜月，伴我宿芦花。"
            ]
        },
        {
            "title": "闻上江消息（二首）",
            "content": [
                "义旗西指鄂，不战沛仁恩。",
                "拓地荆襄汉，降王祖子孙。",
                "米盐通泽国，图籍会辕门。",
                "全据长江险，京陵势愈尊。¤"
            ]
        },
        {
            "title": "三湖",
            "content": [
                "三泽茫茫一碧连，白摐风起棹歌传。",
                "树头烟浪浮沈日，水底星河上下天。",
                "苇长新沙留雁梦，草腥残箔湿蛟涎。",
                "何当结屋琼瑶窟，买取临堤二顷田。"
            ]
        },
        {
            "title": "病后",
            "content": [
                "饮水味吾易，秋江亦让清。",
                "寒初身欲蛰，病后发重生。",
                "乞米亲书帖，淹菹未满罂。",
                "高天风露洁，庭菊晚含英。"
            ]
        },
        {
            "title": "送僧芳兰谷住持明招寺",
            "content": [
                "幽兰之生在深谷，讵以无人而不芳。",
                "钵盂朝采坠露饮，青莲檐葡停馨香。",
                "谷中空明若圆镜，须弥环海日月光。",
                "傲睨天台高郁苍，五百痴衲岩穴藏。",
                "小乘留恋不死乡，何缘比肩大法王。",
                "后代演经谈渺茫，天花纷飞七宝床。",
                "远窥正觉如望洋，伊谁面壁文字忘。",
                "独栖金华山满房，定中趺坐岁月长。",
                "声音色相等妄幻，自谓学佛非荒唐。",
                "冰壶石笋出云汉，飘然凌虚观十方。",
                "龙蟠法界气紫黄，渡杯如电江声凉。",
                "偶然乞得袈裟地，已被东莱建道场。",
                "东莱先陇在武义，非为荐福生天堂。",
                "正缘人家有兴废，寺观经久愿力强。",
                "金坊宝阁钟鼓震，马鬛肯使樵苏伤。",
                "我思儒门经济业，发育万物随翕张。",
                "存心养性禅所宗，浩气刚大仙揣量。",
                "空玄衍说原有自，劝人作善来百祥。",
                "虽云离伦绝世故，恃此礼乐扶纲常。",
                "何必火书庐其居，然后邹鲁文教昌。",
                "东莱云车自天降，抚掌应笑吾言狂。"
            ]
        },
        {
            "title": "即景（二首）",
            "content": [
                "滩头偃木似人睡，波面小船如鸭浮。",
                "何况浔阳尤在上，两潮欲不过舒州。"
            ]
        },
        {
            "title": "次东无棣",
            "content": [
                "土屋老荒苔，丰年亦可哀。",
                "塔檐飞十级，城址拥孤台。",
                "雪积驰蹄陷，云轻鸟翅开。",
                "县庭贫少府，举酒更怜才。"
            ]
        },
        {
            "title": "寄丰叔良（二首）",
            "content": [
                "见说郊居好，行吟野趣多。",
                "溪鱼罾上活，山鸟酒边歌。",
                "雪屋炊红米，秋江老翠蛾。",
                "几回时序换，奈此别离何。¤"
            ]
        },
        {
            "title": "九月七日雨",
            "content": [
                "两月晴明久，昨宵风雨声。",
                "寒催秋色老，病怯袷衣轻。",
                "故垒低云黑，荒衢湿蔓萦。",
                "重阳时节近，客里助凄清。"
            ]
        },
        {
            "title": "当门小山",
            "content": [
                "山脚踏墙头，全身尽呈露。",
                "殆类知己人，豁达吐心腑。",
                "秀色排闼入，意多默无语。",
                "晚来白雾起，对面不得睹。",
                "夜坐虚檐下，惆怅失佳侣。",
                "晓翠忽舒颜，为尔早开户。"
            ]
        },
        {
            "title": "秋夜",
            "content": [
                "青灯对无语，白月逶虚棂。",
                "乍冷壁虫响，向风山叶零。",
                "更长无久睡，意到索遗经。",
                "心境有余寂，秋声自厌听。"
            ]
        },
        {
            "title": "悼故妻喻氏（壬寅卒于黄州官舍）",
            "content": [
                "世治寿为福，唯恐不百年。",
                "天下兵兴时，病中福亦全。",
                "行年四十七，伏枕竟不痊。",
                "非夭亦非寿，正命赋自天。",
                "夙昔性婉娩，志操仍泠然。",
                "父兄富田宅，姑妹丰货钱。",
                "嫁为贫士妻，殆类少君贤。",
                "资送物固华，澹素乃所便。",
                "身不服锦绣，首不饰珠璇。",
                "心不好暇逸，口不嗜肥鲜。",
                "乃肃闺阃仪，耻为粉黛妍。",
                "先母未五旬，性严常见怜。",
                "缉麻躬机杼，具膳进几筵。",
                "灯下勤补纫，宵昼不遑眠。",
                "絪空无私镪，有即献姑前。",
                "劝我广儒业，日夕当乾乾。",
                "居内理家务，因得力学专。",
                "充贡赴南宫，点额辞幽燕。",
                "檄作书院长，金陵坐寒毡。",
                "为我奉母来，承颜意弥虔。",
                "宾朋常满堂，酒食罗俎笾。",
                "再调余姚山，孤踪涉长川。",
                "在家能色养，母心免悬悬。",
                "江南开大阃，幕下叨备员。",
                "石城奏雄捷，衔命使淮埏。",
                "风尘塞道路，百里如数千。",
                "慈亲念行子，加飡茕气缠。",
                "茕茕奉汤药，深夜更煮釭。",
                "心劳不可救，恸绝郁莫宣。",
                "慎终礼必诚，浅土封亦坚。",
                "庶冀良人归，中心无悔愆。",
                "移家指凤台，华省初依莲。",
                "临行辍膏沐，其母问何缘。",
                "再拜恳致请，方今烽火连。",
                "郊野难安居，愿随母同迁。",
                "未能报劬劳，不忍更弃捐。",
                "母意似未俞，挽之强登船。",
                "其族后遭兵，母独遐算绵。",
                "送终毕大事，笃孝情勤拳。",
                "生长两男儿，教以攻简编。",
                "怠逸必切责，不为私爱牵。",
                "日用有节制，时祀常洁蠲。",
                "忽我病二载，将谓难久延。",
                "何意壬寅冬，瞑目在我先。",
                "是时领公务，夜宿郭北田。",
                "意若待我别，气息犹恋咽。",
                "达旦望不来，长逝魂翩翩。",
                "日午及到家，偃卧面覆绵。",
                "头发如漆黑，容色清娟娟。",
                "凭床唤不醒，挥泪深彻渊。",
                "不得亲永诀，衷肠疚如穿。",
                "惨惨夜无寐，镜破安可圆。",
                "辅翣卫輀车，相送城南阡。",
                "身虽不及老，生来少忧煎。",
                "时危不识兵，岁饥不断烟。",
                "礼义足自防，又合七诫篇。",
                "有子俱在侍，有孙可绍传。",
                "生顺死亦安，无憾入黄泉。",
                "姑孰卜佳山，骸骨终当旋。",
                "同穴在异时，述此垂曾玄。"
            ]
        },
        {
            "title": "黄冈寓所",
            "content": [
                "雾雨一城暗，梨花三月天。",
                "空梁春蚁堕，疏壁暮蚊穿。",
                "草密藏枯井，苔荒蚀断砖。",
                "开门山色好，飞翠落吟笺。"
            ]
        },
        {
            "title": "九日登高翠微亭分韵得满字",
            "content": [
                "山川甚雄丽，积雨为磨浣。",
                "天开秋气清，游娱共萧散。",
                "石径接巉岩，兴到行不懒。",
                "微霜护新晴，杲日送余暖。",
                "层岭蹑高寒，境胜世所罕。",
                "苍茫四无极，自恨目力短。",
                "危亭基藓残，麋鹿荒町疃。",
                "居然龙虎势，城郭在平坦。",
                "崇阿吊离宫，老木荫僧馆。",
                "松云引徐步，兰露入清盥。",
                "况当重九节，野菊相留款。",
                "宾朋笑语间，文理谢雕纂。",
                "好风袭尊俎，幽鸟哢丝管。",
                "人生光景速，每恨乐事缓。",
                "嘉会幸一逢，何辞累觞满。"
            ]
        },
        {
            "title": "秋风辞送梁生",
            "content": [
                "凉飙荡平野，远送宾鸿翔。",
                "萧萧西北来，草木忽变黄。",
                "不惜草木衰，寒入客子裳。",
                "晓窗凋鬓影，夜堂摇烛光。",
                "值此素节宴，令人怀故乡。",
                "援琴赋将归，苦雨菊有芳。",
                "盼望扫积阴，下土见太阳。",
                "明当吹羽翰，高飞戾穹苍。"
            ]
        },
        {
            "title": "雨馆偶成",
            "content": [
                "山中三日雨，榻上一毡寒。",
                "野暝云吞树，溪回雪舞湍。",
                "孤飞迷白鸟，数点淡苍峦。",
                "闭户空林下，萧条意强宽。"
            ]
        },
        {
            "title": "癸卯闰三月十九日奉旨代祠宝公遇环中子于山",
            "content": [
                "不出圆悟关，已入清净境。",
                "长松闭虚岩，阒坐吊孤影。",
                "我行宝珠林，闻君万缘屏。",
                "意将叩玄奥，未敢辄呼警。",
                "童子倚马睡，侍卒息驰骋。",
                "飞亭揽空翠，木末潮万顷。",
                "茕然忽我即，握手语高岭。",
                "脱屣人世外，豁若春梦醒。",
                "霏霞栖泬寥，幽云荫苍冷。",
                "万叶发远香，半天觉清迥。",
                "山水多胜事，兴到暂同领。",
                "嘉君匪逃儒，默几聊习静。",
                "楼阁起太空，先见常炯炯。",
                "沸海指龙涛，神光破溟涬。",
                "惜无浮生闲，共此白昼永。",
                "",
                ""
            ]
        },
        {
            "title": "书事三十韵",
            "content": [
                "离家仲冬望，溯江至鄂渚。",
                "凄风裂重裘，大雪惨行旅。",
                "蹉跎岁华晏，洲边感鹦鹉。",
                "今年春二月，玺书命守土。",
                "两旬抵黄州，又值连月雨。",
                "披榛古瓦场，诛茅创廨宇。",
                "四招复业民，疮残必摩抚。",
                "事简虽得暇，怀国郁心腑。",
                "梦登阁道上，隔水不得语。",
                "觉后山月西，孤影在荒堵。",
                "新晴云雾卷，南方早炎暑。",
                "夏衣家未寄，昼汗生髀股。",
                "对客扪虱谈，痒多翻成苦。",
                "土无絺绤卖，间有乏资与。",
                "空存麻城名，不见制白筼。",
                "赤日烁闾阎，卉服多困屡。",
                "一物差可意，美竹产村坞。",
                "削皮为枕簟，纤巧类织组。",
                "凉光泛琉璃，病后难寝处。",
                "此身不足惜，所愿六事举。",
                "闵兹烽燹余，民命满荆楚。",
                "可怪近日来，船兵忽暴御。",
                "快桨躐洪涛，劫货杀物主。",
                "登岸拆邮亭，伏莽袭商贾。",
                "巴河遇三人，投之急流去。",
                "一人浮水还，赤体无寸缕。",
                "疆域幸开辟，道路仍龃龉。",
                "偶逢使者归，封书闻政府。",
                "敢陈骨鲠言，天高听常俯。",
                "踪迹悬幽远，庶效涓埃补。"
            ]
        },
        {
            "title": "五月旦日与黄仲珍雷景阳酌于维扬抵暮出城晓",
            "content": [
                "荡舟竹西闻好歌，飘如仙槎泛银河。",
                "青楼傍市卷朱箔，舞裾绿皱如春波。",
                "香消红药采鸾去，其如青镜寂寞何。",
                "金盘露清笋牙白，小住半日非蹉跎。",
                "雪乳泉甘醒午醉，琼花雾散与客过。",
                "吹箫玉人杳然逝，桥亭拂柳空峨峨。",
                "橹声带晚出城去，初月光吐新镰磨。",
                "梅天雨歇黄潦涨，瓜洲渡近青山多。",
                "我怀初归有髦士，金姚学富精搜罗。",
                "闽南周林师友盛，未见入室操吾戈。",
                "赋妙能追司马圣，策高反黜刘蕡科。",
                "荆门有约久未至，回望不见玲珑珂。",
                "黄君雷君吟啸共，潇然行李余无它。",
                "客途分襟心暂苦，词场秉笔肩还摩。",
                "江流如黛送孤棹，离觞不辞颜易酡。",
                "佳哉璞玉当见遇，肯使抱恨同卞和。",
                "",
                ""
            ]
        }
    ]
}