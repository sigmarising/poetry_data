{
    "dynasty": "明",
    "author": "多炡",
    "intro": "",
    "items": [
        {
            "title": "智公在永宁寺检藏",
            "content": [
                "玄度翻经后，支郎卓锡余。",
                "莲花重结社，蕉叶与供书。",
                "半偈参香象，千函校鲁鱼。",
                "此中如断酒，那得住篮舆。"
            ]
        },
        {
            "title": "初春寄唐惟良使君",
            "content": [
                "春风庾岭兴何如，落尽梅花未见书。",
                "人日能无常侍句，屏星不定使君车。",
                "孤台灌木催黄鸟，二水流澌泮鲤鱼。",
                "莫笑邺都才力尽，胡床东壁待应徐。"
            ]
        },
        {
            "title": "七月七日晒书中庭得吴明卿书报谢",
            "content": [
                "扪腹非经笥，中庭曝旧书。",
                "殷生惭半豹，楚使慰双鱼。",
                "季曲存加饭，绸缪问卜居。",
                "欲知旋袖地，近得比园庐。"
            ]
        },
        {
            "title": "送朱茂倩秀才由贵竹趋滇南省觐奉柬当路诸公",
            "content": [
                "英妙鲁诸生，趋庭肯计程。",
                "所思官舍远，不惮鬼方行。",
                "前渡清湘水，先闻苦竹声。",
                "动人猿狖啸，劝客鹧鸪情。",
                "杂处风随异，夷居语未明。",
                "天低庄蹻垒，山隘武侯营。",
                "庶卉惟分色，昆虫莫辨名。",
                "祥龟符赤寨，天马濯龙坑。",
                "入贡来驯象，临流想石鲸。",
                "几年方偃革，无事习佳兵。",
                "渐化诸酋俗，新安六诏城。",
                "一人今有庆，孤旅夜无惊。",
                "重镇须公等，修涂荷太平。"
            ]
        },
        {
            "title": "怀姚匡叔时在岭南",
            "content": [
                "老去高游兴，南方不可居。",
                "新愁攻短发，清泪染长裾。",
                "吊影烽烟里，全生瘴疠余。",
                "梅花空满眼，珍重岭头书。"
            ]
        },
        {
            "title": "衷诚孺姜尧章载酒邀何主臣同饮",
            "content": [
                "穷巷满春泥，松醪特为携。",
                "谁怜子桑户，自恼太常妻。",
                "蜗篆苔纹厚，蚕眠薤叶齐。",
                "颓然聊取适，相送及鸡栖。"
            ]
        },
        {
            "title": "酬从侄郁仪元长德操",
            "content": [
                "经年向壁卧，挺动入春宜。",
                "谈虎魂销后，惊猿痛定时。",
                "新抄病梨赋，久废咏怀诗。",
                "忽见阶庭雪，因惭和曲迟。"
            ]
        },
        {
            "title": "送沈子健之余杭薄",
            "content": [
                "苕水分西浙，余杭更向西。",
                "邮餐供海错，县鼓候潮鸡。",
                "风壤吴趋接，征徭茧簇齐。",
                "由拳纸价贱，乡信日堪题。"
            ]
        },
        {
            "title": "龙沙",
            "content": [
                "龙沙驻跸地，皇祖纪南征。",
                "草昧君臣定，壶浆父老迎。",
                "平临章贡水，远视灌婴城。",
                "今古雄图在，低徊落照明。"
            ]
        },
        {
            "title": "过永叔郊居（二首）",
            "content": [
                "王郎读书处，何异辋川庄？竹舞风梢乱，葵烹露叶香。",
                "哦诗迷鹿柴，洗研据渔梁。",
                "久坐春阴合，倾杯送夕阳。¤"
            ]
        },
        {
            "title": "病中得余灵承书",
            "content": [
                "少别愁怀积，微躯朔气侵。",
                "疟来君子病，书展故人心。",
                "慰藉烹双鲤，支持戏五禽。",
                "山中如见月，疑策素车临。"
            ]
        },
        {
            "title": "司寇临海敬所王公阅视三镇远以图说见遗赋诗",
            "content": [
                "一望重关塞草枯，主恩持节视防胡。",
                "九边烽火褰帷净，三镇军声指掌呼。",
                "上谷去天低倚剑，黄河如带稳飞刍。",
                "平收聚落风沙色，并入山阴笔阵图。",
                "",
                ""
            ]
        },
        {
            "title": "寄答恩公时闻友人盛仲交之讣",
            "content": [
                "江左贫支遁，南州病许询。",
                "书工短长说，梦觉去来因。",
                "康字先生谥，斯文后死身。",
                "不知盛览赋，零落属何人。"
            ]
        },
        {
            "title": "答客",
            "content": [
                "问我何因学酒禅，才呼米汁便流涎。",
                "凭君舁入莲花社，醉里机锋醒不传。"
            ]
        },
        {
            "title": "赠满公",
            "content": [
                "土木形骸满月容，尽教髭鬓雪茸茸。",
                "不知夏腊今如此，清隐庵前手种松。"
            ]
        },
        {
            "title": "同赵汝迈漆中甫二太史宿张明成司业东郊别墅",
            "content": [
                "丹霞朝蔽日，零雨暮为霖。",
                "白日歌长夜，青绫共旧衾。",
                "阶空檐濑咽，城远鼓声沈。",
                "兰叶前溪满，搴芳寄此心。",
                "",
                ""
            ]
        },
        {
            "title": "长至日内集分阳字",
            "content": [
                "缇室飞灰月转阳，闭关兄弟且持觞。",
                "共书云物惊时改，祇益穷愁与日长。",
                "旋袖一为鸲鹆舞，称诗三复鹡鸰章。",
                "阿奴不预人间事，岁岁承颜在北堂。"
            ]
        },
        {
            "title": "拨闷",
            "content": [
                "雨暗春城十万家，强搘髤几到栖雅。",
                "峭风欲阁游人屐，吹尽墙头柰子花。"
            ]
        },
        {
            "title": "以邛竹枝寿程孟孺母",
            "content": [
                "龙飞葛陂渚，鸠刻汉王宫。",
                "未若山中竹，天然林下风。",
                "一枝供燕喜，万里自蚕丛。",
                "历尽峨眉雪，深知节操同。"
            ]
        },
        {
            "title": "池上纳凉履方履中二侄挟琴携酒索临禊帖醉后",
            "content": [
                "小阮发清兴，绿尊能为携。",
                "池头千个竹，烟月使人迷。",
                "琴罢思焦尾，书成损赫蹄。",
                "酣呼居语尔，慎勿贱家鸡。",
                "",
                ""
            ]
        },
        {
            "title": "送闵寿卿之金山",
            "content": [
                "游客去欲尽，送君濒岁除。",
                "身投开士宅，口授异人书。",
                "卧榻禅灯古，吟窗水月虚。",
                "时临洗研处，芳讯付双鱼。"
            ]
        },
        {
            "title": "十四夜玩月忆亡友彭稚修",
            "content": [
                "玉绳界西陆，澄空净如浣。",
                "庭柯泫零露，早见圆景满。",
                "悄焉增永怀，顿令衣带缓。",
                "四气无终极，人生一何短。",
                "心悲雍门操，泪陨山阳管。",
                "徂谢子山丘，凄其我华馆。",
                "临觞惨不怡，忧来莫能款。"
            ]
        },
        {
            "title": "问巍甫侄疾",
            "content": [
                "海上何人说禁方，科头长似懒嵇康。",
                "穿林雨暗茶烟绿，隔院风微药草香。",
                "转向病中怜故旧，谁从身后定文章。",
                "闭门不问春多少，看静飞花坠满床。"
            ]
        },
        {
            "title": "以古玉钗寄马姬",
            "content": [
                "千有余年两鎈股，传玩微沾汉宫土。",
                "当时贵姊应嘉辰，此物曾经踊跃陈。",
                "同心七宝苔花结，连理交枝竹节新。",
                "昭阳燕子无消息，瞥见钗头无比翼。",
                "遥忆美人临镜妆，凤凰台前双凤凰。"
            ]
        },
        {
            "title": "别何主臣之金陵兼柬欧水部",
            "content": [
                "桂树来攀雪满枝，芙蓉去采月临池。",
                "凭将蝉雀新团扇，与乞江东水部诗。"
            ]
        },
        {
            "title": "送徐朝直水部奏绩入都",
            "content": [
                "新凉澈徂暑，徒御戒宵征。",
                "烟柳辞鸠署，星榆集凤城。",
                "书名注上考，联步切西清。",
                "衮职期山甫，金钱计水衡。",
                "九门迟漏箭，三殿缓钟声。",
                "待旦应多暇，抽毫赋《二京》。"
            ]
        },
        {
            "title": "送梁传之从襄阳将母南还",
            "content": [
                "夫人城外汉江平，逐子南回五两轻。",
                "路出鄢邙频雨雪，头槎鱼贱笋初生。"
            ]
        },
        {
            "title": "清明湖上",
            "content": [
                "湖畔行吟日未斜，四年三度客天涯。",
                "不知鹈筜惊飞去，穿破来禽满树花。"
            ]
        },
        {
            "title": "移居（二首）",
            "content": [
                "几车书籍重新迁，绕架殷勤手自编。",
                "一世蠹鱼同出入，千秋鸿宝足留连。",
                "挥毫隔竹萧萧雨，洗墨临池澹澹烟。",
                "熟读《离骚》还痛饮，颓然犹藉古人眠。"
            ]
        },
        {
            "title": "邀邓太素欧于奇周孟修卢时行陈彝甫但和叔汪",
            "content": [
                "湖山看不厌，秋尽最宜人。",
                "枫叶经霜醉，絺花过雨新。",
                "萦回盘马客，潇洒好鹅宾。",
                "携手论文处，行藏已出尘。",
                "",
                ""
            ]
        },
        {
            "title": "同赵汝迈漆中甫二太史宿张明成司业东郊别墅",
            "content": [
                "水宿客程厌，渡江聊系舟。",
                "交凭缟带结，饮约布衣留。",
                "野馆琴书暇，田园草木稠。",
                "因君解悬榻，他日记南州。¤",
                "",
                ""
            ]
        },
        {
            "title": "过永叔郊居（二首）",
            "content": [
                "雄鸠啼不歇，客散近黄昏。",
                "蜡屐粘香絮，单衣绣雨痕。",
                "炊烟寻去径，社鼓望前村。",
                "半道牛车至，争驰入郭门。"
            ]
        },
        {
            "title": "同赵汝迈漆中甫二太史宿张明成司业东郊别墅",
            "content": [
                "徙倚步郊坰，西山黯翠屏。",
                "春醪曲尘绿，晚饭烛花青。",
                "小隐丛生桂，浮踪一聚萍。",
                "疾邪焉用赋，甘学古沉冥。¤",
                "",
                ""
            ]
        },
        {
            "title": "丙戌岁除",
            "content": [
                "初年朝旭旦，故岁徂景夕。",
                "逡巡蚁旋磨，倏忽驹过隙。",
                "拙劣应逃世，疏慵翻寝疾。",
                "逢时独悲悼，抚己三太息。",
                "弥增长年愧，末契养生术。",
                "昔贤夙相伍，枚叟徒见七。",
                "每有忧生嗟，忧来恨非一。"
            ]
        },
        {
            "title": "周国雍参藩寄红罽衣赋此为谢",
            "content": [
                "万里蚕丛亦浣纱，使君缄赠自三巴。",
                "濯残秋水天孙锦，染尽春山望帝花。",
                "懒集芰荷成裋褐，闲过祇树混袈裟。",
                "相思几上江边閤，却卷朱帘坐暮霞。"
            ]
        },
        {
            "title": "湖口县",
            "content": [
                "湖水澄清江水浑，江烟湖霭易黄昏。",
                "请看湖口江心月，一片寒光照县门。"
            ]
        },
        {
            "title": "送龙君御北上",
            "content": [
                "蓟北三千里，扬帆复此行。",
                "水程时序易，身计羽毛轻。",
                "玩世安穷达，移官任圣明。",
                "离心并芳草，日夜为君生。"
            ]
        },
        {
            "title": "上益王",
            "content": [
                "睿德隆公族，英才丽本支。",
                "三雍陋河间，七步浅临淄。",
                "潇洒游仙咏，从容乐善辞。",
                "问遗偏宠渥，锡予倍恩私。",
                "手敕家人礼，亲贤国士知。",
                "纶言天只尺，宫扇墨淋漓。",
                "九子罗圭冕，诸王属屏维。",
                "具瞻龙种贵，悉览凤雏仪。",
                "夜照青藜杖，秋荣桂树枝。",
                "虚车名并美，拥篲节逾卑。",
                "丹洞穿兔苑，麻源到雁池。",
                "瓜筵文玳瑁，药碗妙琉璃。",
                "大火西流候，长庚正耀时。",
                "茹茅京氏《易》，松柏楚元诗。",
                "鸟爪羞麟脯，神功酿蚁卮。",
                "遥遥颂磐石，黄发以为期。"
            ]
        },
        {
            "title": "别俞羡长还江东",
            "content": [
                "昔寻吴市隐，邂逅虎丘筵。",
                "今理南州榻，予栖白社禅。",
                "风遍别时便，月苦病中圆。",
                "后会江湖外，苍茫定几年？"
            ]
        },
        {
            "title": "寄丘二十二谦之",
            "content": [
                "丘郎一官一再左，手版三投三不可。",
                "进退艰如踯躅羊，功名涩似威蕤琐。",
                "忆昔与子初结欢，觞咏浣袚章江干。",
                "别来忽下阆中命，五马重歌蜀道难。",
                "阆中君家旧治域，父子分符如画一。",
                "耆旧摩挲去后碑，少年捃拾毛中迹。",
                "纵有诗名天地间，那能相见一开颜。",
                "我擅秦声君楚舞，醉望城头千仞山。",
                "君当强仕不得意，我尚沉冥未知止。",
                "与君各自斗身强，四十头颅已如此。"
            ]
        },
        {
            "title": "过余干",
            "content": [
                "余干城头云泊天，琵琶洲下水如弦。",
                "推篷理咏随州句，落日平沙似往年。"
            ]
        },
        {
            "title": "酬方于鲁以制墨见寄",
            "content": [
                "汉室瑜糜香，魏台石螺色。",
                "东海玄夷使，翰林子墨客。",
                "此时落手金不渝，无事临池水应黑。",
                "阿圭阿谷久无光，处士千秋擅古方。",
                "不博一枰狮子注，且留十袭豹皮囊。",
                "回头笑指窗前女，今日双蛾画较长。"
            ]
        },
        {
            "title": "同刘问之启明弟郁仪元长德操渫之侄毂两儿伯",
            "content": [
                "二月郊原草树平，水边重赋丽人行。",
                "逃禅有地诗称社，负郭无田笔代耕。",
                "波暖镜花含笑态，林喧簧鸟窃脂声。",
                "相逢园客忘机事，转洽年来抱瓮情。",
                "",
                ""
            ]
        },
        {
            "title": "同赵汝迈漆中甫二太史宿张明成司业东郊别墅",
            "content": [
                "荒鸡警人语，倦鸟风枝。",
                "枕厀高眠稳，惊心起舞迟。",
                "调元期未晚，求试计非时。",
                "总有忧生感，忘言各自知。¤",
                "",
                ""
            ]
        },
        {
            "title": "司寇临海敬所王公阅视三镇远以图说见遗赋诗",
            "content": [
                "鸣笳伐鼓出居庸，凭轼边城万骑从。",
                "每饭未尝忘巨鹿，一编今已尽卢龙。",
                "行专阃外纾筹策，归向尊前论折冲。",
                "莫道书生无剑术，箾中霜色吐芙蓉。¤",
                "",
                ""
            ]
        },
        {
            "title": "降夕咏怀",
            "content": [
                "白屋多强仕，朱门屈壮夫。",
                "万端皆落后，不独是屠苏。"
            ]
        },
        {
            "title": "曝书画见故人梁思伯遗翰不胜怀旧之感",
            "content": [
                "逼除行舸系江干，盘砖津津到夜阑。",
                "雨雪漫题诗閤去，河山遂隔酒垆寒。",
                "延陵有剑徒心许，南海无珠作泪弹。",
                "素练淋漓裙数幅，悲来开箧几回看。"
            ]
        },
        {
            "title": "降夕咏怀",
            "content": [
                "意气因寒劲，生涯与岁穷。",
                "蓬蒿憔悴地，明日也春风。"
            ]
        },
        {
            "title": "移居（二首）",
            "content": [
                "屋上青山半隔城，门前林木有余清。",
                "林连北郭藏春色，水过东家作雨声。",
                "薄禄藜羹堪养老，闲身竹素最钟情。",
                "人嘲寂寞扬雄宅，自笑《玄经》草未成。¤"
            ]
        },
        {
            "title": "送高汝谦廉访之蜀",
            "content": [
                "叱驭王程急，何辞栈道难。",
                "刀州开宪府，剑阁拥词坛。",
                "一水萦巴字，层城壮锦官。",
                "鱼尝丙穴美，书发酉阳看。",
                "风采名先动，霜威暑亦寒。",
                "褰帷谕父老，争睹惠文冠。"
            ]
        },
        {
            "title": "送顾朝肃出守虔州",
            "content": [
                "暂息青骢驾紫骝，竹符新剖治虔州。",
                "署中望阙孤台耸，江上行春二水流。",
                "气侯不齐连岭海，土风相杂半闽瓯。",
                "停车试问廉泉在，要识澄清顾醴侯。"
            ]
        },
        {
            "title": "送雷元亮赴国学",
            "content": [
                "浦口余春水，舟前换夏云。",
                "黄骊低度曲，绿蚁易成醺。",
                "去鼓桥门箧，行谈虎观文。",
                "晓鞍宫月引，宵枕禁钟闻。",
                "纨扇窥裁雪，虞弦听奏薰。",
                "但教逢得意，宁复叹离群。"
            ]
        },
        {
            "title": "偕方仲美宗良兄再集宛在亭",
            "content": [
                "一曲君恩重，千秋贺监才。",
                "亭虚水禽集，池净藕花开。",
                "进艇凉风送，钩帘返照来。",
                "谁能与朋好，到此不衔杯。"
            ]
        },
        {
            "title": "咏宗良兄斋头佛手柑",
            "content": [
                "春雨空花散，秋霜硕果低。",
                "牵枝出纤素，隔叶卷柔荑。",
                "指竖禅师悟，拳开法嗣迷。",
                "疑将洒甘露，似欲揽伽梨。",
                "色现黄金界，香分肉麝脐。",
                "愿从灵运后，接引证菩提。"
            ]
        },
        {
            "title": "泊长荡",
            "content": [
                "蒹葭一望暮苍苍，长荡湖头烟水长。",
                "怪道今朝枫叶尽，夜来七十二桥霜。"
            ]
        },
        {
            "title": "送方元素会黎秘书葬还里",
            "content": [
                "往棹凉风发，归装淑景温。",
                "河山酣畅地，翰墨死生恩。",
                "负局轻逾岭，怀铅尚及门。",
                "伤心兼恨别，欲赋已销魂。"
            ]
        },
        {
            "title": "同张明成司业饮管子安使君舟中申旦而别各赋",
            "content": [
                "未妨关法急，来就使君期。",
                "胜算藏彄戏，遍师刻烛诗。",
                "闻歌两岸近，荡桨百壶移。",
                "野烧侵沙灭，疏钟渡水迟。",
                "西山半衔月，南浦暗流澌。",
                "旅雁啼更彻，樯乌讹尾时。",
                "江空人籁息，衣冷曙霜欺。",
                "极乐无朝夕，轻装动别离。",
                "脂畐秣五马，前路满旌麾。",
                "",
                ""
            ]
        },
        {
            "title": "谢张直卿方岳以铁如意见遗",
            "content": [
                "土花斑剥锦模糊，一片寒冰出锻炉。",
                "致向书中称折角，捉来石上稳跏趺。",
                "提携起舞旋长袖，慷慨酣歌缺唾壶。",
                "多谢司空饶博物，祗愁无地击珊瑚。"
            ]
        },
        {
            "title": "和芾斯兄问疾之作",
            "content": [
                "伏枕残花尽，开门坠叶深。",
                "膏肓竖子策，生死弟兄心。",
                "原上声犹急，池头句可寻。",
                "相怜越庄舄，不作楚人吟。"
            ]
        },
        {
            "title": "题苏廷尉子仁写程征君君衡北溪幽居图",
            "content": [
                "新安溪水清绝尘，轻舠下可数鱼鳞。",
                "溪边直钓非渔父，溪畔幽居有逸民。",
                "风扫波文绉成縠，雨过溪毛细于发。",
                "欲雨先嘘白岳云，层波碎泻黄山月。",
                "廷尉先生今虎头，赠君纟辟纸写沧洲。",
                "只知看画矜幽胜，忘却身从画里游。"
            ]
        },
        {
            "title": "酬履方履中履直伯大四侄问疾诗",
            "content": [
                "予有幽忧疾，沉冥四序移。",
                "蚁声听若斗，蛇影见还疑。",
                "竹下闲游屐，花间罢赌棋。",
                "亲交如问讯，未死汝南痴。"
            ]
        },
        {
            "title": "春日怀张羽王",
            "content": [
                "言旋南岳驾，又作蓟门行。",
                "尊酒不为别，河梁空复情。",
                "一官羁万里，十口寄孤城。",
                "日暮春云起，相思处处生。"
            ]
        },
        {
            "title": "送王姬还芝城",
            "content": [
                "蘼芜芽碧柳丝黄，来往扁舟就沈郎。",
                "一掬宫亭清浅水，凄波不怨洛川长。"
            ]
        },
        {
            "title": "熊茂初请假还蜀过幻景庵言别同孔阳弟酌之限",
            "content": [
                "十笏家开窣堵波，宰官乘兴入烟萝。",
                "狂来击钵词锋起，醉后摊书梵字多。",
                "不定重逢为日远，即论少别奈愁何。",
                "休将白社埙篪调，听作瞿塘《滟滪歌》。",
                "",
                ""
            ]
        }
    ]
}