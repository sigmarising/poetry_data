{
    "dynasty": "明",
    "author": "梦观法师",
    "intro": "",
    "items": [
        {
            "title": "题谿山小隐图",
            "content": [
                "自我初涉浮丘峰，十年往还如梦中。",
                "向来门旧半白发，只有山色当时同。",
                "青橙丛边数间屋，夜夜白云檐下宿。",
                "道人心境云共闲，啸傲云林谢尘俗。",
                "桥头野客行迟迟，归来似有东林期。",
                "一声清磬万山暝，知是上方禅定时。"
            ]
        },
        {
            "title": "舜江杨邦彦家扁二首次刘允若韵",
            "content": [
                "十里烟沙接野塘，五株垂柳覆萝墙。",
                "宦情都付河东老，往事休谈洛下庄。",
                "翠影连云春正晚，莺声到梦日初长。",
                "相邀须待花飞尽，倦客愁多易感伤。",
                "",
                ""
            ]
        },
        {
            "title": "吴山观潮次刘本中韵",
            "content": [
                "谁扶砥柱障狂澜，谩向江亭酹酒看。",
                "风力拔山鼍鼓震，雨声摇海蜃楼寒。",
                "寻常鸥鹭知何在，多少鱼龙不自安。",
                "独爱刘叉词赋好，伍王祠下更凭栏。"
            ]
        },
        {
            "title": "寄铁厓先生二首（时留京总裁礼乐书）",
            "content": [
                "蓬莱宫阙五云东，龙虎山川锦幛中。",
                "尽说黄金延郭隗，谁知白璧起申公。",
                "春秋衮钺诸侯惧，南北车书万国同。",
                "却望钧天才咫尺，一琴凉月写松风。¤"
            ]
        },
        {
            "title": "题钱选画",
            "content": [
                "太峰青莲高，千仞苔壁古。",
                "招提隔层云，孤径入深坞。",
                "钟鸣谷口风，木落溪上雨。",
                "何处夜猿啼，归帆下秋浦。"
            ]
        },
        {
            "title": "讲经台",
            "content": [
                "乞食归来坐暝鸦，谈经每到白牛车。",
                "东风柳絮吹晴雪，犹想天宫酌宝花。"
            ]
        },
        {
            "title": "怀友（二首）",
            "content": [
                "湖草青青上客舟，辛夷花老麦初秋。",
                "一春多少怀人梦，半在乡山雨外楼。"
            ]
        },
        {
            "title": "次韵答叶夷仲",
            "content": [
                "大荒南去渺烟沙，万里曾乘奉使槎。",
                "得句多留支遁室，藏书未减邺侯家。",
                "风清晓殿陈三策，日静秋庭判五花。",
                "惆怅西斋凉月夜，山柈谁共荐槐芽。"
            ]
        },
        {
            "title": "送友人归上沙",
            "content": [
                "四月南风吹白沙，春江游子思无涯。",
                "读书未筑樵东舍，送客先归海上槎。",
                "万里黄尘悲战马，满城红雨乱飞花。",
                "伤心不折湖边柳，更待重来驾小车。"
            ]
        },
        {
            "title": "待旦轩为指挥作",
            "content": [
                "东方将军文且武，一片丹心思报主。",
                "主恩未报不遑宁，起坐辕门待天曙。",
                "城头落月照西营，明星烂然河汉横。",
                "披衣耿耿不成寐，南埭鸡鸣朝已盈。",
                "丈夫立功垂不朽，著鞭岂在他人后。",
                "骅骝骤去疾于风，金印悬来大如斗。",
                "击剑高歌夜气浮，剑光凛凛横清秋。",
                "长缨系取单于颈，巨杯擎出月支头。",
                "将军才华灿云锦，军中更置婆留枕。",
                "太平天子尚宵衣，我独胡为自安寝。"
            ]
        },
        {
            "title": "题画（二首）",
            "content": [
                "石林霜叶锦斓斑，南村北村秋意闲。",
                "道士庄前一声笛，放翁艇子出三山。"
            ]
        },
        {
            "title": "题张伯雨初阳台倡和卷",
            "content": [
                "笙管声沉彩凤飞，朝阳出海散晴晖。",
                "一时文物推延祐，五夜丹光起太微。",
                "岁月无情诗卷在，山川如故昔人非。",
                "只应湖上梅花月，照见荒台独鹤归。"
            ]
        },
        {
            "title": "鰕子禅",
            "content": [
                "杖藜何处问鰕禅，回首胥村锁暮烟。",
                "一曲渔歌秋浦外，腥风吹满渡头船。"
            ]
        },
        {
            "title": "寄题云屋",
            "content": [
                "浮丘山下见刘蕡，每说交游独念君。",
                "鼠尾谩夸狂博士，虎头谁识旧将军。",
                "孤舟夜雪临丹壑，破屋秋风补白云。",
                "我是玉山堂上客，几时呼酒细论文。"
            ]
        },
        {
            "title": "题画（二首）",
            "content": [
                "积雨平原烟树重，翠厓千丈削芙蓉。",
                "招提更在秋云外，只许行人听晓钟。"
            ]
        },
        {
            "title": "沪渎垒",
            "content": [
                "隆安疆土已瓜分，犹拥孤军戍海滨。",
                "怅望忠魂招不返，断鸿啼雨入秋云。"
            ]
        },
        {
            "title": "送莹中住山东华严寺",
            "content": [
                "恭承王命出岩阿，岁晏江亭奈别何。",
                "天下好山齐鲁胜，济南名士古今多。",
                "帆将落日寒收港，马蹴层冰晓度河。",
                "好播玄风参国化，春城钟鼓答弦歌。"
            ]
        },
        {
            "title": "秋夕病中",
            "content": [
                "夕云敛中天，月出万象正。",
                "九野声影消，平湖湛寒镜。",
                "惊风着露草，栖萤光不定。",
                "尝新感时物，金气飒已应。",
                "扶羸卷前幔，销肌怯虚静。",
                "忧来复就枕，萧条发孤咏。"
            ]
        },
        {
            "title": "题方方壶画",
            "content": [
                "方壶老人年九十，醉把金壶倾墨汁。",
                "染得蓬莱左股青，烟雾空蒙树犹湿。",
                "危桥过客徐徐行，白石下见溪流清。",
                "仙家楼馆在何处，云中仿佛闻鸡声。",
                "古台苍苍烟景暮，药草春深满山路。",
                "招取吹笙两玉童，我欲凌风从此去。"
            ]
        },
        {
            "title": "送冯以清调成都卫知事",
            "content": [
                "越客传来浙上书，故人阙下拜新除。",
                "荆门马度霜清后，峡口猿啼月上初。",
                "铁箸灰寒参画外，戈船风动笑谈余。",
                "清秋幕府多闲日，为访文贞旧隐居。"
            ]
        },
        {
            "title": "寄宋无逸先生",
            "content": [
                "草《玄》阁上扬夫子，每说江南宋玉才。",
                "凤阙书来船北上，蛮谿花发马南回。",
                "青衫无泪沾歌袖，白发多情照酒杯。",
                "处士一星云雾里，客楼东望几徘徊。"
            ]
        },
        {
            "title": "题柯博士竹",
            "content": [
                "元统才人总寂寥，奎章遗墨尚风标。",
                "钧天梦落江南远，肠断云中紫玉箫。"
            ]
        },
        {
            "title": "三月廿八日早渡浙江",
            "content": [
                "尘事萦心不暂安，天涯忧抱若为宽。",
                "人因病久交游绝，士到名成出处难。",
                "水国鸡鸣催客渡，山城花落送春残。",
                "会当一壑忘情去，得共云松老岁寒。"
            ]
        },
        {
            "title": "过何氏山林",
            "content": [
                "十年海国厌风波，地老天荒此地过。",
                "白发几人江左老，青山无恙越中多。",
                "社寻庐阜沙门远，诗爱杨州水部何。",
                "要看仙家棋局散，不妨松下烂樵柯。"
            ]
        },
        {
            "title": "怀友（二首）",
            "content": [
                "送尽梨花雪满林，坐来桐树绿成阴。",
                "十年故旧如云散，一夜春愁似海深。"
            ]
        },
        {
            "title": "待月轩为式藏主作",
            "content": [
                "月出青松林，照我松下户。",
                "床前光未满，裴回更延伫。",
                "莲漏下初更，绿烟散东坞。",
                "浩歌步中庭，衣露湿如雨。"
            ]
        },
        {
            "title": "题赵希远画蟠松玉兔图子昂赵公鉴记",
            "content": [
                "天水王孙重毫素，爱写蟠根万年树。",
                "上有徂徕五色云，下有中山双白兔。",
                "清阴散作秋满林，咫尺高堂起烟雾。",
                "丹桂吹香野菊黄，玉叶金枝乱无数。",
                "迢迢锦水泛苍凫，漠漠青天飞雪鹭。",
                "人间画手非不多，自是王孙得真趣。",
                "浮玉山人列仙侣，雅与王孙同出处。",
                "妙昼题来字字真，兵后收藏乃奇遇。",
                "宣和遗谱世莫传，艮岳荒凉风景暮。",
                "眼中人事已非前，画里山川尚如故。",
                "老我披图一怆然，落日长歌吊南渡。"
            ]
        },
        {
            "title": "弘上人蓄秋山图",
            "content": [
                "万峰霜晴翠如洗，峰底行云度流水。",
                "西北高楼爽气边，江南落木秋声里。",
                "兼葭潮长鱼在梁，白鸥飞尽天茫茫。",
                "松根丈人读书处，时有疏钟来上方。",
                "仙槎影没银汉远，木末芙蓉为谁剪。",
                "何处凉风送客船，归来似是东曹掾。",
                "东曹颇笑未识机，挂帆直待鲈鱼肥。",
                "山川摇落已如此，不信草露沾人衣。",
                "平生画手不可遇，坐阅新图得真趣。",
                "题诗寄与沃州僧，吾亦买山从此去。"
            ]
        },
        {
            "title": "题珉上人所藏嘉定历",
            "content": [
                "一从杭汳隔风尘，四见南朝凤历新。",
                "战士淮襄悲割土，残民河洛望颁春。",
                "淹留岁月周家统，牢落乾坤夏正寅。",
                "莫说当年郊祀地，吴山烟草更愁人。"
            ]
        },
        {
            "title": "正月十五钟山书事并简陶礼部",
            "content": [
                "上念群灵殒劫灰，法筵亲向蒋陵开。",
                "云垂五采金仙降，灯拥千官玉辇来。",
                "旌旆影寒香旖旎，箫《韶》声转月徘徊。",
                "清朝盛典谁能记，白发词臣汉史才。"
            ]
        },
        {
            "title": "题张一村画山阴岩壑图",
            "content": [
                "张侯写山工写奇，笔力可追黄大痴。",
                "鲈鱼江头一斗酒，墨花散作秋淋漓。",
                "前峰崒嵂如束笋，后峰盘拏来不尽。",
                "突马方惊滟滪高，啼猿忽觉蓬莱近。",
                "水枫离离开锦屏，峡泉历历鸣瑶筝。",
                "幽葩自炫晨露洁，小草不奈繁霜零。",
                "兵余僧舍总摇落，何意空林见楼阁。",
                "十年碌碌走湖城，重忆山阴旧岩壑。",
                "秋来日日愁炎蒸，解衣思濯松风清。",
                "轻包短锡从此去，何处水边无月明。"
            ]
        },
        {
            "title": "赤乌碑",
            "content": [
                "爱寻碣石访重玄，三国遗文已邈然。",
                "翻忆中郎黄绢字，夕阳江上浪滔天。"
            ]
        },
        {
            "title": "二月三日泊瓜州渡与吴庵同赋",
            "content": [
                "淮烟漠漠夕阳收，楚树昏昏翳客舟。",
                "风度钟声来北固，帆将灯影过扬州。",
                "云销碧海天无际，波撼金山地欲浮。",
                "独恨壮游非昔日，满江风露夜如秋。"
            ]
        },
        {
            "title": "寄铁厓先生二首（时留京总裁礼乐书）",
            "content": [
                "先生谢客居东里，使者传宣拜下床。",
                "乐府谩推梁子范，礼经须问鲁高堂。",
                "酒须挏马来光禄，赋到龙旗说太常。",
                "赐老鉴湖犹有待，山阴茅屋未凄凉。"
            ]
        },
        {
            "title": "偶地居为瑾师赋",
            "content": [
                "有生如浮云，闲踪本无着。",
                "出门随所之，去住安可托。",
                "茫茫三界内，百年同旅泊。",
                "瑾师了空相，偶地得余乐。",
                "去岁辞东州，今晨往南郭。",
                "山褐秋风凉，林钟暮烟薄。",
                "何处觅禅栖，孤筇遍前壑。"
            ]
        },
        {
            "title": "十七日谢恩奉天门",
            "content": [
                "金殿重重护采霞，天门赐坐拥袈裟。",
                "尚方晨钵分云子，中使春杯献乳花。",
                "雉尾风清天咫尺，螭头香暖雾横斜。",
                "圣恩特许还山蚤，官柳黄时喜到家。"
            ]
        },
        {
            "title": "答王叔润",
            "content": [
                "天禄燃藜懒校经，鹢舟随处泊鸥汀。",
                "西风举扇无王导，东海移家有管宁。",
                "溪雨初晴云更白，湖霜未落草犹青。",
                "客楼寂寞江天外，几度遥瞻处士星。"
            ]
        },
        {
            "title": "题任少监百马图",
            "content": [
                "敦煌水涸龙驹伏，未央厩前秋草绿。",
                "驴驼负石玉门关，旧苑空馀三十六。",
                "忆昔高皇马百匹，騊駼车府无监牧。",
                "只留太仆掌天闲，不许田驽食民谷。",
                "古来贵良不贵多，须信俭余奢不足。",
                "任监手画百骅骝，五色如云散平陆。",
                "八月风高水草甘，饮啮舒闲肆驰逐。",
                "骓黄莫复辩，水叶风花乱人目。",
                "任公生遭太平世，结思驱毫逞神速。",
                "四海无虞百将闲，无乃图形华山麓。",
                "吾闻善相东门京，坐阅群龙眼如烛。",
                "帛家口齿谢家鬃，皎皎那容在空谷。",
                "争如下乘得休安，骨相虽凡好毛肉。",
                "杏花烟外柳阴中，绊络无加饱刍粟。",
                "呜呼此画世已稀，徒有千金未轻鬻。",
                "老矣支郎俊气销，抚卷空歌天马曲。"
            ]
        },
        {
            "title": "虚亭秋月为实上人作",
            "content": [
                "幽庭坐虚寂，月出青松林。",
                "流光入禅户，凉思满衣襟。",
                "六根净无垢，万境亦消沉。",
                "荡兹着有想，快我遗世心。",
                "浩歌《秋水篇》，聊续寒山吟。"
            ]
        },
        {
            "title": "次龙门韵并柬宋宪章钟仲渊",
            "content": [
                "雪后龙门步早春，老禅风骨净无尘。",
                "鹍弦白雪吟《山鬼》，茧纸乌丝写《洛神》。",
                "天近可招牛渚客，月明长送虎溪人。",
                "钟繇宋玉工词翰，来往风流莫厌频。"
            ]
        },
        {
            "title": "赋得讲经台送石田禅师之虎丘",
            "content": [
                "讲经台，台何高。",
                "关中圣者说法处，琪园白日天花飘。",
                "千年化迹精灵聚，碧草不侵台下土。",
                "听法游仙去复回，诗魂夜夜啼秋雨。",
                "青山削壁势欲冘，剑花照水芙蓉开。",
                "霸业如烟去无迹，象龙还绕香云堆。",
                "君登讲经台，我折白门柳。",
                "吴歌江上来，不必阳关酒。",
                "月明钟鼓响空山，白石累累齐点首。"
            ]
        },
        {
            "title": "螺山隐士歌",
            "content": [
                "螺山有隐士，飘飘仙者徒。",
                "朝游螺之巅，暮息螺之隅。",
                "红尘拂落身外事，白首读尽人间书。",
                "不骑琴高鲤，不钓任公鱼。",
                "手披演雅篇，架列山海图。",
                "蛾司漫给五斗黛，蛤浦岂羡双明珠。",
                "槐台封侯笑蝼蚁，楚关脱网怜蜘蛛。",
                "人言大隐隐朝市，小隐螺山无乃是。",
                "何物老病香山翁，隐作流官良可鄙。",
                "酌螺之杯隐螺几，坐对螺山净如洗。",
                "钿屏矗矗镜边来，佛髻峨峨望中起。",
                "千林飞翠散晴空，半岛寒云浸秋水。",
                "我寻螺山居，遂识螺山路。",
                "一见螺山人，再诵螺山句。",
                "纷纷草堂文，悠悠遂初赋。",
                "丈夫无远谋，千载何足慕。",
                "我本逍遥人，亦有罝网虑。",
                "买山每寄沃州书，寥落江乡叹迟暮。",
                "江乡寥落不可留，便当卜尔山之幽。",
                "安得神鳌负山去，共踏青螺海上游。"
            ]
        },
        {
            "title": "钱舜举画黄花翠竹",
            "content": [
                "拟买陶家地一弓，却看图画感秋风。",
                "向来翠竹黄花圃，多在空山暮雨中。"
            ]
        },
        {
            "title": "寄戴伯贞",
            "content": [
                "东望湘云客思多，故人归计近如何？江都夜月琼花梦，海",
                "国蛮烟荔子歌。",
                "落日麒麟犹草野，沧江鸥鸟亦风波。",
                "碧桃窗下听春雨，谁肯金貂换绿蓑？"
            ]
        },
        {
            "title": "过张侯旧宅",
            "content": [
                "画戟门开宿草新，一过此地一沾巾。",
                "归来燕子惊新主，开到梨花又暮春。",
                "雨榻无因连海曲，星槎何处泊天津。",
                "梦中相见犹平昔，翻讶传来信未真。"
            ]
        },
        {
            "title": "题倪元镇墨竹次郑德名韵",
            "content": [
                "渭水秋声动万竿，小窗新雨一枝寒。",
                "坡仙老去风流尽，谁向何山秉烛看。"
            ]
        },
        {
            "title": "戴胜",
            "content": [
                "青林暖雨饱桑虫，胜羽离披湿翠红。",
                "亦有春思禁不得，舜花枝上诉东风。"
            ]
        },
        {
            "title": "峨眉高一首奉蜀王令旨题峨眉山图",
            "content": [
                "峨眉高，高插天，百二十里烟云连。",
                "盘空鸟道千万折，奇峰朵朵开青莲。",
                "黄金狮座耸岌岌，白银象驾来翩翩。",
                "晨钟暮鼓何喧阗，风林水鸟皆谈玄。",
                "牛崖阴雾见玉佛，六时天乐朝金仙。",
                "月轮挂树光团团，平羌影落秋波寒。",
                "目前胜景不可状，画图仿佛移岩峦。",
                "吾王此地受封国，大法付嘱从灵山。",
                "愿忆灵山当日语，五十四州均化雨。",
                "化雨慈云满锦城，佛刹王宫同安堵。",
                "峨眉高，高万古。"
            ]
        },
        {
            "title": "题云门翠微深处",
            "content": [
                "溪阁重重翠崦遮，无时云气湿袈裟。",
                "千峰树色藏朝雨，六寺钟声送晚鸦。",
                "笔冢天寒收柿叶，茶坛风落扫松花。",
                "倦游每忆消闲地，早晚扁舟向若耶。"
            ]
        },
        {
            "title": "次韵怀冷泉禅师",
            "content": [
                "八年京国雁书沉，每见游僧问好音。",
                "已喜法支流日本，剩传诗价到鸡林。",
                "马嘶赤拨晨朝散，花落氍毹午定深。",
                "今雨不来春又暮，鹫峰烟树绿成阴。"
            ]
        },
        {
            "title": "题风雪归庄图",
            "content": [
                "北风号枯林，寒云没西岭。",
                "归翁雪满笠，欲渡愁日暝。",
                "孤舟断矶下，惊浪无时静。",
                "遂令世外人，感此画中景。"
            ]
        },
        {
            "title": "金山寺",
            "content": [
                "神禹开天堑，中流碣石存。",
                "蓬莱分左股，滟滪失孤根。",
                "驿骑催官渡，风帆拂寺门。",
                "瓮城灯火近，钟鼓报黄昏。"
            ]
        },
        {
            "title": "灵谷寺法会应制",
            "content": [
                "寒岩草木正严冬，一日春回雨露浓。",
                "安石故居遗雪竹，道林新塔倚云松。",
                "木鱼声断催朝饭，铜鼎香消起暮钟。",
                "千载奎文留秘藏，天光午夜照金容。"
            ]
        },
        {
            "title": "题王冕画梨花鸟",
            "content": [
                "双鸟交交语晚晴，东阑花发近清明。",
                "梨园弟子伤春去，一夜新愁白发生。"
            ]
        },
        {
            "title": "游白塔寺次伯温刘先生韵",
            "content": [
                "春草禅扃路欲迷，白头感慨故宫西。",
                "钟声送尽寒潮水，月落冬青杜宇啼。"
            ]
        },
        {
            "title": "过海上吊曹橘中",
            "content": [
                "世事如棋过眼新，重来不见橘中人。",
                "野夫本了无生者，却话无生泪满巾。"
            ]
        },
        {
            "title": "赠杜监令安道",
            "content": [
                "我闻昔者城南杜，居室去天才尺五。",
                "争似中朝供奉郎，夙夜忠勤侍明主。",
                "忆曾随驾征四方，手持栉镊心遑遑。",
                "南临衢婺北淮海，东下毗陵西武昌。",
                "白旄所指无不在，天下承平鬓颜改。",
                "圣上从容问旧时，感叹俄惊三十载。",
                "朝回馆舍即闭门，闲披贝叶忘朝昏。",
                "俱愿清贫得长寿，万岁千秋蒙帝恩。"
            ]
        },
        {
            "title": "湘湖漫兴寄猎微生",
            "content": [
                "兰堂客散酒船空，湖上清游孰与同？五月秋声梅子雨，一",
                "天凉思藕花风。",
                "烟将白鸟沈沙际，云带青山落镜中。",
                "自是儋翁阻杭越，谁教天堑限西东。"
            ]
        },
        {
            "title": "铁厓先生挽诗",
            "content": [
                "玉笙声断泣龙君，撼树蚍蜉谩作群。",
                "一代春秋尊正统，两朝冠冕在斯文。",
                "他生有约寻圆泽，后世何人识子云。",
                "旧业门生今几在，下车空拜马陵坟。"
            ]
        },
        {
            "title": "次韵答戴雪樵",
            "content": [
                "新溪胜友无多在，旧雨故人今复来。",
                "险步莫经龙伯国，虚名已付蚁王台。",
                "小园芳树迷青草，空屋残花落紫苔。",
                "安道诗成情更苦，未容兴尽泛舟回。"
            ]
        },
        {
            "title": "芦子渡",
            "content": [
                "百里晴沙江水长，芦花风起碧天凉。",
                "客舟曾泊西城下，满地砧声两岸霜。"
            ]
        },
        {
            "title": "四月九日与斯道衍公登虎丘",
            "content": [
                "绀宫高涌碧崔嵬，曾是秦皇驻跸来。",
                "虎石半销金气尽，翠崖中断剑池开。",
                "岩僧扫月千峰净，山鬼吟风万壑哀。",
                "老我登临春已晚，落花吹满讲经台。"
            ]
        },
        {
            "title": "陈桧",
            "content": [
                "吴枫楚柳逐烟空，陈桧依然护梵宫。",
                "可惜祯明歌舞地，后庭无树着秋风。"
            ]
        },
        {
            "title": "寄朴隐南州",
            "content": [
                "泖上归来百事慵，一春愁病似衰翁。",
                "卧听溪阁三更雨，数到江花几信风。",
                "旧日亲朋多楚越，孤云踪迹尚西东。",
                "舵楼晚饭人如玉，清梦无时落镜中。"
            ]
        },
        {
            "title": "舜江杨邦彦家扁二首次刘允若韵",
            "content": [
                "百官东下望群山，翠扫巫阳十二鬟。",
                "药草春风迷客路，桃花流水异人间。",
                "龙将白雨山腰起，鹤带晴云海上还。",
                "支许风流吾所羡，几时骑马渡潺湲。¤"
            ]
        },
        {
            "title": "送源无竭赴开化",
            "content": [
                "鸣榔秋浦发长歌，子去南乡几日过。",
                "眼底云山吾老矣，梦中风雨夜如何。",
                "斗城兵后居民少，石镜僧归古刹多。",
                "重觅新题何处是，功臣堂在碧山阿。"
            ]
        },
        {
            "title": "题温日观葡萄次韵",
            "content": [
                "龙扃失钥十二重，骊珠迸落鲛人宫。",
                "镔刀剪断紫璎珞，累累马乳垂金风。",
                "树根吹火照残墨，冷雨松棚秋鬼哭。",
                "蔗丸嚼碎流沙冰，鸭酒呼来汉江绿。",
                "铁削藤剑三尺，雷梭怒沉陶家璧。",
                "昙胡醉起面秋岩，一索摩尼挂空壁。"
            ]
        },
        {
            "title": "垤鹳",
            "content": [
                "垤鹳何翩翩，颇与鹤同类。",
                "秦人罗致之，怜爱无不至。",
                "固无警露姿，实有乘轩贵。",
                "羽毛已鲜泽，习性亦骄恣。",
                "秦人既鹤呼，鹳亦鹤自谓。",
                "忽逢浮丘伯，借之乘谒帝。",
                "长鸣玉陛前，帝怪鹳音异。",
                "敕令击杀之，下充膳夫馈。",
                "浮丘报秦人，秦人方自愧。",
                "为诫畜禽家，畜禽辩真伪。"
            ]
        },
        {
            "title": "答倪元镇",
            "content": [
                "禅榻清谈屡有期，茶烟想见鬓丝垂。",
                "春风水榭停兰桨，夜雨何山写《竹枝》。",
                "甲煎沉香都入梦，新蒲细柳总堪悲。",
                "?鹈飞处重相忆，拟和樊川五字诗。"
            ]
        },
        {
            "title": "湘湖谩兴一首寄猎微生",
            "content": [
                "藕花风起晚凉多，高据柴床听棹歌。",
                "芳草不归支遁马，白沙唯见右军鹅。",
                "人家隐隐连桑柘，僧梵悠悠出薜萝。",
                "今夜湘中好明月，相思无奈故人何。"
            ]
        },
        {
            "title": "铁笔行为王元诚作",
            "content": [
                "王郎宋代中书孙，铸铁为笔书坚珉。",
                "画沙每笑唐长史，拔毫未数秦将军。",
                "高堂落笔神鬼怒，九万鸾笺碎如雾。",
                "铅泪霏霏洒露盘，金声铮铮入秋树。",
                "鸟迹微茫科斗变，柳薤凋伤悲籀篆。",
                "鼓文已裂岐阳石，墓灯空照山阴茧。",
                "王郎笔艺精莫传，几度索我东归篇。",
                "毛锥不如铁锥利，我方老钝君加鞭。",
                "矢尔铁心磨铁砚，淬锋要比婆留箭。",
                "太平天子封功臣，脱囊去写黄金券。"
            ]
        },
        {
            "title": "明皇小车图",
            "content": [
                "宫门日出乳鸦啼，仙漏沉沉树影低。",
                "朝罢千官无一事，车声又过寿阳西。"
            ]
        }
    ]
}