{
    "dynasty": "明",
    "author": "朱权",
    "intro": "",
    "items": [
        {
            "title": "宫词",
            "content": [
                "小院飞花春昼长，竹阴移午上琴床。",
                "等闲不鼓《求凰操》，怕使六宫人断肠。"
            ]
        },
        {
            "title": "宫词",
            "content": [
                "雕檐蟾魄度罘罳，蛛网呈祥坠喜丝。",
                "知是昭阳有恩泽，灯花昨夜结红芝。"
            ]
        },
        {
            "title": "宫词",
            "content": [
                "幽花竹下自芬芳，旋摘琼葩带露香。",
                "收拾风光妒春色，六宫从此学新妆。"
            ]
        },
        {
            "title": "宫词",
            "content": [
                "柳色偏承雨露恩，也将青眼暗窥人。",
                "可怜不解东风意，仍把柔条绾旧春。"
            ]
        },
        {
            "title": "宫词",
            "content": [
                "彩胜双双斗凤钗，薄罗金缕燕花牌。",
                "宫中先得阳和气，知是春从天上来。"
            ]
        },
        {
            "title": "宫词",
            "content": [
                "溶溶庭院梨花月，风静时闻笑语妍。",
                "今夜婕妤犹带酒，秋千蹴破柳间烟。"
            ]
        },
        {
            "title": "宫词",
            "content": [
                "重帘不卷下琼钩，户户迎风雪打头。",
                "时有笑声来别院，故知宫女笑藏阄。"
            ]
        },
        {
            "title": "宫词",
            "content": [
                "效颦常锁远山愁，蹙损东风翠黛羞。",
                "笑贴鬓钿双玉燕，一天秋思上眉头。"
            ]
        },
        {
            "title": "宫词",
            "content": [
                "宵旰常存为国心，大庭决政每亲临。",
                "退朝镇日凭绨几，御笔常书丹扆箴。"
            ]
        },
        {
            "title": "宫词",
            "content": [
                "小立东风半掩门，杨花扑面也亲人。",
                "妾心已作沾泥絮，不化浮萍到水滨。"
            ]
        },
        {
            "title": "宫词",
            "content": [
                "重重帘幕掩流苏，花下相携倒玉壶。",
                "报道停斟半含醉，踉跄起舞倩人扶。"
            ]
        },
        {
            "title": "绍熙辛亥岁迁居星洲述怀",
            "content": [
                "别墅今为宅，芳洲古号星。",
                "一溪萦似带，群岫列如屏。",
                "缭绕蟠龙势，回旋翥凤形。",
                "紫峰钟美瑞，秀丽炳神灵。",
                "峻岭通山去，寒潭对刹渟。",
                "高严双杰出，斜谷独深扃。",
                "鸥路遵幽渚，牛羊散远汀。",
                "春花纷外野，秋月可中庭。",
                "筑室歌鸿雁，谋邻咏鹡鴒。",
                "来居犹未久，补弊不遑宁。",
                "爱竹留新笋，看松养茯苓。",
                "采山收美茹，钓水得鲜鲭。",
                "檠短亲诸子，窗明勘六经。",
                "桂香思譬水，槐影记枫庭。",
                "事业姑藏器，功名会发铏。",
                "岂无牙父志，当遇子期听。",
                "鵰鹗须逢运，骅骝岂峦坰。",
                "祗今时合待，拄笏谩名亭。"
            ]
        },
        {
            "title": "宫词",
            "content": [
                "赴宴归来酒正酣，半嗔半喜又羞惭。",
                "向人佯笑不成语，推卷罗衫理玉簪。"
            ]
        },
        {
            "title": "宫词",
            "content": [
                "深院日长瑶草生，重门不见幸车行。",
                "落花为怨东风急，一夜春归到帝京。"
            ]
        },
        {
            "title": "宫词",
            "content": [
                "谁剪吴江一幅绡，巧裁宫样缕金袍。",
                "妖娆偏称腰肢小，每向龙墀侍早朝。"
            ]
        },
        {
            "title": "宫词",
            "content": [
                "月奁金镜绮窗寒，云母屏开五色鸾。",
                "宝篆有香椒壁静，一帘红雨杏花残。"
            ]
        },
        {
            "title": "宫词",
            "content": [
                "昨夜梅花漏蚤春，和香和月弄精神。",
                "休教玉笛三更奏，惊起含章梦里人。"
            ]
        },
        {
            "title": "宫词",
            "content": [
                "十二银屏十二峰，一峰一个绣芙蓉。",
                "东风吹醒阳台梦，人在珠帘第几重。"
            ]
        },
        {
            "title": "宫词",
            "content": [
                "钧天迭奏昆明池，桃花春暖鱼龙嬉。",
                "残妆洗作胭脂水，流出宫墙污燕泥。"
            ]
        },
        {
            "title": "宫词",
            "content": [
                "太液池中翻翠荷，小娃学唱采莲歌。",
                "画船不系垂杨下，尽日随风漾碧波。"
            ]
        },
        {
            "title": "宫词",
            "content": [
                "学画娥眉弄晚妆，娇羞无语暗思量。",
                "新来未识龙颜面，偷揭珠帘看上皇。"
            ]
        },
        {
            "title": "宫词",
            "content": [
                "懒把金针绣凤凰，睡窗绒缕暗留香。",
                "支颐半晌心如醉，倚遍阑干待晚妆。"
            ]
        },
        {
            "title": "宫词",
            "content": [
                "旋研花露试新妆，惹得游蜂上下狂。",
                "羞把香纨扑蝴蝶，对人佯整薄罗裳。"
            ]
        },
        {
            "title": "宫词",
            "content": [
                "屈指颦眉叹岁华，总将心事付琵琶。",
                "不堪弹到关心处，蝴蝶双飞上鬓花。"
            ]
        },
        {
            "title": "宫词",
            "content": [
                "寂寂重门夜泬寥，天风时送御香飘。",
                "三十六宫秋月白，美人花下教吹箫。"
            ]
        },
        {
            "title": "宫词",
            "content": [
                "海棠亭上月华明，一夜东风酒半酲。",
                "隔帘鹦鹉学人语，恰似君王唤小名。"
            ]
        },
        {
            "title": "宫词",
            "content": [
                "素梅有意为谁香，故出宫墙作淡妆。",
                "昨夜梦魂清入骨，觉来斜月到椒房。"
            ]
        },
        {
            "title": "宫词",
            "content": [
                "禁城春色又将过，岁月于人奈老何。",
                "不向镜中添白发，玉颜犹胜旧时多。"
            ]
        },
        {
            "title": "宫词",
            "content": [
                "银汉沉沉玉漏迟，一钩斜月上花枝。",
                "恰似徐熙新扇面，美人欢笑共题诗。"
            ]
        },
        {
            "title": "宫词",
            "content": [
                "近来娇怯不胜衣，瘦损春风玉一围。",
                "落尽海棠春又暮，绿杨枝上燕于飞。"
            ]
        },
        {
            "title": "宫词",
            "content": [
                "玉阑干外木犀开，应是西风昨夜来。",
                "宫女不知清露重，折花偷插凤凰钗。"
            ]
        },
        {
            "title": "宫词",
            "content": [
                "寒蛩唧唧草间鸣，唤出新秋无限情。",
                "霜露满天红叶老，有人愁听捣衣声。"
            ]
        },
        {
            "title": "宫词",
            "content": [
                "天鸡初报五更筹，万户帘旌控玉钩。",
                "合殿报传妃子过，御香先到凤墀头。"
            ]
        },
        {
            "title": "宫词",
            "content": [
                "拥衾欹枕暗伤心，起坐窗前弄玉琴。",
                "曾使君王痛怜惜，曲中犹写《白头吟》。"
            ]
        },
        {
            "title": "宫词",
            "content": [
                "寒蝉泣露曳秋声，杨柳枝头淡月明。",
                "半掩笼门怕关上，今宵犹恐幸车行。"
            ]
        },
        {
            "title": "宫词",
            "content": [
                "楼阁崔嵬起碧霄，微闻仙乐奏箫《韶》。",
                "天风吹落宫人耳，知是彤庭正早朝。"
            ]
        },
        {
            "title": "宫词",
            "content": [
                "霁天旭日敞金扉，和气氤氲满禁闱。",
                "宝殿昼长帘幕静，牡丹花下蝶交飞。"
            ]
        },
        {
            "title": "宫词",
            "content": [
                "夜半兰房春守宫，龙膏香浥紫金筒。",
                "封绡一点春无已，几度花开不减红。"
            ]
        },
        {
            "title": "宫词",
            "content": [
                "庭树团团作翠阴，夜凉清话坐更深。",
                "无端感起闲愁思，弹到梅花月满琴。"
            ]
        },
        {
            "title": "宫词",
            "content": [
                "太平有象乐时雍，刁斗声间罢夜烽。",
                "从此宫中无事日，《南风》惟奏五弦桐。"
            ]
        },
        {
            "title": "宫词",
            "content": [
                "魫鱼窗冷夜迢迢，海峤云飞月色遥。",
                "宫漏已沉参倒影，美人犹自学吹箫。"
            ]
        },
        {
            "title": "宫词",
            "content": [
                "翡翠空间云母屏，宫娥夜坐数流萤。",
                "月华淡淡清无暑，笑把瑶笙学凤鸣。"
            ]
        },
        {
            "title": "宫词",
            "content": [
                "远山凝翠叠青螺，秋水芙蓉映碧波。",
                "门外晚晴无限意，梧桐叶落已无多。"
            ]
        },
        {
            "title": "囊云诗",
            "content": [
                "蒸入琴书润，粘来几榻寒。",
                "小斋非岭上，弘景坐相看。",
                "",
                ""
            ]
        },
        {
            "title": "宫词",
            "content": [
                "上苑寻芳挹翠华，东风先到帝王家。",
                "宫娥不识春归去，争插庭前芍药花。"
            ]
        },
        {
            "title": "宫词",
            "content": [
                "一点芳心足未休，两般心事上眉头。",
                "杨花不逐风前舞，偏趁游丝系旧愁。"
            ]
        },
        {
            "title": "宫词",
            "content": [
                "忽闻天外玉箫声，花下听来独自行。",
                "三十六宫秋一色，不知何处月偏明。",
                "",
                ""
            ]
        },
        {
            "title": "日蚀",
            "content": [
                "光浴咸池正皎然，忽如投暮落虞渊。",
                "青天俄有星千点，白昼争看月一弦。",
                "蜀鸟乱啼疑入夜，杞人狂走怨无天。",
                "举头不见长安日，世事分明在眼前。",
                "史称王怨望不逊，以《日蚀》诗征之，信矣。"
            ]
        },
        {
            "title": "宫词",
            "content": [
                "杏雨纷纷满径迷，穿帘燕补落花泥。",
                "衔将春色归巢去，辜负莺儿枝上啼。"
            ]
        },
        {
            "title": "宫词",
            "content": [
                "自入长安帝子家，一年一见紫薇花。",
                "花开花落年年事，不管愁人鬓又华。"
            ]
        },
        {
            "title": "宫词",
            "content": [
                "宫花著雨渐应稀，柳絮因风不肯飞。",
                "恰似太真春睡重，玉容娇惰不胜衣。"
            ]
        },
        {
            "title": "宫词",
            "content": [
                "镇日无人独掩门，梨花月上又黄昏。",
                "空余孤枕不成寐，拨碎琵琶弹泪痕。"
            ]
        },
        {
            "title": "宫词",
            "content": [
                "一夜瑶花满禁阶，晓来旭日映西斋。",
                "宫人团雪作狮子，笑把冰簪当玉钗。"
            ]
        },
        {
            "title": "宫词",
            "content": [
                "庭梧秋薄夜生寒，谁把箜篌别调弹。",
                "睡觉满身花影乱，池塘风定月团团。"
            ]
        },
        {
            "title": "宫词",
            "content": [
                "金碧团屏面面开，琴书盈几列平台。",
                "晚凉偷把琼箫弄，忽报銮舆圣驾来。"
            ]
        },
        {
            "title": "宫词",
            "content": [
                "掬面东风酒晕浓，频将罗扇掩羞容。",
                "抬头只恐君王见，佯把金针花下缝。"
            ]
        },
        {
            "title": "宫词",
            "content": [
                "宫女新传御制词，人人争唱斗歌时。",
                "娇嗔不识伊州谱，错把腔儿念作诗。"
            ]
        },
        {
            "title": "宫词",
            "content": [
                "一自承恩入建章，为怜妾貌侍君王。",
                "殿头自此书名字，日日联班近御床。"
            ]
        },
        {
            "title": "宫词",
            "content": [
                "暖日烘晴淑气嘉，春风先发上林花。",
                "莺朋燕友时相得，似识东城帝子家。"
            ]
        },
        {
            "title": "宫词",
            "content": [
                "沉沉庭院夜如何，坐看黄姑织女过。",
                "月下偶然应识面，谁知人世有嫦娥。"
            ]
        },
        {
            "title": "宫词",
            "content": [
                "辇路飞花满翠阴，数年无复幸车临。",
                "独有海棠枝上月，几番圆缺到如今。"
            ]
        },
        {
            "title": "宫词",
            "content": [
                "曲阑开遍紫薇花，晓日曈昽映彩霞。",
                "几处笙歌鸣别院，不知圣御在谁家。"
            ]
        },
        {
            "title": "宫词",
            "content": [
                "歌扇金书御制诗，桃花风软鹧鸪枝。",
                "舞回体态娇无力，绝胜当年唤雪儿。"
            ]
        },
        {
            "title": "宫词",
            "content": [
                "翠盘金缕绛纱笼，银烛荧煌照汉宫。",
                "应制草词书细字，灯花报喜吐殷红。"
            ]
        },
        {
            "title": "宫词",
            "content": [
                "自蒙君宠到昭阳，衣袖犹闻宝串香。",
                "半倚朱门久凝睇，和愁和月待昏黄。"
            ]
        },
        {
            "title": "宫词",
            "content": [
                "才开雉扇见宸銮，天乐催朝尽女官。",
                "宝驾中天临百辟，五云深处仰龙颜。"
            ]
        },
        {
            "title": "宫词",
            "content": [
                "银潢斗转挂疏棂，翡翠窗纱夜未扃。",
                "三弄琴声弹大雅，一帘明月到中庭。"
            ]
        },
        {
            "title": "宫词",
            "content": [
                "阊阖云深锁建章，曈昽旭日射神光。",
                "紫宸肃肃开黄道，万岁声声拜玉皇。",
                "",
                ""
            ]
        },
        {
            "title": "宫词",
            "content": [
                "秋来处处捣衣声，小院梧桐月正明。",
                "促织絮寒霜气白，隔墙谁弄紫鸾笙。"
            ]
        },
        {
            "title": "宫词",
            "content": [
                "金莲步步响回廊，未到先闻宝串香。",
                "知是六宫妃子至，殿前嘹亮奏笙簧。"
            ]
        },
        {
            "title": "宫词",
            "content": [
                "新选昭仪进御来，女官争簇上平台。",
                "宫中未识他名姓，都把花名作字猜。"
            ]
        },
        {
            "title": "宫词",
            "content": [
                "宝妆蝉鬓軃金翘，露下铜盘月影遥。",
                "春思逼人眠未稳，閒开棋局度清宵。"
            ]
        },
        {
            "title": "宫词",
            "content": [
                "池塘骤雨打新荷，点点如珠似泪多。",
                "纵把金针穿不得，几回搔首奈愁何。"
            ]
        }
    ]
}