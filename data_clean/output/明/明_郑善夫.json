{
    "dynasty": "明",
    "author": "郑善夫",
    "intro": "",
    "items": [
        {
            "title": "沧洲夏夕",
            "content": [
                "失意对蒲柳，沧洲昨夜风。",
                "野云依暮笛，客况近秋空。",
                "司马多年病，虞卿薄暮穷。",
                "此生随造物，行止合飘蓬。"
            ]
        },
        {
            "title": "闻西江乱",
            "content": [
                "乍发洪都使，风传消息回。",
                "荆吴得剧孟，江汉尚深哀。",
                "画角连城动，黄衫自将来。",
                "万方思系虏，宁乏亚夫才。"
            ]
        },
        {
            "title": "夜入鲁北鄙",
            "content": [
                "不见黄花面，凄其白雁前。",
                "清渠接淮泗，衰草入幽燕。",
                "月露犹团夜，兵戎更积年。",
                "归途不可极，赍梦岁寒天。"
            ]
        },
        {
            "title": "新昌县晓行",
            "content": [
                "暝发新昌县，晨临赤土隈。",
                "秋花随地有，渚雁与云来。",
                "杂树炊烟出，前泾山照回。",
                "忽闻歌伐木，行路兴悠哉。"
            ]
        },
        {
            "title": "晚秋直南省（二首）",
            "content": [
                "清宵梦不彻，鸦啼深树间。",
                "羯胡同汉月，陵寝在燕山。",
                "青草乘时长，黄斿何日还。",
                "因风候边使，咫尺见天颜。"
            ]
        },
        {
            "title": "泰陵诗",
            "content": [
                "千林松桧郁相回，永夜风生瀚海哀。",
                "万国昔曾瞻气象，五云空复护崔嵬。",
                "古来凤鸟长难至，天上龙髯定不回。",
                "苦忆焚香赐第日，报恩真愧济时才。"
            ]
        },
        {
            "title": "黄山杂诗",
            "content": [
                "蓝田有嘉植，种玉世莫比。",
                "灵气纷璀璨，熠熠寰区里。",
                "玞碧奴视之，琳琅乃支子。",
                "不遇后车载，终伏蟠溪水。¤"
            ]
        },
        {
            "title": "寿日成礼奉天门",
            "content": [
                "初日鸦啼宫树林，奉天高殿气骎骎。",
                "衣冠况值千秋节，犬马真恋万国心。",
                "白羽书来兵未解，黄河水落岁将阴。",
                "龙斿凤辇关山道，边事辛勤风雪深。"
            ]
        },
        {
            "title": "病中哭伯固",
            "content": [
                "我眼双枯尽，那堪更哭君。",
                "平生犹铁石，灵爽定风云。",
                "葵藿虽同志，凤麟不恋群。",
                "吾徒向凋谢，谁黻太平文。"
            ]
        },
        {
            "title": "复叹（三首）",
            "content": [
                "我生四十无闻时已暮，三年角巾守烟雾。",
                "空村落日门不开，独抱鹑衾哭穷路。",
                "麒麟趾折龙马沓，世路那得知其故。",
                "呜呼！兴衰用舍总在天，中夜击剑心茫然。¤"
            ]
        },
        {
            "title": "赠汪希周料兵淮楚",
            "content": [
                "白马清秋出上京，勾陈光照亚夫营。",
                "中原天子亲提剑，南国楼船远募兵。",
                "消息只愁千里草，逋逃新恨九江城。",
                "汉家历数元无极，吴楚猖狂终自平。"
            ]
        },
        {
            "title": "病起步西禅",
            "content": [
                "一春伏枕莺可怜，病起野池明白莲。",
                "偶尔梳头出城郭，便应看竹到西禅。",
                "天晴求食鸟双下，日午闭门僧独眠。",
                "明发螺江有行役，红尘白鸟异风烟。"
            ]
        },
        {
            "title": "不寐",
            "content": [
                "客思苦不寐，惊心豺虎喧。",
                "羽书秋后捷，鬼哭夜深魂。",
                "岁月消残燹，风烟失故园。",
                "彭城有弟妹，絺绤念温存。"
            ]
        },
        {
            "title": "送吾惟可还三衢",
            "content": [
                "昔年相逢胥水秋，今日重在闽山陬。",
                "中间丧乱真怜汝，南鄙音尘不散忧。",
                "别后山阳频弄笛，花时荆楚一登楼。",
                "旄头尚直天西北，何地巾车各自由。"
            ]
        },
        {
            "title": "羽猎谣（三首）",
            "content": [
                "君王自拥鹔鹴裘，猎骑翩翩尽贵游。",
                "归来锡宴传封拜，狗监鸡坊十二侯。"
            ]
        },
        {
            "title": "寒食与木虚登屴崱峰遂饯公衡",
            "content": [
                "绝顶天风云乱飞，海门高浪近春衣。",
                "霸图王气东南尽，尧韭秦花天汉稀。",
                "此地赏心唯汝共，万方愁目欲何依。",
                "要知寒食山中意，萍叶江湖几是非。"
            ]
        },
        {
            "title": "武夷曲次晦翁棹歌（二首）",
            "content": [
                "藏里黄棺壑上船，春风秋雨自年年。",
                "觉来天地终归尽，炼得丹成亦可怜。"
            ]
        },
        {
            "title": "武夷曲次晦翁棹歌（二首）",
            "content": [
                "幔亭彩幄会仙灵，紫雾蒙蒙薄太清。",
                "奏罢人间可哀曲，凤笙龙管杳无声。"
            ]
        },
        {
            "title": "南望湖",
            "content": [
                "南望诸湖波映空，扬舲东逐芰荷风。",
                "垂杨乱覆茅檐绿，好着鱼梁山照中。"
            ]
        },
        {
            "title": "竹枝词（二首）",
            "content": [
                "梨岭遥于枫岭遥，小关高比大关高。",
                "佣夫过岭如平地，一岁来回一百遭。"
            ]
        },
        {
            "title": "吊刘蕡祠",
            "content": [
                "自昔悲歌地，刘生有墓祠。",
                "只余经世志，况值讳言时。",
                "去国英雄尽，还山事业迟。",
                "黄金旧台北，搔首动遐思。"
            ]
        },
        {
            "title": "腊",
            "content": [
                "南州不待律，腊后暖相催。",
                "久客惜残岁，他时闻落梅。",
                "家家斗酒会，处处短笳哀。",
                "却忆江西北，渔樵戍未回。"
            ]
        },
        {
            "title": "赠道夫（三首）",
            "content": [
                "华旂戒昧旦，之子北赴阙。",
                "丛林无繁条，天气正十月。",
                "中逵判绸缪，岂不念鹣蟨。",
                "赠子金琅玕，呐呐心结愲。",
                "京国多缁尘，终风永夕发。",
                "修坂无逸轨，知者备失蟨。",
                "故家亦有欢，浮荣亦有歇。",
                "志士无闲居，国忧固臲卼。",
                "将子东门行，微言不堪说。¤"
            ]
        },
        {
            "title": "忧",
            "content": [
                "拟将新句咏销忧，咏罢重增双泪流。",
                "柱下朱郎成永别，江东黄尉竟何求。",
                "青袍事业悲三试，画省风烟感四休。",
                "摇落江山客途里，石门修竹梦林丘。"
            ]
        },
        {
            "title": "侠客行",
            "content": [
                "万里金微道，防秋世不同。",
                "秦城时借寇，汉女岁和戎。",
                "落日吹《杨柳》，沙场恨未穷。",
                "莫收张掖北，复失酒泉东。",
                "天子遑推毂，将军誓挂弓。",
                "黄金装雁辔，白璧饰蛇。",
                "霸气天山雪，边声瀚海风。",
                "死生惟义激，部曲总骁雄。",
                "羌笛回青草，燕歌感白虹。",
                "营开月晕破，战胜贺兰空。",
                "直捣阏氏北，横行沙塞中。",
                "始知魏绛怯，岂说贰师功。",
                "洗甲蒲昌海，扬兵苜蓿峰。",
                "驰归大宛马，一一渥洼龙。",
                "赐邑连京雒，图形列上公。",
                "男儿雪国耻，不在藁街封。"
            ]
        },
        {
            "title": "天末忆思道",
            "content": [
                "远怜方比部，经岁断来书。",
                "何日垂嘉树，青青拂敝庐。",
                "累憎鸿雁响，三见柳条疏。",
                "幽独疲孤梦，松斋月正虚。"
            ]
        },
        {
            "title": "长安",
            "content": [
                "渔阳上谷古幽州，王业千年易水流。",
                "胡骑远窥青海月，秦城长建白龙斿。",
                "总愁关塞生多垒，未道萧墙隐百忧。",
                "日短时艰衰病早，几回簪笏梦沧洲。"
            ]
        },
        {
            "title": "上妙高台",
            "content": [
                "云海冥冥望不回，鲸波东蹴巨灵开。",
                "中天楼阁虚无里，南国风烟江汉来。",
                "世短动经多事日，愁长况上望京台。",
                "白门金鼓维扬卒，落日空传黄竹哀。"
            ]
        },
        {
            "title": "送杨明府入觐",
            "content": [
                "双阙玄霄上，三山沧海边。",
                "云逵望凫舄，明府似神仙。",
                "曲报离城调，琴希清庙弦。",
                "烦君告天子，百姓尚颠连。"
            ]
        },
        {
            "title": "不寐",
            "content": [
                "反侧终难寐，寒天候不明。",
                "经旬淹厉气，永夜厌滩声。",
                "万事呻吟外，他乡儿女情。",
                "还闻丧良友，展转泪交横。"
            ]
        },
        {
            "title": "黄山杂诗",
            "content": [
                "黄山奠南服，嶭分楚望。",
                "连峰标天枢，结秀极地藏。",
                "金鸡时一鸣，高鸟不能上。",
                "眷兹俯沧海，穷岁梦波浪。¤"
            ]
        },
        {
            "title": "寄戴仲鹖延平",
            "content": [
                "嗟尔投荒在，十年归鬓新。",
                "豹文淹瘁疠，龙节渐风云。",
                "往事收残泪，清时录远臣。",
                "别深鱼雁阔，迹久凤麟驯。",
                "余亦丰城物，思君剑水滨。",
                "客衣浑自浣，不染雒阳尘。"
            ]
        },
        {
            "title": "羽猎谣（三首）",
            "content": [
                "今年天子又行边，敕报旄头照酒泉。",
                "乘舆自领嫖姚部，内使宣颁九府钱。"
            ]
        },
        {
            "title": "秋日病怀",
            "content": [
                "南州木落岁萧萧，蓟野风烟万里遥。",
                "病后客心惟药物，秋来人意满云霄。",
                "平沙雁带三江雨，横浦帆归八月潮。",
                "摇落应悲楚公子，不将旧业付渔樵。"
            ]
        },
        {
            "title": "闻道",
            "content": [
                "闻道汉天子，身封镇国公。",
                "家初营上谷，臣得贺离宫。",
                "铁券传何急，将军气尽雄。",
                "郊牛凡五卜，车驾想河东。"
            ]
        },
        {
            "title": "赠道夫（三首）",
            "content": [
                "富贵苦相迫，师徒多遁巡。",
                "况当强盛时，谁能分沈沦。",
                "之子仗剑出，举足生烟云。",
                "河淮漫浩浩，中有要路津。",
                "岂忘风波恐，壮心念委身。",
                "陈霜沍修途，落月经柍桭。",
                "良友志异域，此志难重陈。",
                "欲扳时无何，欲往道无因。",
                "愿为双意而，飞飞出城敔。"
            ]
        },
        {
            "title": "羽猎谣（三首）",
            "content": [
                "羽林十万是亲军，渔阳铁骑天下闻。",
                "厩马长留太白垒，胡天惊散犬羊群。"
            ]
        },
        {
            "title": "柴门（二首）",
            "content": [
                "凉月光不了，照我芳桂丛。",
                "白凫如人长，来往柴门东。"
            ]
        },
        {
            "title": "即事",
            "content": [
                "赤县山河在，黄龙沙塞长。",
                "只忧胡部落，不着舜衣裳。",
                "骠骑年年没，单于世世强。",
                "仆姑寒射月，觱篥夜含霜。",
                "宝毂犹深入，金槊或转伤。",
                "前车未为远，神武有英皇。"
            ]
        },
        {
            "title": "谩兴",
            "content": [
                "日月随人事，溪山共客情。",
                "水清鱼避影，松静鹤留声。",
                "枌梓怡前辈，文章达后生。",
                "时闻扣牛角，犹愧似要名。"
            ]
        },
        {
            "title": "复叹（三首）",
            "content": [
                "忆昔金闺困天梏，乞身还山思维谷。",
                "频年藜藿口不充，况复呻吟卧床褥。",
                "生子当如孙仲谋，豚犬区区但口腹。",
                "呜呼！天时人事两不值，我生安命而已矣。¤"
            ]
        },
        {
            "title": "游金山寺",
            "content": [
                "地控恒沙界，峰回沧海波。",
                "潮声永夜壮，云气秣陵多。",
                "龙窟存光怪，鲛宫湛绮罗。",
                "黄斿蔽江左，何日返天戈。"
            ]
        },
        {
            "title": "九日与倪小野祝姑溪登观星台",
            "content": [
                "秋尽繁阴苦不开，散愁无计一登台。",
                "日边阊阖红云动，塞上风沙白鸟来。",
                "秦分正当金气盛，雁门未见玉音回。",
                "百年与尔同羁旅，九日徒歌黄竹哀。"
            ]
        },
        {
            "title": "哭张士孚",
            "content": [
                "同舍今何在，斯人天下无。",
                "感时看谏草，何日奠生刍。",
                "狐鼠私相庆，衣冠势益孤。",
                "空余青史上，遗简载名儒。"
            ]
        },
        {
            "title": "柴门（二首）",
            "content": [
                "家住白湖阳，习见风波事。",
                "苕荻何苍苍，乱我兰与芷。"
            ]
        },
        {
            "title": "复叹（三首）",
            "content": [
                "归来来归愁复愁，洁己不及沧溟流。",
                "苦逐猕猴逐山雪，眼中萧萧谁故物。",
                "天涯良友半槁死，我身虽在空皮骨。",
                "呜呼！青山伐木鸟嘤嘤，胡为使我无友生？"
            ]
        },
        {
            "title": "钱塘映江楼宴坐观潮",
            "content": [
                "钱王此开济，旋入宋山河。",
                "潮汐秋来壮，雷霆水上多。",
                "尚传江有怒，翻恨海无波。",
                "飒飒攒陵树，悲风日夜过。"
            ]
        },
        {
            "title": "顺门晓直",
            "content": [
                "城上清钟散御墀，曙鸦声动万年枝。",
                "天回阁道星辰迥，云捧乾清岁月迟。",
                "内省尚承东阙旨，从官稀见早朝仪。",
                "羁孤愁断周南目，仙仗新传到具茨。"
            ]
        },
        {
            "title": "哭遂初",
            "content": [
                "良友看余几，今年报女亡。",
                "江山有，风雨泣秋堂。",
                "元气能无损，星文定不光。",
                "连宵激孤志，洒涕向钱塘。"
            ]
        },
        {
            "title": "对湖",
            "content": [
                "远水远如镜，平林渺欲迷。",
                "天多足鸿雁，沙暖定凫珣。",
                "秋事关身世，湖声避鼓鼙。",
                "老渔吾愧汝，曼衍听天倪。"
            ]
        },
        {
            "title": "黄岩黄宗贤为余筑室羽山招与共学方有心事未",
            "content": [
                "不分委沟壑，上林安一枝。",
                "官随年少后，拙负故人知。",
                "彝鼎终难就，箪瓢定不辞。",
                "故园方苦乱，去采羽山芝。",
                "",
                ""
            ]
        },
        {
            "title": "黄山杂诗",
            "content": [
                "园庐春欲至，岁事此伊始。",
                "采芳入曾云，散发不及理。",
                "蚕眠桑柘繁，土膏农务起。",
                "龙斗未敢闻，巢父正洗耳。"
            ]
        },
        {
            "title": "对月怀闽中诸友",
            "content": [
                "潞河今夜月，却望晋安城。",
                "少谷堂犹在，东峰花正明。",
                "旅愁存世故，乡梦逐人情。",
                "展转怀诸子，风沙吾独行。"
            ]
        },
        {
            "title": "送人之郁林（二首）",
            "content": [
                "苍梧之峰云万盘，下控牂牁连百蛮。",
                "莫道蛮方非近地，日南南是汉关山。"
            ]
        },
        {
            "title": "晚秋直南省（二首）",
            "content": [
                "南宫秋晚直，更鼓不胜残。",
                "鸿雁夜仍度，风霜天正寒。",
                "宫车延北望，越客滞南冠。",
                "三辅胡尘里，闻鸡未敢安。¤"
            ]
        },
        {
            "title": "赠道夫（三首）",
            "content": [
                "颓风吹岊水，饮子白玉杯。",
                "意长酒力微，日暮倚徘徊。",
                "十年绨袍恋，岁杪起离哀。",
                "咎愆孰与陈，游衍孰与偕。",
                "故国不可居，鲁生行凿坏。",
                "金台何崒峍，首山亦崔嵬。",
                "茂子竹柏心，余阴及枯荄。¤"
            ]
        },
        {
            "title": "闻开化用兵寄思道",
            "content": [
                "旧是桃源地，如何丧乱滋。",
                "荷殳连老少，流血满潢池。",
                "蜀道奔惟汝，荆州仗有谁。",
                "尊翁在垂白，莫遣怨流离。"
            ]
        },
        {
            "title": "送人之郁林（二首）",
            "content": [
                "郁林东下对扶桑，黑雾沉山是晕黄。",
                "鹧鸪啼上桄榔树，一寸乡心万里长。"
            ]
        },
        {
            "title": "竹枝词（二首）",
            "content": [
                "西涧西边东涧东，千山不断万山通。",
                "谢豹见春啼出血，王孙上树捷如风。"
            ]
        },
        {
            "title": "宿归云庵",
            "content": [
                "泽国变元气，名山留晚芳。",
                "云藏伏虎寺，花近挂飘堂。",
                "鹅鹳飞腾远，渔樵言笑长。",
                "沉溟达者事，散地即慈航。"
            ]
        },
        {
            "title": "黄山杂诗",
            "content": [
                "黄山如岱岳，萝山若梁甫。",
                "曾颠遏行云，屼々自太古。",
                "咸池荡初景，昧旦河已曙。",
                "我梦天部行，笑折扶桑树。¤"
            ]
        },
        {
            "title": "宿象山西坞",
            "content": [
                "乱木藏幽鸟，清商集古城。",
                "暝烟分野意，山鬼习人声。",
                "未把桐川钓，聊为颍水耕。",
                "岩栖备寂寞，倘得遇初平。"
            ]
        },
        {
            "title": "古剑行赠仇将军北征",
            "content": [
                "将军手提三尺冰，乃是鬼国之铁，大齿之珍，沧溟水枯淬",
                "不成。",
                "莫邪断发跃冶死，而后龟文漫理流天晶。",
                "霜锋闪烁?鹈凝，万金吴钩拖赭缨。",
                "北斗七宿土花发，青天宝匣回机衡。",
                "魂斩断犀俱细事，此物自是苍龙精。",
                "江翻河亥罔象急，提出白曜摇东溟。",
                "飞芒杀白帝，喉下不可婴。",
                "丰城古狱谁识女，斗牛之墟元气升。",
                "沙塞秋高尘压城，黄龙白狼不肯庭。",
                "山甫无人武安死，战马西向徘徊鸣。",
                "安西都护君好行，此物应世世当平。",
                "丈夫叱咤鞭风霆，国难不赴非俊英。",
                "剑乎！剑乎！吾与汝，同死生。"
            ]
        }
    ]
}