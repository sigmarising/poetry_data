{
    "dynasty": "明",
    "author": "刘炳",
    "intro": "",
    "items": [
        {
            "title": "哀叶楚庭",
            "content": [
                "船头酒百壶，船尾书百册。",
                "闲骑桃花马，醉弄西湖月。",
                "狂吟卷秋涛，声撼扶桑折。",
                "沧海无还期，哀魂楚云结。"
            ]
        },
        {
            "title": "哀方方壶",
            "content": [
                "蓬莱五云宫，金粉饰椒壁。",
                "醉时卧氍毹，酒醒洒墨汁。",
                "傲世双眼高，鬼谷白云湿。",
                "玉堂寄书来，落月梦相忆。",
                "野鹤吊孤松，衰萤照荒陌。"
            ]
        },
        {
            "title": "简戴彦硕",
            "content": [
                "故人结得草堂低，老圃连城近市西。",
                "碧注砚池荷叶露，红粘屐齿杏花泥。",
                "书悬牛角朝耕地，饭饲鱼苗晚灌畦。",
                "只恐长安云路近，马蹄催梦听朝鸡。"
            ]
        },
        {
            "title": "与子升弟观捕鱼",
            "content": [
                "柳条风脆已梳黄，潮落溪毛石露梁。",
                "帆脚压霜寒杀网，柁牙移月夜鸣榔。",
                "载车有猎曾占渭，鼓枻无歌岂濯湘。",
                "叉得锦鳞长尺半，邻翁新酒正吹香。"
            ]
        },
        {
            "title": "次秋日韵奉汝弼叔（二首）",
            "content": [
                "墨池秋净水痕澄，曲几焚香袖手凭。",
                "霜煞柳条清栗里，雨荒瓜蔓覆东陵。",
                "战余赵壁车还列，说下齐城轼独凭。",
                "因忆少年随骠骑，西风笳鼓醉呼鹰。¤"
            ]
        },
        {
            "title": "哀黄季伦",
            "content": [
                "折节委荣宠，顿将生死齐。",
                "秋荷补坏衲，空林旅幽凄。",
                "悬灯礼绣佛，清斋烹露葵。",
                "虎溪流古月，自与远公期。"
            ]
        },
        {
            "title": "离怀寄汪宗彝杨孟瑄魏居敬",
            "content": [
                "垂垂江雨作春波，江上行人晚唱歌。",
                "莫遣青灯照衣袂，酒痕不似泪痕多。"
            ]
        },
        {
            "title": "题方壶画为斯贞侄赋",
            "content": [
                "巨然画与书法同，纵笔所至生秋风。",
                "墨飞原气泻沆瀣，青摩斗角连崆峒。",
                "远岫平林断还续，苔根斜迸山泉绿。",
                "钓倚丹枫野老矶，门垂碧柳幽人屋。",
                "壶公骑鲸白云乡，垅树绿泫烟草黄。",
                "风流文采今寂寞，对画泪痕沾我裳。"
            ]
        },
        {
            "title": "同周伯宁连榻剧谈悲歌有感",
            "content": [
                "漂零书剑愧无成，日夜秋风白发生。",
                "倘得黄金三万两，肯将筹策让陈平。"
            ]
        },
        {
            "title": "寄表弟朱永容永实昆季",
            "content": [
                "渭阳河畔画楼西，红粉阑干柳树齐。",
                "窗底折花骑竹马，街头笼草斗山鸡。",
                "银屏褥隐鸳鸯并，绮户香凝翡翠栖。",
                "回首繁华成旧梦，对床今雨不堪题。"
            ]
        },
        {
            "title": "琼姬墓宋仲珩同赋",
            "content": [
                "野花凝粉钿，琼姬醉时面。",
                "夕露柳丝长，琼姬晚黛妆。",
                "行人坟上莫回首，一顾春风一断肠。"
            ]
        },
        {
            "title": "行路难",
            "content": [
                "奉君五彩凤凰之绮幄，七宝鸳鸯之锦床，博山氤氲之冰屑",
                "，金盘沆瀣之琼浆。",
                "春风无情不相待，朱颜绿鬓年年改。",
                "姑苏台上鼓如雷，四时歌舞百花开。",
                "当年意气今安在，鬼火如灯秋似海。"
            ]
        },
        {
            "title": "文楼早朝柬程邦民诸公",
            "content": [
                "紫禁觚棱曙色微，五更三点听朝鸡。",
                "门开凤阙鸣鞭肃，驾备鸾舆簇仗齐。",
                "玉座衮衣银烛烂，金罂汤铒翠帘低。",
                "小臣簪笔还朝晚，路绕芙蓉小苑西。"
            ]
        },
        {
            "title": "青楼曲刘子雍胡伯清程伯羽同赋（四首）",
            "content": [
                "绣剩鸳鸯午睡长，体娇无力浴兰汤。",
                "生憎宝镜鸾成匹，死恨银筝雁作行。",
                "舞罢《柘枝》低拜月，歌残桃叶懒添香。",
                "愁来自学秦宫女，帘底吹笙引凤凰。¤"
            ]
        },
        {
            "title": "题朱涧槃卷",
            "content": [
                "遥峰连碧涧，茅屋俯青林。",
                "径晚花粘屐，松寒雨润琴。",
                "酒甘和菊酿，诗苦带茶吟。",
                "却忆文园老，归来雪满簪。"
            ]
        },
        {
            "title": "哀辛好礼（敬）",
            "content": [
                "王风委蔓草，《大雅》何微茫。",
                "嗟哉逮梁宋，孰能继虞唐。",
                "鸾凤著文彩，云汉昭天章。",
                "九原不可作，悲风摧栋梁。"
            ]
        },
        {
            "title": "题李陵苏武泣别图",
            "content": [
                "臣有千古哀，覆水一去难再回。",
                "臣有三寸舌，染丝一黑难再白。",
                "丈夫瓦裂声名亏，汉不我得将安为？吞声长哀送苏武，忠",
                "肝惟有青天知。",
                "烟沙萧条压冰雪，心事凄凉泪成血。",
                "谁怜冤魄老胡尘，空有丹心瞻汉阙。",
                "目断关河夕照迷，茂陵烟树草萋萋。",
                "将身不似云边雁，犹得年年故国归。"
            ]
        },
        {
            "title": "望丹阳郭经杨子桥（二首）",
            "content": [
                "杨子桥边杨柳新，青帘斜照送行人。",
                "明日扬州看花去，只怜不似旧时春。"
            ]
        },
        {
            "title": "暮春写怀四绝",
            "content": [
                "青梅煮酒蕨芽肥，倦客怀家入梦思。",
                "想得故园风景好，一庭香雪落荼皞。"
            ]
        },
        {
            "title": "青楼曲刘子雍胡伯清程伯羽同赋（四首）",
            "content": [
                "楚腰纤细锦缠头，秋怯珠帘半搭钩。",
                "云恋阳台双作梦，月生湘浦独成愁。",
                "鸾梭折齿花粘髓，螺粉添眉柳带羞。",
                "雁过碧天书帛断，误教人倚小红楼。¤"
            ]
        },
        {
            "title": "闻鲁志敏讣音",
            "content": [
                "故国犹传箭，中原未解戎。",
                "遥闻故人死，双泪落秋风。"
            ]
        },
        {
            "title": "过南湖觜",
            "content": [
                "城头开船北风起，帆轻直过南湖觜。",
                "上水欢呼下水嗟，龙王庙前准烧纸。",
                "小妇攀罾杨柳矶，淮盐换得鳜鱼肥。",
                "沽来新酒不成醉，卧听邻船歌《竹枝》。"
            ]
        },
        {
            "title": "春夕直左掖怀周侍御",
            "content": [
                "晚雨池上晴，逶迤淡将夕。",
                "金茎华月生，绮树流云湿。",
                "窗虚漏声永，幔卷炉烟袭。",
                "忆我同袍人，何由共瑶席。",
                "",
                ""
            ]
        },
        {
            "title": "旅中除夕简刘子宪助教张左司",
            "content": [
                "麝煤凝鸭锁窗虚，虎卫严城禁漏疏。",
                "乡梦牵情千里远，客愁随腊一年除。",
                "酒痕酿暖春连瓮，梅粉吹香晚近厨。",
                "自写桃符烧短烛，壮怀那厌食无鱼。"
            ]
        },
        {
            "title": "过钱朝阳故居有感柬程伯羽汪宗彝",
            "content": [
                "短墙依旧草堂深，兰径重过思不禁。",
                "芍药红残花漂雨，甘棠绿嫩树成阴。",
                "帖临青李池遗墨，曲奏朱丝壁忆琴。",
                "回首风流陈迹冷，山阳邻笛泪沾襟。"
            ]
        },
        {
            "title": "夜直呈翰林诸友",
            "content": [
                "中使传金钥，严兵戒紫扉。",
                "月高旂影直，风急漏声微。",
                "鹊倦惊龙烛，萤闲缀凤帏。",
                "不眠瞻北斗，拜舞敢迟违。"
            ]
        },
        {
            "title": "题叶楚庭醉渔卷简彭敬宗刘子原子载子明",
            "content": [
                "落尽荼皞草覆裀，二分流水一分尘。",
                "小车都载鹅黄酒，苏小坟前醉过春。"
            ]
        },
        {
            "title": "春寒寄魏居敬",
            "content": [
                "上苑春寒花信迟，东风不放镇帷犀。",
                "柳塘沙冷回鸳梦，草阁梁深落燕泥。",
                "苔蚀井楣蜗触角，篝连香灺麝凝脐。",
                "典衣剩欲销尘鬓，暖日城南信杖藜。"
            ]
        },
        {
            "title": "秋词",
            "content": [
                "紫电宫嫔晓贯鱼，静鞭当殿肃金吾。",
                "近臣知有天颜喜，东殿疏囚有谏书。"
            ]
        },
        {
            "title": "得汉彝简周伯宁索香灰",
            "content": [
                "古彝多款识，蟠螭汉篆存。",
                "黄金销土色，翠羽饮雷文。",
                "绮席流寒月，银屏度彩云。",
                "兰灰能裹寄，长吟尽夜分。"
            ]
        },
        {
            "title": "和九日韵寄朱见中",
            "content": [
                "野树荒台带晚阴，昔年歌舞忆登临。",
                "桃花纨扇西风冷，蔓草铜驼夕露深。",
                "旧梦青云连馆阁，多情华发老山林。",
                "江南庾信伤秋倦，疏雨檐栊怯暮砧。"
            ]
        },
        {
            "title": "予昔与孟思鲁参戎事于三衢监司宋公幕府及兵",
            "content": [
                "嗟嗟汉燧昔沉耀，横流版荡糜中畿。",
                "鬼母啼烟赤电走，天狗堕地金石飞。",
                "志士勤王涕沾臆，义旆悬云昭白日。",
                "剑击风云向夜悲，楫誓山河仰天泣。",
                "君当少年功节殊，短衣倒骑生马驹。",
                "蛮笺草檄墨惨淡，宝刀斫血腥模糊。",
                "奏凯对花歌窈窕，量沙卧雪宿氍毹。",
                "运筹制胜常轻敌，凭轼降城不顾躯。",
                "幕泛碧油陈雅乐，漏残银烛合兵符。",
                "孤军转战经千里，萧条榆塞尘沙起。",
                "秦树关河落日低，汉营鼓角西风里。",
                "婺女妖氛压断墙，严滩杀气连重垒。",
                "羽书援绝斗兵稀，古道行人畏蒺藜。",
                "霜衔白骨饥乌下，秋入金疮败马嘶。",
                "虞姬帐下将军死，公子门前壮士归。",
                "去国共怜王粲赋，望乡同拟杜陵诗。",
                "壮志无成还故里，城西茅屋苔痕紫。",
                "钩帘听雨更焚香，拄笏看云时隐几。",
                "自信胸澄渤海清，宁怜气与嵩华倚。",
                "破浪谁擒北海鳌，穿林学射南山雉。",
                "笑傲行将下泽车，经纶懒取圯桥履。",
                "草荒三径掩衡门，旧事相逢不忍论。",
                "两鬓缁尘销岁月，一双蜡屐信乾坤。",
                "湖上雨晴飞落木，与子登临散幽独。",
                "杖藜出郭踏江沙，一笑寻僧看修行。",
                "",
                ""
            ]
        },
        {
            "title": "燕城怀古",
            "content": [
                "广寒宫殿玉为楼，万岁鳌峰压九州。",
                "番国胡僧青鼠帽，天魔宫女彩龙舟。",
                "钩陈苍阙山南拱，太液红桥海北流。",
                "唯有泸沟沟上月，年年鸿雁不胜秋。"
            ]
        },
        {
            "title": "燕子楼同周伯宁赋",
            "content": [
                "宝瑟凝歌绕珠箔，流苏结带黄金索。",
                "翠红香里宿鸳鸯，春风人间无此乐。",
                "杏梁尘暗麝兰篝，黛锁眉峰掩画楼。",
                "灯残枕冷梨云断，秋雨人间无此愁。"
            ]
        },
        {
            "title": "哀吴用晦（其祖月湾先生也）",
            "content": [
                "沧湾俯空寒，老月悬古色。",
                "残花漂断沼，野径绕荒宅。",
                "王珣称短簿，牙笏犹故泽。",
                "文藻遗江山，苍茫暮烟隔。"
            ]
        },
        {
            "title": "左掖门朝退呈吴待制诸公",
            "content": [
                "谬忝金闺籍，联班趋晚朝。",
                "逶迤西上门，窈窕长安桥。",
                "残雪带远树，夕阳在山腰。",
                "不有同袍者，畴能慰寂寥。"
            ]
        },
        {
            "title": "青楼曲刘子雍胡伯清程伯羽同赋（四首）",
            "content": [
                "寒锁妆台粉怯匀，步莲金小不生尘。",
                "径迷花雨莺莺月，枕压梨云燕燕春。",
                "衾剩半床闲翡翠，钗分一股擘麒麟。",
                "玉梅好似郎颜色，只见东风不见人。"
            ]
        },
        {
            "title": "暮春写怀四绝",
            "content": [
                "官筵题就送春诗，簪笔承恩出殿迟。",
                "病目涂鸦不成字，粉笺香墨惜乌丝。"
            ]
        },
        {
            "title": "郊居杂兴（二首）",
            "content": [
                "桃李谩成蹊，茅堂习隐栖。",
                "泉声溪碓急，山色野墙低。",
                "相颔原非燕，围腰底用犀。",
                "不嫌生理拙，抱瓮灌吾畦。¤"
            ]
        },
        {
            "title": "双桐生空井",
            "content": [
                "井上双梧桐，秋风易摇落。",
                "绿叶堕鸣珰，清阴卷重幄。",
                "纹甃生旅葵，银瓶响空索。",
                "疏枝覆乌台，交柯临凤阁。",
                "美人矜容仪，照影伤今昨。",
                "铅华逐波逝，欢赏随年保行客攀辘轳，哀声隔帘箔。"
            ]
        },
        {
            "title": "青楼曲刘子雍胡伯清程伯羽同赋（四首）",
            "content": [
                "画阑落尽绛桃花，依旧寻芳小径斜。",
                "鬓黛压钗金有晕，臂酥凝钏玉无瑕。",
                "三千弱水波清浅，十二巫云树碧遮。",
                "郎马不来春已暮，泪痕香断湿琵琶。¤"
            ]
        },
        {
            "title": "鄱城归舟同何希宪共载剧谈悲歌有感",
            "content": [
                "霜落长河见远洲，天晴归棹喜同舟。",
                "青连碧树山回转，白涌寒砂水倒流。",
                "弓影浮杯疑老病，鸡声牵梦动离愁。",
                "英雄过了前三十，晚景桑榆愧白头。"
            ]
        },
        {
            "title": "义士歌",
            "content": [
                "番阳胡公，字振祖。",
                "当元之季，以义起兵，克复郡治，纪功，授饶州府判。",
                "后从官军转战至浮梁，与敌相拒，粮尽矢绝，义不辱，愤",
                "骂，以身死之。",
                "乡贡蔡渊仲先生为之立传，予作歌以表其节义焉。",
                "至正甲午也。",
                "昆仑昼裂黄河决，京畿地毛白于雪。",
                "鬼母啼秋天雨鱼，武库兵鸣剑飞血。",
                "黄屋播越烟尘张，四海感激思勤王。",
                "鄱阳胡公躯七尺，义旗塞路寒无光。",
                "鸢肩火色万里壮，虎气电目千夫强。",
                "城头阵云压鼙鼓，酾酒椎牛显露布。",
                "破釜沉船晓更征，囊沙壅水宵还渡。",
                "万乘千旟骠骑营，转战直薄浮梁城。",
                "孤军粮尽朝飡草，间道人稀夜煮冰。",
                "铁甲照霜弓影曲，宝刀磨月水痕腥。",
                "旄头芒射前星落，恃勇骁腾身不却。",
                "凄凉马革裹尸归，谁复声名写麟阁。",
                "郡侯纪绩笔如椽，父老相传泪泫然。",
                "三尺荒坟何处是，忠臣后代子孙贤。"
            ]
        },
        {
            "title": "同周伯宁连榻剧谈悲歌有感",
            "content": [
                "醉来拔剑砍珊瑚，懒向侯门更曳裾。",
                "夜半闻鸡眠不着，草堂秋雨读《阴符》。"
            ]
        },
        {
            "title": "秋词",
            "content": [
                "广寒楼阁玉为梁，月里姮娥百宝妆。",
                "流水莫题红叶句，人间天上隔宫墙。"
            ]
        },
        {
            "title": "寄贾文彬巡检",
            "content": [
                "故人为别动经春，野渡维舟送夕曛。",
                "银烛照窗秋听雨，角弓悬壁晚看云。",
                "山城旗影中流见，草阁书声隔岸闻。",
                "江汉茫茫多旧识，犹能俎豆说将军。"
            ]
        },
        {
            "title": "题蔡宗文赵氏谱牒后",
            "content": [
                "苔连椒壁云痕湿，霓旌无色金仙泣。",
                "杏花依旧落胭脂，梁苑凝烟春草碧。",
                "相逢仿佛说前朝，谱牒香遗古锦幖。",
                "前代王孙今老矣，天潢如发际云涛。"
            ]
        },
        {
            "title": "哀赵子常",
            "content": [
                "晨樵歙山青，暮汲歙水渌。",
                "闭户动一纪，守道不干禄。",
                "平生《春秋传》，疑义如割竹。",
                "哀哉青城翁，心丧三年哭。"
            ]
        },
        {
            "title": "寒夜怨",
            "content": [
                "月来愁亦来，心怜月去愁应改。",
                "楼高月转迟，停筝坐倚熏笼待。",
                "月落却成眠，谁知枕冷愁仍在。"
            ]
        },
        {
            "title": "早春呈吴待制",
            "content": [
                "上林春早陌尘香，紫禁觚棱射日光。",
                "新绿御河摇柳黛，小红宫树试桃妆。",
                "山连晓气蟠龙虎，台枕东风忆凤凰。",
                "心折故园幽兴独，寻僧看竹过邻墙。"
            ]
        },
        {
            "title": "汉之季哀故御史余公阙守舒城死节而作",
            "content": [
                "汉之季，洪流何汤汤。",
                "赤子为龙蛇，蔓于汉以淮，割我城邑图不祥。",
                "天子曰嘻予何以奉宗庙，朝群臣，登明堂？曰予近臣御史",
                "阙，咨尔抚师古舒国，阃以外，尔制之。",
                "赐尔三百卫士斧与节，毋黩民，毋究刑，苟附而安，文武",
                "并用礼之经。",
                "臣阙昧死顿首泣，主忧臣辱敢不力。",
                "御史骑马来，万姓泪落喜且悲。",
                "子我涂炭民，汉官威仪今见之。",
                "东市牵牛羊，西市罗酒浆，纷纷列道左，御史下马相扶将",
                "。",
                "谕以天子圣且爱，明见万里外，宵旰不遑食，兵尔饥尔苦",
                "颠沛。",
                "御史虽愚颇知忠与慈，惟尔患难相扶持。",
                "鼓尔鼓，旗尔旗，疾则疾，徐则徐，壮者战守老者居，俾",
                "尔农桑毋夺时。",
                "桑青青，麦茫茫，牛羊走丘墟，御史城上行。",
                "茅屋人家闻读书，以心感人心，敌至辄败不敢窥。",
                "城东啼虎豹，城西啸熊罴。",
                "蕲黄攻始退山越，什什伍伍来相围。",
                "裹疮战城南，吮血战城北，大船小船捍江列。",
                "嗟城中如流鱼，御史奋臂城上呼。",
                "悲风扬，尘沙起，白日无光士争死。",
                "廪无粟，士气衰，朝食城上草，暮煮城下萁，疠疫相枕何",
                "流离。",
                "御史斩爱马，士卒不忍食。",
                "日久援不来，矢尽兵残益危逼。",
                "枭骑死野战，乌鸢衔肉流尸僵。",
                "孤城坐殄瘁，土山地道不可当。",
                "御史诚不德，握手谢父老，尔民多杀伤。",
                "御史登城北面拜，称臣万死无以报陛下，阖室竟与城俱亡",
                "。",
                "楚山苍苍，楚水洋洋，御史之节，功烈显彰。",
                "天之奎壁，地之河岳，人之纲常，千载弗渝。",
                "日月普光，谁能置庙复立社，享尔祀尔百世及天下。"
            ]
        },
        {
            "title": "浔阳行",
            "content": [
                "江头女墙啼野鸟，乱石如垒惊涛呼。",
                "浔阳九派控吴泽，匡阜千峰回楚墟。",
                "当时形胜夸强土，连云宫苑旌旗树。",
                "庾亮楼船赴国仇，黥王版籍归英主。",
                "盛年一去水流东，冠盖繁华处处空。",
                "两岸芦花浸明月，满汀烟树鸣秋风。",
                "古戍何人晚吹笛，客船莫向城边系。",
                "翠袖琵琶梦已寒，青衫易洒天涯泪。"
            ]
        },
        {
            "title": "哀蒋师文（易）",
            "content": [
                "道南万书楼，文藻冠闽土。",
                "早起揭文安，子史深汲古。",
                "束帛贲丘园，高卧守环堵。",
                "便便五经腹，皓首心自苦。"
            ]
        },
        {
            "title": "呈西平侯沐公",
            "content": [
                "股肱竭力定皇都，开国功成与众殊。",
                "玉带朱缨持虎节，翠支金钺护龙车。",
                "秦关柱石风云会，汉室山河日月扶。",
                "惭愧腐儒无补报，得从门下曳长裾。"
            ]
        },
        {
            "title": "田家乐寄张师孟",
            "content": [
                "田家乐，今年庄农好秋作。",
                "蛰龙蜕骨桔槔悬，五谷咸登时雨若。",
                "官家更忧民力疲，公田折布能轻赍。",
                "小姑携筐懒梳洗，拾得绵花如雪肥。",
                "大姑轧轧催机杼，疏帘树影寒蛩语。",
                "鬓云笼雾扬西风，眉月生凉褪秋暑。",
                "山径牛羊下夕墟，萧萧榆柳草堂虚。",
                "野老杖黎邀小酌，诸孙灯火读残书。"
            ]
        },
        {
            "title": "望丹阳郭经杨子桥（二首）",
            "content": [
                "暖风晴日丹阳郭，处处东风是旧游。",
                "记得杏花寒食候，紫箫红袖宿江楼。"
            ]
        },
        {
            "title": "哀傅子初",
            "content": [
                "柴门对青山，茅屋俯流水。",
                "伊吾夜无眠，寒灯堕红蕊。",
                "声名一朝振，车马动闾里。",
                "书台凄暮烟，过客犹仰止。"
            ]
        },
        {
            "title": "经抚河遇雪舟中睡午方起",
            "content": [
                "沙溪风寒飞雪狂，风大不敢开篷窗。",
                "蒙头裹被睡过午，柁底浪急声舂撞。",
                "岸上枫林茅屋小，新年家家无米粜。",
                "土灶作炊烟满船，灰压湿薪蚯蚓叫。",
                "山僮不愔途旅艰，靴绽衣薄双眉攒。",
                "艰难末路乃如此，富贵有梦真邯郸。",
                "却忆琼林侍宫膳，雪花不入黄金殿。",
                "酒上朱颜万国春，花簪乌帽千官宴。",
                "锦笺彩笔赐题诗，仙仗频移出苑迟。",
                "衣惹御香罗袖窄，马蹄归踏杏花泥。"
            ]
        },
        {
            "title": "忆园庐",
            "content": [
                "种园在东皋，草荒瓜蔓长。",
                "日落秋树凉，褰衣独还往。",
                "时逢野老憩，自足田园赏。",
                "沿溪暝忘归，古寺烟钟响。"
            ]
        },
        {
            "title": "寄许永明公冕昆季得夫先生",
            "content": [
                "少年曾共请长缨，云压旄头剑气腥。",
                "诸葛有心扶汉室，包胥无泪哭秦廷。",
                "九鳌夜掞龙沙黑，八骏秋迷鸟道青。",
                "一别关河俱白首，断肠烟树满长停"
            ]
        },
        {
            "title": "暮春写怀四绝",
            "content": [
                "扬州书记鬓苍苍，每向春归欲断肠。",
                "剩欲典衣酤酒饮，风流无复少年狂。"
            ]
        },
        {
            "title": "东湖忆旧简刘子雍胡伯清汪宗彝",
            "content": [
                "萧家巷口花如雾，红粉阑干酒旆斜。",
                "记得少年曾系马，如今无树可啼鸦。"
            ]
        },
        {
            "title": "哀周白士（上清人）",
            "content": [
                "阴洞悬乳泉，石沁古苔峭。",
                "绀粉落秋红，芙蓉澹斜照。",
                "孤吟白日晚，叠嶂玄猿叫。",
                "高怀谁与俦，天风递长啸。"
            ]
        },
        {
            "title": "七夕对月怀蓝明之黄彦美蒋师文先生",
            "content": [
                "碧梧金井生早秋，北斗斜挂银河流。",
                "鹊桥灵车俨若渡，织女有约期牵牛。",
                "古传此事不可诘，五云仿佛闻笙球。",
                "搴衣举酒酹明月，起舞激烈心悠悠。",
                "但恨玉兔捣灵药，不能医此万古之闲愁。",
                "眼看明月年年好，古人逝矣今人老。",
                "今人还是后人哀，绿鬓朱颜岂堪保。",
                "自怜年少心志狂，赤手直欲扳扶桑。",
                "琅玕披腹抉云汉，拟致尧舜垂衣裳。",
                "岂无苍生待霖雨，命与时蹇空昂藏。",
                "弃官归来守乡土，破砚凝尘百无补。",
                "时时引领送飞云，天华当空秋一羽。",
                "今年种豆南山阿，斜日荷锄仍浩歌。",
                "木叶脱落霜露降，时不我延将奈何。",
                "明年拟结溪头屋，乱石环墙种修竹。",
                "扁舟载酒弄沧浪，看雪寻梅剡溪曲。"
            ]
        },
        {
            "title": "次秋日韵奉汝弼叔（二首）",
            "content": [
                "三径归来菊未荒，半凋杨柳弄春凉。",
                "银屏纨扇题秋句，金鸭罗衣换夕香。",
                "老忆风云趋北阙，梦无花月待东墙。",
                "狂游尚记秦楼别，翠袖红绵拭泪行。"
            ]
        },
        {
            "title": "泊瓜洲怀旧寄顾利宾王又新隐居",
            "content": [
                "潮声月色满江船，回首春风十六年。",
                "忆得石桥杨柳巷，珠帘银烛听歌眠。"
            ]
        },
        {
            "title": "承承堂为洪善初题（善初，三洪诸孙也）〗",
            "content": [
                "天狗蚀月岁靖康，血战于野龙玄黄。",
                "神鳌夜泣九渊沸，翠华日薄寒无光。",
                "主忧臣辱誓万死，直以只手支扶桑。",
                "燕山六月雪花大，节旄零落肌肤伤。",
                "关河萧条月色苦，秋风扬沙吹雁行。",
                "子卿归来典属国，茂陵树老愁云荒。",
                "至今勋业昭简册，大书特书遗典章。",
                "承承堂前春昼永，牙笏金鱼堆满床。",
                "芝兰玉树竞娟秀，陶令松菊凝秋荒。",
                "盈缸酿酒介眉寿，槐阴覆阶萱草长。",
                "忠宣盛泽实具美，宜尔子孙宜尔昌。"
            ]
        },
        {
            "title": "东武吟",
            "content": [
                "壮年投笔去，手提三尺棰。",
                "戎衣才至骭，短剑光陆离。",
                "国士每自许，独赖相公知。",
                "解衣衣我寒，推食充我饥。",
                "心怀犬马报，未有涓埃施。",
                "十年在幕府，徒将文墨持。",
                "前星一夜落，天地黯无辉。",
                "功勋都若梦，部曲各分违。",
                "春草门前绿，空遗枥马嘶。",
                "月痕弓尚挂，云影旆犹垂。",
                "霸气风云散，姓名谁复题。",
                "落日将军树，凄凉过客悲。",
                "长哀波浩荡，不尽泪如丝。"
            ]
        },
        {
            "title": "寄徐宗周兼柬杨焕文阮宗泰",
            "content": [
                "李家池头去年别，大风扬沙天欲雪。",
                "赠我鲤鱼三十腮，杨柳穿来带寒血。",
                "今年八月芝山楼，我欲少住君不留。",
                "蹇驴落日冒秋暑，鬓丝汗溢黄尘流。",
                "近过阮公茅屋底，说君沉疴几不起。",
                "九月十月方离床，强健近来差可喜。",
                "相望片云危石山，来往每嫌消息艰。",
                "斯文凋谢少知己，恨不连墙相往还。",
                "却忆少年从义日，闻鸡不眠追祖逖。",
                "杀敌风吹宝剑腥，打围雪压雕鞍湿。",
                "诸葛曾怀汉室忧，包胥亦有秦庭泣。",
                "投老相看海岳清，夙昔患难同离情。",
                "归来庐井有桑梓，拜扫丘墓除榛荆。",
                "传家书在晚还读，负郭田深春自耕。",
                "爱君窗前修竹大，听雨何时对床卧。",
                "却扶藜杖过杨兄，使酒怕渠时骂坐。",
                "气略颇与常人殊，天经地轨谈《阴符》。",
                "黄冈溪头懒垂钓，未央殿前思上书。",
                "功名定有国士报，肝胆好将民瘼苏。",
                "黄金之台一千尺，白日横飞虎生翼。",
                "吕望八十方致身，五十富贵朱买臣。",
                "时来勋业自有待，岂得甘作渔樵人。"
            ]
        },
        {
            "title": "吊晋安将军歌",
            "content": [
                "荔枝城头花簇簇，王孙不归春水绿。",
                "黄金台前烟草荒，伤心独倚青云哭。",
                "泪洒銮江江倒流，楚魂暮咽枫林秋。",
                "蕉黄绿醑湘竹语，岘山石断行人愁。",
                "信陵门下簪缨会，珠履筵前几人在。",
                "军中击鼓夜不眠，珠翠成行鸣剑佩。",
                "王孙王孙真贵人，落笔龙蛇惊鬼神。",
                "千金散士马蹄尽，铁甲昼卧双麒麟。",
                "桑柘阴阴连大路，野市书声晚当户。",
                "部曲凄凉白发稀，甘棠犹指将军树。",
                "玉凫金雁漆镫残，化鹤千年何日还？有酒谁浇赵州土，碧",
                "血化雨苔斑斑。",
                "王孙王孙不可招，仰天击碎青桐瑶。",
                "寸心何处写哀素，江上年年生暮潮。"
            ]
        },
        {
            "title": "经白将军故第",
            "content": [
                "粉墙将暖日，依旧柳条新。",
                "上马台边路，春风无一人。",
                "画梁暗巢雀，绮席委芳尘。",
                "桃李东园夜，余香敛翠颦。"
            ]
        },
        {
            "title": "暮春写怀四绝",
            "content": [
                "晴雪飞绵柳树斜，雨余紫陌净无沙。",
                "春衫日日骑官马，两袖东风看落花。"
            ]
        },
        {
            "title": "经汝弼叔故馆有感而作呈汝尚叔及彦常弟",
            "content": [
                "山馆澹将夕，寒灯对炉熏。",
                "墙阴古梅落，池深芳草春。",
                "疏棂带斜月，连床非昔人。",
                "履綦无往迹，琴册有余尘。",
                "坐感岁时改，心悲文采湮。",
                "缄题不忍写，凄恻泪沾巾。"
            ]
        },
        {
            "title": "郊居杂兴（二首）",
            "content": [
                "风雨行人少，柴门午尚扃。",
                "土花沿砌碧，山果坠枝青。",
                "病眼耽书癖，衰颜托酒醒。",
                "经邦方用武，寂寞抱遗经。"
            ]
        },
        {
            "title": "拜外舅陈公禹谟墓柬陈原辅",
            "content": [
                "贰馆东风忆昔年，笙歌如沸酒如泉。",
                "麒麟锦帐销银烛，孔雀云屏列玳筵。",
                "井塌铜瓶浑卧雨，香阑琼佩已迷烟。",
                "伤心孤冢枫林外，寒食残花堕纸钱。"
            ]
        },
        {
            "title": "桃叶青",
            "content": [
                "桃叶青青杏花吐，楼头吹笙教鹦鹉。",
                "红牙象版按《梁州》，金缕衣裳美人舞。",
                "离情不似月常圆，桃叶青青似去年。",
                "美人不来鹦鹉怨，杏花零落画楼前。"
            ]
        },
        {
            "title": "题夏博士晋王羲之右军像",
            "content": [
                "上东门外胡雏啸，万里尘飞洛阳道。",
                "潜龙东渡晋中兴，群马南浮国重造。",
                "石城巃嵸昔所都，庶事草草嗟良图。",
                "衣冠简傲礼乐废，朝廷放旷君臣疏。",
                "大令平生最超卓，早年门第居台阁。",
                "内史新除典要枢，右军任重参帷幄。",
                "擅场翰墨出神奇，蔡卫钟张早得之。",
                "昼长燕寝森兵卫，日暖鹅群戏墨池。",
                "来禽青李囊盛寄，裹鲊《黄庭》醉后题。",
                "春风三月山阴曲，群彦流觞映修竹。",
                "一时簪冕属高风，百年文藻怀芳?属。",
                "流落斯文慨古今，后代宸聪复购寻。",
                "小字昭陵传玉枕，数行定武抵千金。",
                "忽见画图双眼失，采采丰神惊玉立。",
                "羽扇萧疏晚日晴，乌纱仿佛秋尘袭。",
                "繁华如梦转头非，典午山河几落晖。",
                "唯有凤凰台上月，春风依旧紫箫吹。"
            ]
        },
        {
            "title": "哀高季迪",
            "content": [
                "阖闾门前树，鸟啼华月圆。",
                "诗吟倚楼上，午鼓未成眠。",
                "翠袖添雕鸭，乌丝写粉笺。",
                "每怀经济念，鸾镜感芳年。"
            ]
        }
    ]
}