{
    "dynasty": "明",
    "author": "蔡羽",
    "intro": "",
    "items": [
        {
            "title": "早秋李抑之见过",
            "content": [
                "秋暑旷文典，荒居简冠履。",
                "入门忘形骸，挥座就榻几。",
                "后馆红蕖明，中庭绿阴徙。",
                "风来候香吹，雨过销园绮。",
                "清光共流转，牵裳情未已。"
            ]
        },
        {
            "title": "雨久",
            "content": [
                "雨久客不过，苔花满厅事。",
                "幌虚波交萦，树茂阴飒至。",
                "鸥来狎园薄，邻荒度墙荔。",
                "霁景散林氛，徙幕高明位。"
            ]
        },
        {
            "title": "诸友泛舟石湖还次治平",
            "content": [
                "水气连山霭，晨游夕未穷。",
                "烟中悬涧暝，天畔蹑云空。",
                "新月在潭底，百花燃镜中。",
                "竹房禅榻隐，处处爱山翁。"
            ]
        },
        {
            "title": "怀舍中牡丹",
            "content": [
                "轻薄东风燕子斜，长安有客未还家。",
                "烧灯不是春山夜，对月虚怀旧馆花。",
                "卧处小屏霞寂寞，梦中芳草蝶喧哗。",
                "天涯物候关情极，乘兴思浮碧海搓。"
            ]
        },
        {
            "title": "读治平下院",
            "content": [
                "水房虚绕竹，石壁细生霞。",
                "冬入经深雪，春归尽落花。",
                "涧香来白鸟，草绿斗新茶。",
                "久与交游隔，空疏类佛家。"
            ]
        },
        {
            "title": "由大观亭历观音阁仙释二院并胜因得纵览江上",
            "content": [
                "朱栏控带青璧烟，碧峰浮出丹枫颠。",
                "东方铃铎西方磬，轻霞淡照横江天。",
                "南厓高，北厓俯，群峰奔走如龙虎。",
                "千寻巨石连空来，断处曾经巨灵斧。",
                "天池阔，汤谷长，秋虹万里横苍茫。",
                "渔舟尾挂金连环，鸳鸯飞出蒹葭霜。",
                "浔阳潮有无，白帝在何处？回望吴天雁，南翔又西翥。",
                "孤帆远映青空来，绿树横分半江去。",
                "重沙复岸束复张，鲸鳄横斜失依据。",
                "海月缘沙生，珠子随潮来。",
                "残阳尚悬壁，素魄先临台。",
                "仙家瑶草九月寒，远公石上三花开。",
                "燕子矶头饮牛客，偶来莫使世人猜。",
                "青山对酒谁为主，惟有箫声晚自哀。"
            ]
        },
        {
            "title": "发胥口达包山",
            "content": [
                "秋水连空凫鹜长，沧洲菰米饭初香。",
                "地宽不辨帆来影，云起遥疑石上房。",
                "青壁常含芝草秀，朱包新染橘林霜。",
                "年年佩剑嗟游子，莫笑南山豆尽荒。"
            ]
        },
        {
            "title": "春日思家",
            "content": [
                "经旬不出畏春泥，狼籍风光上苑西。",
                "江柳初摇客未发，山花欲落鸟频啼。",
                "故乡头绪愁中草，野寺栖迟石上梯。",
                "暮色苍然人倚阁，秣陵东去白云低。"
            ]
        },
        {
            "title": "馆中冬夜",
            "content": [
                "灯火青青闭草堂，茶烟犹自搅炉香。",
                "寒宵不尽官城叶，月色偏兼客馆霜。",
                "近阙木鱼传警切，高楼银箭滴愁长。",
                "公车射覆虚迟晚，方朔何须粟半囊。"
            ]
        },
        {
            "title": "引奏后即事（八首）",
            "content": [
                "琼树花间金凤翘，红鞍绿辔马头骄。",
                "当朝戚里多豪贵，惟有何郎早插貂。"
            ]
        },
        {
            "title": "早春（二首）",
            "content": [
                "茅屋开门缘涧阿，屋前梅树石田多。",
                "孤村雪后花初见，正月湖南冻未和。",
                "两寄陇头书未转，近来官阁兴如何。",
                "青霞日出天鸡早，错引游人入薜萝。¤"
            ]
        },
        {
            "title": "村舍",
            "content": [
                "春水明沙鸟，斜阳铺绿茸。",
                "墟远笛声乱，峰高霞影重。",
                "饮谋青涧竹，坐记碧坛松。",
                "莫道山中静，莺啼树树浓。"
            ]
        },
        {
            "title": "诸友次高座寺",
            "content": [
                "城南诸佛宇，各自古烟霞。",
                "十步一金磬，高台自雨花。",
                "帝城云物瑞，江表士风嘉。",
                "醉爱枫林暮，停车傍狭斜。"
            ]
        },
        {
            "title": "新涨",
            "content": [
                "今年春涨早，潮已入青溪。",
                "绿浸深宫柳，香销上苑泥。",
                "月中思锦缆，烛下望金堤。",
                "商女能联桨，秦淮夜唱齐。"
            ]
        },
        {
            "title": "川上",
            "content": [
                "繁华一夜雨，寂寞满川萍。",
                "暖气归杨柳，春声乱乳莺。",
                "玉门千里恨，锦字去年情。",
                "镜里双蓬鬓，应添雪数茎。"
            ]
        },
        {
            "title": "答陈石亭殿讲见寄",
            "content": [
                "梨花半白柳丝丝，独立江头有所思。",
                "客倦难成春草句，天长传得玉堂诗。",
                "香从青琐封题久，露待蔷薇盥洗迟。",
                "珍重故人湖海念，梦魂连夕凤凰池。"
            ]
        },
        {
            "title": "捣衣篇",
            "content": [
                "夜迢迢，草白露，寒衣未曾絮。",
                "碧杵白玉床，桂花新水香，长廊曳屟踏月光。",
                "莎鸡出户萤入房，金井梧桐生夜凉。",
                "凉风起，声转促，绣阁琼窗灭红烛。",
                "凄凄玉关情，秋来乱心曲。",
                "乱心曲，其奈何？银河咫尺愁风波，何况桑乾道路多。"
            ]
        },
        {
            "title": "引奏后即事（八首）",
            "content": [
                "千门花柳转枫宸，百和香中过辇尘。",
                "银箭忽从天上落，六宫仙子听时辰。"
            ]
        },
        {
            "title": "送中川老先生朝贺",
            "content": [
                "苍龙殊喜映前光，学士含香拜玉皇。",
                "九庙庆成崇宝祐，万年枝茂发灵祥。",
                "华封不阻崆峒祝，仙宴欣沾芍药方。",
                "典学古来求正士，桓荣端合领春坊。"
            ]
        },
        {
            "title": "春夜别友人",
            "content": [
                "晚山横酒马蹄轻，寂寂都门独听莺。",
                "阁上花枝惊梦短，雨中春草伴愁生。",
                "江穷吴楚东流壮，曲尽巴渝双烛明。",
                "不是新年无柳折，长条留取系离情。"
            ]
        },
        {
            "title": "与陆无蹇宿资庆寺",
            "content": [
                "空壁闻啼鸟，云深冷石房。",
                "春随落花去，人自采茶忙。",
                "叶暗翻经室，泉虚点《易》床。",
                "陆郎谿壑主，假榻久何妨。"
            ]
        },
        {
            "title": "秋日西郊",
            "content": [
                "落木碧空远，秋辉半壁斜。",
                "游车停细草，飞盖带余霞。",
                "水阔烟钟暝，鸦归省树哗。",
                "长安捣衣急，秉烛傍谁家？"
            ]
        },
        {
            "title": "寄陆甥宜俯",
            "content": [
                "汝去吾庐冷，空庭绿藓生。",
                "春泥活蕙草，朝雨听鸧鹒。",
                "老树新花洁，疏弦古调清。",
                "无书报时事，独酌破愁城。"
            ]
        },
        {
            "title": "由南峰入天池",
            "content": [
                "入谷也须缘涧道，乘高忽又度虚岑。",
                "参差石势云行细，寂寞禅关树锁深。",
                "春日绮罗偏映水，江南樱笋自成林。",
                "十年不到天池寺，南北峰头费远寻。"
            ]
        },
        {
            "title": "天界寺",
            "content": [
                "秋晨慕虚览，梵宇谢埃郁。",
                "前垅未及逾，中林庶款述。",
                "入门蹑飕嵒，循隩多扃坰。",
                "紫院阴霞兴，瑶阶锦苔出。",
                "问柏知僧年，藉花荫佛日。",
                "昼憩夕忘返，神恬形寡役。",
                "忏往坐独冥，玩空尘徐拂。",
                "终寓岂不欢，旋舆未能释。"
            ]
        },
        {
            "title": "别寓馆",
            "content": [
                "郎官宅里旧帘栊，莺燕频来认主翁。",
                "霜月寄情淮水上，烟花迷客秣陵东。",
                "梁园倦后思家切，瀼里闲多卜馆同。",
                "松菊未荒谁为理，先将栽灌教儿童。"
            ]
        },
        {
            "title": "秋泉（二首）",
            "content": [
                "金门白日开，行人乱如蚁。",
                "不得公卿怜，何由取青紫。",
                "本乏入幕才，岂能令公喜。",
                "但抚千秋弦，一奏磻溪水。"
            ]
        },
        {
            "title": "春尽还山中",
            "content": [
                "山雾忽深黑，柴门寂不喧。",
                "春寒逼短褐，朝雨压孤村。",
                "粉蝶愁花信，香罗积酒痕。",
                "清明看又过，桃李独无言。"
            ]
        },
        {
            "title": "春日鸡鸣寺",
            "content": [
                "江南杨柳空青青，江边路好无人行。",
                "不知烂熳花何处，空听嘤嘤竹里声。",
                "钟山王气连宫禁，台城佳树郁春晴。",
                "独领风烟无饮兴，晚来吹笛最分明。"
            ]
        },
        {
            "title": "北门晓行",
            "content": [
                "烛下银塘流水长，马前山色晓苍苍。",
                "朱楼未灭明河影，碧城已动晨曦光。",
                "鸡唱悠悠度禁邸，萤飞点点刺衣裳。",
                "三年游子离乡思，阊阖门高露早凉。"
            ]
        },
        {
            "title": "经主第（二首）",
            "content": [
                "草入行宫绿，花开旧馆红。",
                "金枝香渐远，玉辇恨无穷。",
                "涧已无脂到，山犹妒黛工。",
                "丛丛原上蝶，留客立东风。¤"
            ]
        },
        {
            "title": "立秋日客去与启之静坐",
            "content": [
                "蝉噪乘凉江雨轻，芙蓉沼上午阴生。",
                "东家树影屏间绿，北涧泉声云外清。",
                "屐齿乍临惊梦破，苔痕新长与阶平。",
                "汉庭侍从今虚旷，不是文园懒送迎。"
            ]
        },
        {
            "title": "清明日张月鹿至",
            "content": [
                "鸡声东傍禁城隅，官舍青青系白驹。",
                "上苑花枝淹旧雨，御沟杨柳发前湖。",
                "风光未判春多少，弦管难明恨有无。",
                "绿草渐高堤渐没，凭君推牖瞰鸥凫。"
            ]
        },
        {
            "title": "姑苏台",
            "content": [
                "夜有昃题月，朝有出栋云。",
                "高台伫歌舞，罗绮何纷纷。",
                "吴月常从越山起，越花却种吴宫里。",
                "眼前不尽西子欢，安用穷观三百里。",
                "兴亡不自由，春草生铜沟。",
                "惟有横山色，空带蛾眉羞。",
                "杏魂想像朝云庙，绿泥绣断金燕头。",
                "朝云灭，金燕冷，夕阳满地青枫影。"
            ]
        },
        {
            "title": "秋日越来溪",
            "content": [
                "十里横山带藕塘，鸡声溪上晓苍苍。",
                "青蛾悄映荷花日，属玉群飞菰米香。",
                "吴苑楼台今古壮，越城箫鼓水云长。",
                "范园最是秋光美，甘菊留人不论觞。"
            ]
        },
        {
            "title": "钱孔周席上话文衡山王履吉金元宾",
            "content": [
                "契阔多忧思，欢然集桑梓。",
                "执手念离别，别离何年始。",
                "校书石渠阁，反顾若脱屣。",
                "系马亲昵门，合尊城东里。",
                "款曲输素怀，次第问发齿。",
                "锦瑟未及弹，怨歌中觞起。",
                "怨歌何所陈，怨此梦寐人。",
                "出门即天涯，慌惚难相亲。"
            ]
        },
        {
            "title": "张膳部席上",
            "content": [
                "官舍回深巷，频来识苑墙。",
                "缓吟春草秀，静语晚卮香。",
                "沙柳初藏鹊，溪云复满堂。",
                "官桥红烛散，惊动宿鸳鸯。"
            ]
        },
        {
            "title": "登缥缈峰绝顶",
            "content": [
                "莫讶登高不用扶，手招鸾鹤兴如何。",
                "环来岛屿人间小，侧去阳乌寒色多。",
                "岩下雨来浮碧霭，杖头霞去落苍波。",
                "千年石上仙人迹，为问王乔几度过。"
            ]
        },
        {
            "title": "玉河桥晓行",
            "content": [
                "太液新波出建章，辘轳声近想宫墙。",
                "残星拂树天桥净，隔岸啼莺禁御长。",
                "紫气凝香开北极，苍龙乘日起东方。",
                "君王垂拱临朝蚤，银烛光中散鹭行。"
            ]
        },
        {
            "title": "雪后南泛宿潘氏",
            "content": [
                "黄芦萧萧寒，草短日光白。",
                "有客弄烟绮，独挂沧江席。",
                "起披楞伽雪，忽见茶磨脊。",
                "蓬莱白银宫，宛转在几格。",
                "天华动物表，霁色澄川陌。",
                "鹤立千年松，练挂一片石。",
                "古厓屏风青，冰壶金鲤赤。",
                "鸡鸣枫树林，马度梅花驿。",
                "茫茫五湖间，未见范蠡宅。",
                "悲歌对尊酒，浮生苦行役。"
            ]
        },
        {
            "title": "引奏后即事（八首）",
            "content": [
                "金华筵罢退从容，小仗穿花听午钟。",
                "五色伞中黄帕幂，大官初进紫驼峰。"
            ]
        },
        {
            "title": "游子",
            "content": [
                "欲陈君未喻，奈此绕树乌。",
                "天凉白日匿，霜落黄草枯。",
                "哀商座中激，急切倾名都。",
                "吕望未适周，百里长处虞。",
                "草草羁旅间，空自怀区区。",
                "扪虱上东门，未敢论贤愚。"
            ]
        },
        {
            "title": "赴朝阳门望禁中",
            "content": [
                "镐京元是旧封疆，紫禁重重锁未央。",
                "画角常吹城上月，羽林犹宿殿前霜。",
                "陂塘潋滟天渠远，观阁玲珑苑树长。",
                "钟鼎馨香河海晏，玄圭终古颂天王。"
            ]
        },
        {
            "title": "秋日山中",
            "content": [
                "苍山抱江长，秋气日夕清。",
                "古阁浮空濛，猿啸阴风生。",
                "石房俱玲珑，出入烟雾轻。",
                "花从潭心发，松向琴中鸣。",
                "林开乐游苑，日落白下城。",
                "有约暮不来，眺望伤我情。"
            ]
        },
        {
            "title": "引奏后即事（八首）",
            "content": [
                "碧鸡朱鹭羽毛鲜，小殿芙蓉贴水圆。",
                "昨夜百花风信急，御沟新藻有红泉。"
            ]
        },
        {
            "title": "题鸡鸣山房",
            "content": [
                "山浮寒碧水浮花，石壁苍苍竹树斜。",
                "爱尔玉京秋色好，白云头上看人家。"
            ]
        },
        {
            "title": "朝阳",
            "content": [
                "夜户集虫声，朝曦布林影。",
                "登高伐丛漆，乘凉出墟井。",
                "云端开丹笈，松下幂金鼎。",
                "寒士无相猜，热客不吾省。",
                "遐宇流绝辉，千岩结昼暝。",
                "缓颊松绮闲，无心念朝请。"
            ]
        },
        {
            "title": "阙下咏雪（二首）",
            "content": [
                "寒光逼四隅，瑞气满皇都。",
                "素女开金镜，游人在玉壶。",
                "蓬莱驾白凤，汤殿浴霜凫。",
                "别有藏香室，红烟傍碧衢。"
            ]
        },
        {
            "title": "上巳日端居",
            "content": [
                "处处秾花映水明，水边花气郁龙城。",
                "烟霞尽在山头寺，罗绮偏围竹里莺。",
                "帝里韶光春酒倦，天涯绿草客魂惊。",
                "风尘最苦长干道，翻觉端居有胜情。"
            ]
        },
        {
            "title": "暮春山居",
            "content": [
                "斜廊下塔影，半岭送湖光。",
                "红雾花藏岛，寒泉竹隐房。",
                "空虚时堕翠，寂寞自生香。",
                "客过苍苔合，翻经日渐长。"
            ]
        },
        {
            "title": "徐公子东园",
            "content": [
                "座敛钟山翠，城虚白下潮。",
                "鸟啼花坞杂，磴转洞门遥。",
                "傍水邀明月，停杯待玉箫。",
                "月出客已醉，箫声空自娇。"
            ]
        },
        {
            "title": "新春旅怀报东桥中丞",
            "content": [
                "门径斜斜一半荒，钟山终日抱茅堂。",
                "春寒尚苦莺声涩，雪水新生鱼藻香。",
                "白鸟寄书三月到，青崖归梦十洲长。",
                "故人惟有逋翁近，未得篮舆探锦囊。"
            ]
        },
        {
            "title": "寓别徐东园",
            "content": [
                "华裾偏喜狎轻鸥，略去形骸趣更幽。",
                "地底新开沧海脉，山头曾见凤凰游。",
                "红泉送酒穿松去，绿藻浮花过槛流。",
                "莫道西园容易遍，紫霞中自有丹丘。"
            ]
        },
        {
            "title": "金陵寓楼有怀（三首）",
            "content": [
                "今夜天正寒，机杼声不绝。",
                "辛勤锦中字，犹诉当年别。",
                "哀鸿附冥汉，潜颖泣玄穴。",
                "抚物情不平，履霜心屡折。",
                "杪岁客不还，空然衣百结。",
                "如何箕斗间，三星转明灭。¤"
            ]
        },
        {
            "title": "怀钱野亭",
            "content": [
                "啼鸟过桥去，清溪入径长。",
                "花藏露榭绿，桐隐夏房香。",
                "静识亡羊理，闲悲斗蚁忙。",
                "小山丛桂底，日检羡门方。"
            ]
        },
        {
            "title": "徙幕府同仲先",
            "content": [
                "府邸开平台，松轩转萋绿。",
                "四术多朱光，闲房静相属。",
                "余业倏朝依，子怀喜夕笃。",
                "深居若无人，阅暑不知酷。",
                "晚葵敷余霞，新莲摘青玉。",
                "风清客襟开，月来琴柱促。",
                "寂寂方丈间，超然出尘俗。",
                "长令形迹忘，奚用事溪谷。"
            ]
        },
        {
            "title": "公事后禁门（三首）",
            "content": [
                "绀宇环天第，青苔琐汉宫。",
                "翠华雕辇去，露榭舞衣空。",
                "风散琼林绮，花流温沼红。",
                "玉人抱银钥，羽校列云中。¤"
            ]
        },
        {
            "title": "虎丘退居集友人",
            "content": [
                "槛外斜吴苑，林间促羽觞。",
                "池花摇暑净，泉韵杂松凉。",
                "念别经时久，重来笑客忙。",
                "小吴轩里月，临发恋清光。"
            ]
        },
        {
            "title": "冬日寄诸昆",
            "content": [
                "理书烘日映窗纱，雁字横空忽又斜。",
                "海上碧桃逢雪采，江南卢橘遍村花。",
                "湖乡晚喜银鱼贱，霜阁朝留红叶遮。",
                "腊近家家炊曲米，何人骑马独天涯。"
            ]
        },
        {
            "title": "公事后禁门（三首）",
            "content": [
                "碧霭凝金瓦，沧波到玉津。",
                "蓬莱云叆叇，玄圃石嶙峋。",
                "内祝开香殿，天花捧御真。",
                "丰宫太皇业，温树万年春。"
            ]
        },
        {
            "title": "徐锦衣西园见招日者不赴既而有谈其胜者为赋",
            "content": [
                "玉树新花次第红，云霞生处隐房栊。",
                "青山尽在朱帘里，白鸟翻飞画槛中。",
                "果见仙家开福地，谁云倒景复虚空。",
                "彤弓世远多华胄，雅素如公迥不同。",
                "",
                ""
            ]
        },
        {
            "title": "江上晚来山",
            "content": [
                "江上晚来山，宛似五湖绿。",
                "我行霜尚繁，已听莺出谷。",
                "三岁桃李花，天涯一何促。",
                "非乏箜篌声，不解秦人曲。",
                "长裾畏风尘，握粟厌童仆。",
                "携手会稽云，扁舟未为速。"
            ]
        },
        {
            "title": "九月十四日集东麓亭",
            "content": [
                "凉风飒江介，云日弥城邑。",
                "玄宫冠隆坻，爽林秋气裛。",
                "右瞰灵波长，左拱朝寺袭。",
                "红兰委神皋，华薄冒原隰。",
                "晨往苦夕归，孤怀忌群集。",
                "卑枝迕高盖，促席妨长什。",
                "雅投幽翰期，讵宜悲丝泣。",
                "顿辔东轩中，缓带曲阿级。",
                "松游翠阴重，桂动香露湿。",
                "槛高睇营营，巢返听戢戢。",
                "托身本难稽，超景嗟未及。",
                "临发耽须臾，青骊解还絷。"
            ]
        },
        {
            "title": "引奏后即事（八首）",
            "content": [
                "金水荷花接绮轩，石渠银钥掌中阍。",
                "西昆学士封麻晚，斜日犹开左阙门。"
            ]
        },
        {
            "title": "归云亭",
            "content": [
                "寻幽坐翠微，岚气湿人衣。",
                "日暮高亭上，云归僧未归。"
            ]
        },
        {
            "title": "郊坛",
            "content": [
                "辇道风清碧野平，紫烟常自锁南城。",
                "行宫岁幸乘龙近，仙侣朝来学凤鸣。",
                "小殿沉香金气郁，圆丘芳草玉华清。",
                "祠官记得天行处，万烛光中候佩声。"
            ]
        },
        {
            "title": "引奏后即事（八首）",
            "content": [
                "珠帘绿缬紫葳蕤，小凤头轩花下移。",
                "长信宫前宣使急，平阳促马赴瑶池。"
            ]
        },
        {
            "title": "秋日",
            "content": [
                "下阪人离峤，朝原鸟厉空。",
                "江辉混远碧，林影间疏红。",
                "竹宇新开小，花房旧访同。",
                "青崖有石髓，杖策向穹窿。"
            ]
        },
        {
            "title": "花村草堂为李子原承歌",
            "content": [
                "新河渺渺枫桥浦，百花丛中有香土。",
                "书生卜馆面西山，十里青溪抱东户。",
                "青溪抱东户，水鸟群无数。",
                "前朝胜境开华洲，今代书声读芳杜。",
                "南峰高，北峰俯，日日飞云挂窗庑。",
                "上沙水，下沙土，翠波粼粼织成组。",
                "我昔投宿堂背楼，前村夜过清明雨。",
                "千岩发彩流朝霞，茂苑腾光荡碧宇。",
                "樱笋烟笼文藻轩，幹緌岸送楼船鼓。",
                "飞梁画槛盘彩虹，菡萏湖边女摇橹。",
                "宵长忽递寒山钟，月落犹挥石床麈。",
                "十年不上李子堂，金陵城边话江浒。",
                "徒令风景形梦寐，何由复作花前舞？题诗先寄花村主。"
            ]
        },
        {
            "title": "引奏后即事（八首）",
            "content": [
                "林开沄鹊绿烟销，月挂珊瑚树影高。",
                "阆苑风清仙曲妙，西王连日进蟠桃。"
            ]
        },
        {
            "title": "秋泉（二首）",
            "content": [
                "予爱秋泉清，况傍岩花滴。",
                "鱼游日光中，倒见潭上壁。",
                "安得无机人，同坐相浣涤。",
                "白术朝露香，紫芝秋霞熟。",
                "石上琼瑶花，采来不盈掬。",
                "道人开石门，悠然在深竹。¤"
            ]
        },
        {
            "title": "初春南城",
            "content": [
                "绿霭遥生竹里厨，山光难得上衣裾。",
                "篮舆出郭青溪暖，茶灶投僧碧馆虚。",
                "云石细寻泉涌处，松杉常似雪消初。",
                "仙人馈得金壶汁，说法堂高好漫书。"
            ]
        },
        {
            "title": "采薇（二首）",
            "content": [
                "采采中阿薇，终日不成束。",
                "越乡无的音，日暮乱心曲。",
                "饥乌啼我旁，忽复止渠屋。",
                "延伫恶昼长，梦见恶夜促。",
                "梦见犹平生，人言讵可凭。",
                "去服一何馨，爱言藏新縢。"
            ]
        },
        {
            "title": "春日徐氏东园（二首）",
            "content": [
                "入洞多门户，乘高野望饶。",
                "花栏依曲磴，潭水接流潮。",
                "院院游难尽，莺莺听转娇。",
                "屏间有弦管，待月辄通宵。¤"
            ]
        },
        {
            "title": "经主第（二首）",
            "content": [
                "古甃苍苔断，寒渠碧瓦深。",
                "燕颃犹掠镜，草缬尚同心。",
                "有井分宫路，无尘接禁林。",
                "百年恩泽尽，惆怅沁园阴。"
            ]
        },
        {
            "title": "蛱蝶篇",
            "content": [
                "西园蝶，丛丛映花叶。",
                "十五佳人二八妾，鸳鸯带长芳草贴。",
                "妾面如花步轻捷，粉蝶纷纷上眉颊。",
                "长安踏青天气和，千丛万丛情绪多。",
                "蹴得游丝落钗翠，牵来草露湿衣罗。",
                "游丝乱，草露长，美人欲行空断肠。",
                "绿潭紫涧回花房，银钱琐碎杂柘黄。",
                "飞入桃李花，落地亦成香。",
                "花落留胭脂，蝶香无断时。",
                "相邀入罗扇，起舞颦蛾眉。",
                "蛾眉转低草转碧，日暮江天欲何适。",
                "梁园应有未归人，章台岂少思家客。",
                "思家未归春已残，悠悠蛱蝶空合欢，芳草年年成永叹。"
            ]
        },
        {
            "title": "采薇（二首）",
            "content": [
                "采薇南山下，忽忆千里人。",
                "岂无临歧言，一别今几春。",
                "旧交容易新，新交容易亲。",
                "缄书重复启，曲折情难陈。",
                "勿陈逢彼怒，人心不逮故。",
                "愿言秉子德，千秋爱贞素。¤"
            ]
        },
        {
            "title": "吴门夏日",
            "content": [
                "邗沟风动水萍开，暖日游丝覆酒杯。",
                "吴越旌旗二千载，落霞多处一登台。"
            ]
        },
        {
            "title": "尊中有明月歌",
            "content": [
                "尊中有明月，琴上有素弦。",
                "美人能弹客能饮，玉壶正傍花枝边。",
                "皓齿对婵娟，清辉相共怜。",
                "红颜笑桃李，独立无比妍。",
                "月不常圆花易落，蛾眉却怕秋霜薄。",
                "良会难，须行乐，为君高歌劝君酌。",
                "酌未终，歌转哀，金壶银箭急相催。",
                "春光今夕争时刻，倾尽车渠三百杯。"
            ]
        },
        {
            "title": "思田园（三首）",
            "content": [
                "旅徒何嚣嚣，频年弃坟墓。",
                "秋迈望春归，冬尽悲秋度。",
                "三见王官麦，长吟白亭树。",
                "青青岩上条，已蔽岩前路。",
                "伥伥东游子，何时复西顾。",
                "秋霜落明镜，朱颜不逮故。"
            ]
        },
        {
            "title": "大驾北还",
            "content": [
                "銮舆北渡五云移，亲听铙歌海上吹。",
                "黄道香风鸣宝铰，翠华秋日到瑶池。",
                "千官喜得金门诏，南国新传赤雁诗。",
                "六郡良家齐解甲，驺虞旗卷犒王师。"
            ]
        },
        {
            "title": "怀履约",
            "content": [
                "载酒寻萧寺，风烟古越城。",
                "竹房穿月冷，葛屦照霜清。",
                "溪上叮咛别，歌中慷慨情。",
                "如余空自老，念子蚤峥嵘。"
            ]
        },
        {
            "title": "扇",
            "content": [
                "谁家纨扇碧，旧画网虫昏。",
                "侍宠曾羞日，承宣不避暄。",
                "月轮空自妒，秋思已难言。",
                "错认桃花影，班姬点泪痕。"
            ]
        },
        {
            "title": "上巳寄文子徵仲",
            "content": [
                "杨柳成丝二月残，阖闾城外路漫漫。",
                "空余夜月琴中语，添得年华镜里看。",
                "送客汀洲芦笋绿，倚楼风雨杏花寒。",
                "故人东阁多情思，独咏《兰亭》兴未阑。"
            ]
        },
        {
            "title": "思田园（三首）",
            "content": [
                "园田二三月，不尽花枝烟。",
                "青村对鸣鸠，茅屋下寒泉。",
                "蒸茶复刈麦，俱及谷雨前。",
                "盈盈斯螽股，采采柔桑钱。",
                "岩居远朝列，云卧隔市廛。",
                "迩来多行役，裘敝不得旋。¤"
            ]
        },
        {
            "title": "秋千怨",
            "content": [
                "丹楯朱千傍花砌，青丝流苏两头系。",
                "葡萄结束相思带，玉钗斜挽盘龙髻。",
                "对对来寻花下绳，双双去作云间戏。",
                "难销寂寂玉楼情，可惜青青芳草地。",
                "玉楼易断肠，芳草令心乱。",
                "空上秋千架，春愁未曾断。"
            ]
        },
        {
            "title": "清凉台",
            "content": [
                "清凉寺里清凉台，交岩互磴青崔嵬。",
                "扬子江边白鹭洲，白云红叶长悠悠。",
                "都门莲已落，蝉声满城郭。",
                "跻跳丹霞端，乾坤忽开拓。",
                "霸陵黄屋翔青云，钟山紫气何纷纷。",
                "秦淮水接建章宫，铜沟亦与寒潮通。",
                "层楼累阁分朱邸，主第侯家相对起。",
                "琼台砌断金沙路，秋千亦在青槐里。",
                "翡翠常衔苏合香，鸳鸯只浴胭脂水。",
                "繁华转伤心，今古多升沉。",
                "六代既冥漠，南唐亦安寻。",
                "水晶宫殿野棠开，千门万户生秋阴。",
                "四望何茫然，忽建城头羽。",
                "帆从采石来，烟分历阳树。",
                "遥川动霁景，碧草灭江渡。",
                "衔杯不尽江南情，与君仗剑歌升平。"
            ]
        },
        {
            "title": "斋宿",
            "content": [
                "驿使催乾鹊，斋居废晓眠。",
                "霜笼官道月，木罩故宫烟。",
                "朱邸闻鸡早，银潢度马坚。",
                "天河光未灭，正挂玉楼前。"
            ]
        },
        {
            "title": "思田园（三首）",
            "content": [
                "南方树艺早，嘉蔬当及时。",
                "王官凿冰罢，忽起田园思。",
                "东郊织台笠，西郭编茅茨。",
                "田家不辛苦，衣食当待谁。",
                "曳裾京华尘，徒自欻四支。",
                "三江绿烟起，何日伫杖藜。¤"
            ]
        },
        {
            "title": "赠华子中甫",
            "content": [
                "爱我岩下云，且避秋阳赤。",
                "潭空天镜寒，风过蕙光碧。",
                "松竹长遮天，相逢但挂帻。",
                "山曛猿欲啼，为子扫片石。"
            ]
        },
        {
            "title": "金陵寓楼有怀（三首）",
            "content": [
                "赋命难努力，贫贱非空疏。",
                "朝为梓人栎，夕作周庙玙。",
                "朱颜朗高步，黄发日曳裾。",
                "出处虽由天，工拙取自予。",
                "菊松老荒径，鸡犬守旧墟。",
                "莫信关门人，临去犹著书。"
            ]
        },
        {
            "title": "暮春",
            "content": [
                "万里月当户，邮亭花满枝。",
                "行人花下发，短笛月中吹。",
                "坐觉春光损，频惊斗柄移。",
                "天边芳草绿，愁绪细如丝。"
            ]
        },
        {
            "title": "毛督经浣亭官舍芍药",
            "content": [
                "昼静绿阴匝，微风满院芬。",
                "红栏昨夜雨，碧馆见朝云。",
                "春杳鸟空怨，暖多花易醺。",
                "须烦紫丝帐，遮护到斜曛。"
            ]
        },
        {
            "title": "所怀",
            "content": [
                "园繁鸟不绝，花落香犹清。",
                "去旆难仿佛，归帆空月明。",
                "寄书知雁晚，解缆记潮生。",
                "只在湘江畔，谁通畴昔情。"
            ]
        },
        {
            "title": "五月",
            "content": [
                "溪上莺啼绿树浓，溪前楼阁水云中。",
                "江南角黍梅时雨，扇底冰盘午簟风。",
                "麈尾静还生绿霭，頠纹浑欲下青空。",
                "佳期正与端阳近，莫怪榴花别样红。"
            ]
        },
        {
            "title": "公事后禁门（三首）",
            "content": [
                "龙輴金铺丽，蜚廉贝阙县。",
                "燕藏朱户网，花隔绮疏烟。",
                "刻漏虚银箭，宫槐积翠钱。",
                "瑶台夜夜月，不复妒婵娟。¤"
            ]
        },
        {
            "title": "桑乾河",
            "content": [
                "桑乾八月寒，胡中射生早。",
                "弯弧决封牛，群氐醉眠草。",
                "白登山头熊夜啾，胡人火猎无时休。",
                "并州小儿惯厮杀，夜半窃得丁零头。",
                "左手接飞鸢，右手挟双矛。",
                "马上吹胡笳，扬鞭入朔州。",
                "嫖姚帐前交首级，但问几颗能封侯。",
                "吁嗟！死士在边不用忧。"
            ]
        },
        {
            "title": "山晚忆陆子远沈明卿十二韵",
            "content": [
                "初冬天未寒，雨过林光接。",
                "丹柽拥青厓，重重间云叶。",
                "古木猿垂条，山城鸟归堞。",
                "阡陌俱悬黄，凫葵已落荚。",
                "鸿雁护水田，霜皋喜初涉。",
                "拟过孙登巢，将询谢公屟。",
                "沙明月欲生，酒清未同歃。",
                "安得二三子，松下听缓颊。",
                "金阙烟际来，蓬莱镜中叠。",
                "暝钟逾岭长，岚阴向晚怯。",
                "行曳碧涧端，眠与白云贴。",
                "山空瑟不鸣，涧下谷风猎。"
            ]
        },
        {
            "title": "春日徐氏东园（二首）",
            "content": [
                "春来濯酒卮，公子燕园池。",
                "出洞因花久，归程为月迟。",
                "已怜新粉薄，莫信晚风吹。",
                "渌水雕栏里，游丝树树垂。"
            ]
        },
        {
            "title": "灯夕汤子重席上",
            "content": [
                "美景忘游宴，珠灯多夜光。",
                "春城绣户月，罗袜画桥霜。",
                "鸣马客先发，谁家欢未央。",
                "吴宫星未落，醉里笛声长。"
            ]
        },
        {
            "title": "野兴",
            "content": [
                "落日爱人影，鸟鸣山谷长。",
                "逢僧溪上月，饮客竹间床。",
                "得雨瓜先落，迎霜橘早香。",
                "开门三万顷，随意饮沧浪。"
            ]
        },
        {
            "title": "静海寺佛阁",
            "content": [
                "夜宿犹依白鹭洲，朝游忽到古城头。",
                "江声不为行人伫，山色常含往代愁。",
                "叶下碧栏萧走晚，马嘶红苑北门秋。",
                "风流总是周南客，看海衔杯一倚楼。"
            ]
        },
        {
            "title": "春去",
            "content": [
                "萍藻经春高石床，水亭终日柳花香。",
                "坐忘屋里青山近，卧起天涯绿草长。",
                "楚国登楼空作赋，梁园啼鸟苦思乡。",
                "东栏芍药三年别，谁护西湖夜雨狂。"
            ]
        },
        {
            "title": "积晦",
            "content": [
                "积晦衾常薄，初暄花亦希。",
                "蛟潭生润气，汀树挂寒辉。",
                "倚杖白鸥起，罢琴黄叶飞。",
                "柴门临涧道，踪迹太幽微。"
            ]
        },
        {
            "title": "金陵寓楼有怀（三首）",
            "content": [
                "皓魄盈中天，松桂俱含凄。",
                "江神弄水碧，海岸啼天鸡。",
                "弦促黄金屋，妾怨白玉闺。",
                "虞卿已失赵，宁戚犹恋齐。",
                "朝驱畏太行，夕鞚忧盘溪。",
                "岂为一囊粟，与世聊滑稽。¤"
            ]
        },
        {
            "title": "见杏花怀吴下门生",
            "content": [
                "偶拈如意话天涯，不道春风到杏花。",
                "朝雨似迎新燕子，江村稀见野人家。",
                "忙中寒食三年客，雪后音书两鬓华。",
                "岂是草《玄》耽寂寞，欲将文字问侯芭。"
            ]
        },
        {
            "title": "早春（二首）",
            "content": [
                "上日风清烟霭收，长洲新水绿悠悠。",
                "春回树色流莺乱，寒入花枝翡翠愁。",
                "吴地月明人倚棹，江村笛好晚登楼。",
                "归鸿不待天涯暖，早折红梅寄陇头。"
            ]
        },
        {
            "title": "秋日",
            "content": [
                "清秋山色净帘栊，八月芙蓉满镜中。",
                "醉任陇云连海绿，愁禁枫叶接天红。",
                "养鱼好伴鸱夷子，饮水无如桑苎翁。",
                "江上美人期不到，吹箫独自向虚空。"
            ]
        },
        {
            "title": "秋日",
            "content": [
                "枫疏映天远，草蔓护门深。",
                "砌亦朱华冒，帘常绿藓侵。",
                "园香三夜雨，雁过一城砧。",
                "已畏洞庭晚，休添楚客吟。"
            ]
        },
        {
            "title": "夏景",
            "content": [
                "树色分青涧，峰阴转绿池。",
                "岸明荷散绮，枝亚果垂脂。",
                "扫石方无事，停琴欲待谁。",
                "相思隔芳草，酒畔有黄鹂。"
            ]
        },
        {
            "title": "过阙",
            "content": [
                "虎阙沈沈列校屯，龙池滚滚涌泉温。",
                "灯前御柳迎春舞，雪后宫莺近午喧。",
                "尽道紫霞随玉辇，遥瞻仙旆下彤轩。",
                "万年枝傍长生殿，重海歌中祝至尊。"
            ]
        },
        {
            "title": "引奏后即事（八首）",
            "content": [
                "中使迎轩簇彩旃，千官犹在玉河边。",
                "香烟未散龙旂起，今日君王御讲筵。"
            ]
        },
        {
            "title": "赠金子坤",
            "content": [
                "别子兰蜕花，相逢竹生箨。",
                "闲门风自开，虚径云常钥。",
                "已烦挥麈谈，未惬听猿酌。",
                "为扫南山石，秋眠看泉落。"
            ]
        },
        {
            "title": "相逢",
            "content": [
                "相逢畴昔人，斜暮南山谷。",
                "执子青青衿，为子拂面目。",
                "子衿不易执，三载跂予踧。",
                "功名令人老，歧路何反覆。",
                "今夕聊晤歌，明晨车发速。",
                "车促歌转长，临觞意不足。"
            ]
        },
        {
            "title": "阙下咏雪（二首）",
            "content": [
                "冰柱悬河直，鲛绡布地平。",
                "初同梅萼竞，亦乱柳须轻。",
                "箔隐朱楼媚，虹垂宝户明。",
                "素娥香室静，却爱点苔英。¤"
            ]
        },
        {
            "title": "覆舟山临望",
            "content": [
                "覆舟山头霁景明，长松落落崖石平。",
                "回峦秀岭低复昂，传闻此地为台城。",
                "南望建章宫，佳气何郁葱。",
                "秦淮树中流，遥与宫门通。",
                "城中万井如棋画，杨柳烟中分紫陌。",
                "内园兰桂浮温香，戚里池台荡朱碧。",
                "凤皇楼阁无处寻，临春结绮作梵林。",
                "樽前却是乐游苑，市朝更改成古今。",
                "登临易头白，衔杯落江日。",
                "回望北湖烟，蝉鸣树萧瑟。",
                "秋波惨淡荷芰花，玉凫锦鸡踏浪霞。",
                "西曹已鸣马，东署复报衙。",
                "冥冥壶底月，寂寂城头鸦。",
                "停琴送尽飞鸿影，引领天边不见家。"
            ]
        },
        {
            "title": "春去",
            "content": [
                "谩说春归去，多情无计追。",
                "胜游须秉烛，余兴独临池。",
                "鸟怨花飞急，杯嫌月到迟。",
                "三眠杨柳足，正是浴蚕时。"
            ]
        },
        {
            "title": "华灯花初生",
            "content": [
                "华灯花初生，堂上酒新绿。",
                "击刀连环鸣，转柱悲丝促。",
                "芙蓉开夜屏，鸳鸯宿空頠。",
                "携手千里人，话言常不足。"
            ]
        },
        {
            "title": "晓起",
            "content": [
                "竹色衣全绿，林光露未晞。",
                "陇猿催梦晓，塞月堕烟微。",
                "别恨琴中语，流年客里归。",
                "悠悠花上蝶，偏作合欢飞。"
            ]
        },
        {
            "title": "秋日",
            "content": [
                "偃息逾岁时，登高感摇落。",
                "车来不除棘，鸟鸣自巢阁。",
                "形迹不见妨，渔樵隐相托。",
                "顾念蓬何生，终俾石为错。",
                "虚心日无怒，物至自成乐。",
                "悬梯觅霞构，乘凉陟兰薄。",
                "宛转思公子，搏搏桂方灼。"
            ]
        },
        {
            "title": "王进士直夫僧房见招",
            "content": [
                "曈曈旭日照楼台，辇道今朝不动灰。",
                "玉树青葱回上苑，宫云轻薄拥蓬莱。",
                "麦秋战暑添筒布，樱笋笼香近酒杯。",
                "禅榻王阳频有约，不妨骑马踏苍苔。"
            ]
        }
    ]
}