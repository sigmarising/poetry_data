{
    "dynasty": "明",
    "author": "张宇初",
    "intro": "",
    "items": [
        {
            "title": "故园自适",
            "content": [
                "过雨啼莺著意闻，晚香栏槛小桃春。",
                "时光怪杀空归去，似倩垂杨绾住人。"
            ]
        },
        {
            "title": "冬景",
            "content": [
                "养就还丹不怕寒，独骑黄鹄上云端。",
                "笑谈借得天家雪，散作琪花满石坛。"
            ]
        },
        {
            "title": "望吴山",
            "content": [
                "吴越游程熟，溪平驿路分。",
                "夕阳回浦树，秋色满湖云。",
                "曲溆船孤棹，凄风雁独闻。",
                "浣花茅屋小，别思梦纷纷。"
            ]
        },
        {
            "title": "雪后早还",
            "content": [
                "幽人素嘉遁，励节抱贞独。",
                "冬候喜久和，言旋课樵牧。",
                "嚣尘顿斯涤，冲漠久常足。",
                "雪?翳层云，风崖峭孤木。",
                "初梅含众芳，涸沼沁寒绿。",
                "开轩理遗帙，然薪续明烛。",
                "自悲世网婴，息倦谢羁束。",
                "强涉川途艰，荒径凋松菊。",
                "幸蒙休明眷，往吝鉴披腹。",
                "孰志后簪裾，惟怀友麋鹿。",
                "矧兹氛祲驰，轇輵迭摧踀。",
                "志士耻轩途，污隆岂藩触。",
                "愿谐冥寂徒，洗耳临涧曲。",
                "非乏解牛硎，惭媚忘羊逐。",
                "席温勾漏松，棹伫山阴竹。",
                "永托岁寒期，冰霜靡萎馥。",
                "玄阴未改春，流景遽何速。",
                "悟幻信若浮，虚中了无欲。",
                "鄙哉鳣鲔趋，腥腐甘驱促。",
                "千载付空言，浩歌还浚谷。"
            ]
        },
        {
            "title": "晚立",
            "content": [
                "晓试春衫雨雾中，半庭芳草湿残红。",
                "杜鹃啼过斜阳去，又是楼头芍药风。"
            ]
        },
        {
            "title": "忽雨（二首）",
            "content": [
                "飘风急雨燕初泥，新竹成阴小阁西。",
                "数卷残书香篆息，园花落尽到荼蘼。"
            ]
        },
        {
            "title": "野眺",
            "content": [
                "北风吹狂澜，江水浊不澄。",
                "牛犬行平冈，木落山纵横。",
                "轻雾散林渚，孤钟度危城。",
                "泊舟且无寐，长河终夜鸣。",
                "弊服倦驰迈，积雨将寒生。",
                "物情异旦暮，幻质奚将迎。",
                "凄凄葭菼间，怊怅徒抚膺。"
            ]
        },
        {
            "title": "晚霁",
            "content": [
                "夕阳媚春晖，浮翳方四展。",
                "乔木欣向荣，阴雪明孤巘。",
                "疏篁鸣晚风，寒霜晓初遍。",
                "悦鸟喧渐和，新流泛池浅。",
                "遥烟澹墟邻，云磴盘幽藓。",
                "落日杂农谈，园蔬绿方剪。",
                "年增感易深，悔吝畴自遣。",
                "素业慨高怀，研心资砺碾。",
                "玩世适余生，谁将视真践。"
            ]
        },
        {
            "title": "客中病怀",
            "content": [
                "弥旬卧疾越江干，无限乡愁遣更难。",
                "梅雨涨溪啼鸟滑，蒲烟湿岸落花残。",
                "玉阶累撷芙蓉珮，瓦缶犹斟苜蓿盘。",
                "身世浮云知底似，客怀直欲向谁宽。"
            ]
        },
        {
            "title": "乙亥季夏还山居偶兴",
            "content": [
                "末夏炽余暑，幽期谐素衿。",
                "川源蔽繁绿，溪渚澄苍浔。",
                "田舍静鸡犬，荒蹊抱深林。",
                "圆渊敞灵构，叠嶂罗高岑。",
                "荷气薄朝露，鱼波衣重阴。",
                "披荆遂恬息，濯涧清闲心。",
                "遗世匪尘傲，养真宜自任。",
                "秋风动早思，写我丘中琴。"
            ]
        },
        {
            "title": "登陆文安公象山祠堂故址",
            "content": [
                "羲尧体乾运，王道持伦纲。",
                "舜禹袭神器，精一斯传彰。",
                "周亡《雅》、《颂》息，仲尼语张皇。",
                "伊说佐受命，况轲司振扬。",
                "伟兹大经奥，百世垂辉光。",
                "陵夷几更历，明晦违天常。",
                "濂洛启潜綍，建中续虞唐。",
                "青田荆山璞，宏闻皎旻苍。",
                "寸心宰灵妙，昏塞非违伤。",
                "动静该至理，惕焉惟内强。",
                "圣训炳星日，卓操逾冰霜。",
                "横经宅雄胜，古象增浑庞。",
                "雪馆夜灯集，风庭春雨长。",
                "关闽觉支蔓，吴楚被余芳。",
                "驽质愧庸昧，师谟幸遵详。",
                "云岑慕远谒，佛刹榛莱藏。",
                "探陟访遗旧，荒基屹崇冈。",
                "肃衿悚瞻睇，天宇澄秋阳。",
                "翠台耸前挹，旷缈归毫芒。",
                "浮观励先躅，敢意窥鸿荒。",
                "湍驶难砥柱，大音孰仪凰。",
                "八表视环辙，千龄仰休光。"
            ]
        },
        {
            "title": "闻莺",
            "content": [
                "绿阴垂地晓闻莺，山雨溪岚郭外情。",
                "正恼病怀无绪久，远风吹作送春声。"
            ]
        },
        {
            "title": "负暄（二首）",
            "content": [
                "负暄爱日和，云霭薄向舒。",
                "穷山积寒翳，庭树凋亦疏。",
                "下泉方斯蛰，田野聊安居。",
                "禾黍藉陇亩，返刈多空虚。",
                "感念曷为整，世漓迹亦殊。",
                "焉知温煦乐，尚及散与樗。",
                "繁霜悴百草，幽花杂园途。",
                "献君亮何由，芜秽益自除。",
                "寥寥太古意，涵泳自有余。¤"
            ]
        },
        {
            "title": "南丰舟中",
            "content": [
                "春寒啼鸟怯西风，小艇江波湿雾中。",
                "并坐短蓬樽酒尽，片帆烟雨到城东。"
            ]
        },
        {
            "title": "山舍夜坐纪兴",
            "content": [
                "潜僻非世图，幽恬足真赏。",
                "晨招逸人来，远策缓藜杖。",
                "叙别罄春醪，园蔬雨余长。",
                "延欢喜就宿，窗籁风泉响。",
                "草露喧候虫，林星耀虚敞。",
                "芳池写初月，山气袭膏壤。",
                "沉寂谐静便，栖迟惬敦养。",
                "轻蜩蜕污浊，冥鲲绝疴痒。",
                "久违商皓游，焉期漆园想。",
                "然薪尽永夕，聊与谢尘鞅。"
            ]
        },
        {
            "title": "甲戌三月二日出行",
            "content": [
                "霁雨解前峰，幽原策归路。",
                "荒蹊蔓草春，野水平桥度。",
                "悦鸟近声圆，耕牛缓犁步。",
                "丰泉阴壑鸣，密竹中园素。",
                "灵岫敞虚轩，荆扉护云固。",
                "新流泛池溢，繁翠盈窗户。",
                "扫榻理残书，扶筇历榛顾。",
                "丘林适所娱，姤浊岂浮慕。",
                "虚澹美遐踪，颠危惕宜务。",
                "安由绝世缘，木石藉深处。",
                "倦翮止枝巢，先迷感余悟。",
                "聊舒栖遁情，生意足农圃。"
            ]
        },
        {
            "title": "养疾",
            "content": [
                "濯足山涧中，杖策暝乃还。",
                "寒蜩鸣疏树，落日下西山。",
                "灌园露已湿，倦息衡门间。",
                "墟里或过问，跬步愧益艰。",
                "窭空非苦疾，鹑衣畏祁寒。",
                "宁贻启期诮，齿落无衰颜。"
            ]
        },
        {
            "title": "负暄（二首）",
            "content": [
                "投身寂寞滨，自谓此生足。",
                "环堵翳蓬蒿，清阴覆园绿。",
                "聊支风雨凌，宁与世缘触。",
                "息交轮鞅稀，寡虑鲜情束。",
                "蔬食不求余，高趺惟弊服。",
                "结习尘障生，虚妄薰陶熟。",
                "苦淡视莫亲，浮萦互趋逐。",
                "孰探天地和，心境湛敦复。",
                "大哉艮始终，硕果契山木。"
            ]
        },
        {
            "title": "晚行（二首）",
            "content": [
                "苦疾嗟长道，舟涂总未安。",
                "晚程逢雁少，秋梦到乡难。",
                "鱼贱知河落，鸥轻信水宽。",
                "篙师时冻语，不敢怪风湍。"
            ]
        },
        {
            "title": "春暮自遣",
            "content": [
                "林居休暇日，春尽夕阳坡。",
                "山近青岚少，池平绿草多。",
                "暄风巢燕定，残雨晓莺和。",
                "薄世情缘淡，应惭逐逝波。"
            ]
        },
        {
            "title": "秋夜",
            "content": [
                "暮秋风露菊初黄，夜冷侵帏解薄裳。",
                "雨气著帘林暝早，树声接市濑喧长。",
                "囊书随分穷糟粕，尘事关心付秕糠。",
                "安得委身蝉蜕等，白云黄鹄与翱翔。"
            ]
        },
        {
            "title": "忽雨（二首）",
            "content": [
                "依稀烟树暮鸦风，春事无端怪落红。",
                "白发相知有谁在，卷帘闲坐雨声中。"
            ]
        },
        {
            "title": "晚兴偶成",
            "content": [
                "明沼湛方诸，新流涨嘉澍。",
                "玄阴度?云，绝涧飘寒雾。",
                "人踪泥潦稀，暝色禽蛙暮。",
                "远睇感先期，丛怀慨危务。",
                "休潜遂兹适，世虑犹缠互。",
                "妄迹逐尘生，真源妙无所。",
                "春华又易年，衰蹇增惭慕。",
                "得失从化机，丘园足跬步。"
            ]
        },
        {
            "title": "访朋山如愚尊师榆原真馆",
            "content": [
                "榆晚高堂续构成，独桥双涧步秋清。",
                "牵篱野蔓残花影，绕户林塘过雨声。",
                "种术圃通黄叶路，采芝人老白云扃。",
                "诛茅拟傍朋山主，且遂茅茨话拾荆。"
            ]
        },
        {
            "title": "旅怀",
            "content": [
                "落木号凄风，蟋蟀鸣四壁。",
                "寒灯照帘帷，丛薄林露滴。",
                "弊帙散未收，遗言藉闲适。",
                "更长城鼓遥，星月杂行迹。",
                "余梦感遐思，初霜古枫赤。",
                "忽兹岁月深，念登历。",
                "虚中竟谁论，永夕增叹息。",
                "无寐幽抱盈，空林静寒碧。¤"
            ]
        },
        {
            "title": "桐江即事",
            "content": [
                "每爱桐江秀，尘衿洗黛螺。",
                "水流浑不尽，山静看偏多。",
                "秋树连云住，渔篷载雨过。",
                "何当无一系，钓濑老烟波。"
            ]
        },
        {
            "title": "晚游新兴寺",
            "content": [
                "晚过新兴寺，扶藜野步轻。",
                "鸟啼春雨足，花落午风晴。",
                "僧室连云住，山阿带雾行。",
                "武陵归路近，已听涧松声。"
            ]
        },
        {
            "title": "感旧偶成",
            "content": [
                "故朝台馆势连空，多在荒烟野水中。",
                "愁杀芦洲风急处，寒笳吹过暮城东。"
            ]
        },
        {
            "title": "春雨述怀",
            "content": [
                "方雨盈暮春，微和殷仲月。",
                "幽居适静恬，涤此烦忧结。",
                "管葛非世才，鞅斯固时蹶。",
                "悲怀黎元慨，曷睹孤愤辍。",
                "愿协安期游，远遂巢由别。",
                "防闲在立诚，肥遁滞所悦。",
                "永夕怅膏霖，崇朝坐轻。",
                "韶光愈萍梗，荣艳第消歇。",
                "弱柳间啼莺，丛芳薄鸣筜。",
                "回溪急涨喧，梦草群芳孽。",
                "宴寂乐虚明，尘编或余阅。",
                "蚁封竞朝暮，狐啖纷起灭。",
                "千截一息存，冲衿皓冰雪。",
                "精庐分处约，念彼情内热。",
                "终藉岩谷栖，捐躯付高洁。"
            ]
        },
        {
            "title": "六月二十三日晚宴仙岩有赋",
            "content": [
                "宿雨解秋阴，幽寻泛清渚。",
                "先晨预幽期，真赏宜阑暑。",
                "华萼秀联芳，耆英善谈麈。",
                "轻流浅抱沙，远濑潜通浦。",
                "峭石散支机，澄潭回钴翏。",
                "蘋鸥点雪华，汀鹭浮银度。",
                "野蔓晦重阴，遥山带微雨。",
                "探奇尽穷僻，始访云岩路。",
                "灵窦虎龙盘，神踪辟轩户。",
                "苔深綍庖庾，萝翠横机杼。",
                "浩啸绝氛埃，空歌激烟雾。",
                "崖悬一室虚，列席平沙浒。",
                "胜集岂凡缘，谐欢杂觞俎。",
                "自非契仙调，岁阅方瀛府。",
                "诚谒复古祠，牵尘愧迟步。",
                "丹丘擅雄怪，宜此风雷护。",
                "旷劫视浮槎，冲襟涤千古。"
            ]
        },
        {
            "title": "四月三日赴演法观视断碑因赋",
            "content": [
                "雨逐西风遍野蹊，翠林深密石桥迷。",
                "杜鹃不识春归尽，尚送余寒著处啼。"
            ]
        },
        {
            "title": "养疾",
            "content": [
                "沐发不整冠，寒飙吹薄帷。",
                "颐疾觉带缓，编简生尘姿。",
                "妍芳悴薮泽，蓬蔓余春菲。",
                "露下空阶明，栖鸟巢故枝。",
                "浮生等大患，药石岂吾资。",
                "但愧壶丘子，荣悴何足悲。¤"
            ]
        },
        {
            "title": "观朝雨",
            "content": [
                "春阳蔼初暄，宿雨散晴雾。",
                "虚室湛冲融，研书感崇慕。",
                "新流漾薄风，密藓留闲步。",
                "园鸟鸣曙柯，炊烟淡墟树。",
                "夙心际玄迈，逝景惕川赴。",
                "俯睨抱深衷，驰形愧前务。",
                "良猷寡志符，中亮徒潜顾。",
                "饰伪等尘睽，颐贞止安素。",
                "带经农圃间，恬逸自随处。",
                "化育有至功，希言睇先晤。"
            ]
        },
        {
            "title": "春寒",
            "content": [
                "烟雨声中酒梦残，蘼芜添绿又春阑。",
                "鹁鸠唤处西风急，自是杨花惹暮寒。"
            ]
        },
        {
            "title": "腊月望夜",
            "content": [
                "腊半宜阴冻，青阳转小和。",
                "江梅春暖动，霜月夜寒过。",
                "霁雪随鸥尽，朝云逐雁多。",
                "衰迟惟涧壑，宁意紫芝歌。"
            ]
        },
        {
            "title": "月下夜行",
            "content": [
                "官舸宵征上，丹衷切帝畿。",
                "水寒霜逼枕，江静月侵衣。",
                "微火村墟僻，残烟网罟稀。",
                "山林衰倦久，鸥鹭惬忘机。"
            ]
        },
        {
            "title": "闻霜钟",
            "content": [
                "霜满琼林度晓钟，月华流韵彻晴空。",
                "投簪几忆鸿鸣露，欹枕犹惊鹤唳风。",
                "银叶香消深馆里，梅花调远古城东。",
                "十年感慨成无寐，应律音长岂世同。"
            ]
        },
        {
            "title": "春寒",
            "content": [
                "好遁宁高尚，栖迟若去官。",
                "扫云期晚霁，卧雨惜春寒。",
                "张说文辞癖，陶潜水木宽。",
                "故人书少慰，尘累了无干。"
            ]
        },
        {
            "title": "仲春喜晴",
            "content": [
                "近社喜连晴，林风和仲月。",
                "清霜滞秀姿，偃卧淡怡悦。",
                "林冥钟尽迟，池平草初茁。",
                "溪岚散喧濑，浦树春荣发。",
                "淹抱非世徒，遐踪睇高洁。",
                "阳冈栖白云，偃息孤怀惙。",
                "幻迹信萍踪，虚衿皎冰雪。"
            ]
        },
        {
            "title": "养疾",
            "content": [
                "怀疴卧宵雨，晓雷震南隅。",
                "养疾向微愈，食息稍自如。",
                "开颜盼林木，草莽未剪除。",
                "整书避础润，新水盈川渠。",
                "天云复西行，阴翳交庭芜。",
                "感幻慕轻逸，澄神以凝虚。",
                "杜权发几踵，慎损良非愚。",
                "敛视涤尘滓，安足拘。¤"
            ]
        },
        {
            "title": "旅怀",
            "content": [
                "夕阳下城西，平野荒烟断。",
                "淅沥晚风鸣，鸟静芦葭乱。",
                "归人行且迟，落木疏汀岸。",
                "滞旅倏秋霜，池月来轻幔。",
                "方惭婴世氛，悔吝益贞干。",
                "羁絷久何堪，良猷匪前算。",
                "聊从适素怀，斯道俟潜贯。",
                "独有岁寒心，松筠契冰涣。"
            ]
        },
        {
            "title": "过姑苏",
            "content": [
                "寒林人语四更初，野水湖烟半有无。",
                "城郭萧条应梦少，月斜听鼓到姑苏。"
            ]
        },
        {
            "title": "病怀（二首）",
            "content": [
                "几株芳树晓婆娑，六尺横窗卧小疴。",
                "梦到西湖听春雨，涌金门外落花多。"
            ]
        },
        {
            "title": "野眺",
            "content": [
                "山谷寒应早，幽怀绝垢氛。",
                "白波双涧雨，红树半坳云。",
                "啼鸟欺新冷，潜鱼傍夕曛。",
                "寂寥何所慰，先哲有遗文。"
            ]
        },
        {
            "title": "雪晴遣怀",
            "content": [
                "辞乡苦淫雨，旬日喜初霁。",
                "达曙星汉明，严霜凛寒气。",
                "仆夫戒晨发，解缆火先炽。",
                "狂风初向止，朝旭悦南至。",
                "宿霭散平川，遥烟澹孤屿。",
                "峰回积雪白，滩险寒流细。",
                "野艇溯渔纶，商帆洽凫戏。",
                "洲渚薄欹倾，人烟阒迢递。",
                "征途值岁晏，行迈眷遐睇。",
                "尘网日疏违，危机慨浮世。",
                "束书谢旅贞，百感胡内翳。",
                "君恩戴弥厚，蹇拙愧庸器。",
                "宠渥逾素期，微裨莫涓致。",
                "民彝困蟊贼，管晏渴群睨。",
                "顾念衰朽侵，何由觌经济。",
                "汀梅烂始英，崖竹滴空翠。",
                "少慰幽晦情，奚能惬真契。",
                "愿言返驾早，永托丘园憩。"
            ]
        },
        {
            "title": "旅怀",
            "content": [
                "起早月尚明，微风响庭树。",
                "遥钟尽残河，池草盈白露。",
                "披衣行空庭，孤禽语平曙。",
                "酬措每疏慵，晨光起檐户。",
                "孰知愁虑牵，丘壑慕恬素。",
                "薄俗擅奸危，皇情感深顾。",
                "岁阑贫病侵，幽愤徒朝暮。¤"
            ]
        },
        {
            "title": "独酌",
            "content": [
                "曙雨改余春，新流注深谷。",
                "幽居绝世氛，微月淡丛竹。",
                "曲蘖非素耽，聊从写情曲。",
                "吹万等劳生，胡能竞奔触。"
            ]
        },
        {
            "title": "社日雨",
            "content": [
                "桑柘林中正雨肥，谁家醉社板桥西。",
                "风烟只著垂杨柳，莫遣梨花湿燕泥。"
            ]
        },
        {
            "title": "三月一日寒食",
            "content": [
                "残花细雨半钩帘，过雨溪山总翠蓝。",
                "禁火人家春寂寞，莺啼应未到村南。"
            ]
        },
        {
            "title": "元夕后喜晴登靖通庵",
            "content": [
                "春阳蔼微和，扶疾释余怠。",
                "真馆肃虚寥，幽寻倏逾载。",
                "小径迷积叶，云萝递空籁。",
                "飘梅散轻醿，竹柏纷映带。",
                "澹寂每清神，晴岑列窗黛。",
                "灯宵杂市喧，鹄伫凌空界。",
                "抚心倍仰止，素托抱深赖。",
                "丛阴支倦还，由兹悟悬解。"
            ]
        },
        {
            "title": "卧疾",
            "content": [
                "养疾逢春尽，庭除半草莱。",
                "乱云添夜雨，惊鸟落残梅。",
                "浊俗增膏火，闲心久木灰。",
                "白头非所待，林卧绝尘埃。"
            ]
        },
        {
            "title": "病怀（二首）",
            "content": [
                "晓寒花影罢芳丛，半下疏帘拂面风。",
                "病态不关淹酒思，残春看过雨声中。"
            ]
        },
        {
            "title": "养疾",
            "content": [
                "冬风何凝寒，向晦复淹疾。",
                "叶落群林鸣，百草悴丛苾。",
                "寒谷回微阳，流云澹孤逸。",
                "事药偶就火，亲书犹抱膝。",
                "窗帷暖气舒，然灯月初出。",
                "竭涧无晨冰，繁霜熟园橘。",
                "天壤曷有瘳，气机畴与逸。",
                "渊默养太冲，何必怀方术。¤"
            ]
        },
        {
            "title": "喜晴",
            "content": [
                "立夏天方霁，闲情喜暂舒。",
                "树深添雨润，溪落见人疏。",
                "夕照斜依竹，园花落近书。",
                "年来惟懒拙，殊觉称幽居。"
            ]
        },
        {
            "title": "夏景",
            "content": [
                "深院棋声月正长，博山添火试沉香。",
                "道人鞭起龙行雨，带得东潭水气凉。"
            ]
        },
        {
            "title": "晚行（二首）",
            "content": [
                "倦行偏旅思，蔬味喜初闻。",
                "野道堆黄叶，人家住白云。",
                "鸟啼斜照薄，风急暮帆分。",
                "归策犹暄暖，徒知厌世氛。¤"
            ]
        },
        {
            "title": "晚兴",
            "content": [
                "晚来山色翠芙蓉，树带溪声水接空。",
                "自是江南春雨久，柳阴啼鸟楝花风。"
            ]
        },
        {
            "title": "偶成",
            "content": [
                "寥落文衿叹二髦，倚空灏气渺秋毫。",
                "树云分暝侵残帙，江雨添凉入弊袍。",
                "新沐尚应惭贡禹，故书犹拟寄山涛。",
                "无端岁月催疏鬓，笑指芦花试小舠。"
            ]
        },
        {
            "title": "步南涧作",
            "content": [
                "谢拙契衡茅，还筇熟登眺。",
                "丘林满秋气，涧谷集藜藿。",
                "阴壑翳微云，层岑屹孤峭。",
                "平原过雨滋，落木轻风僄。",
                "嗟予困蹇运，退遁匪观徼。",
                "卧病日衰迟，资药惭非少。",
                "由知悔吝长，得失从嗤诮。",
                "择执视污隆，哺趋媚颦笑。",
                "疏瀹耻奔流，兀隉慨殊调。",
                "丝氂或胜用，薄缶难终嘹。",
                "息躬事抱瓮，适趣逢荷。",
                "宁效穷途悲，欣洽苏门啸。",
                "降衷属明命，玄默綍机妙。",
                "哀哉狷狭徒，日夕自沦燎。",
                "万化会有归，投簪藉渔钓。",
                "枘凿异所投，艰贞曷漓耀。",
                "谮谀遽成虎，矜宥仰明照。"
            ]
        },
        {
            "title": "夕怀",
            "content": [
                "落日未没山，明霞烂西隅。",
                "疏林俯平野，飞烟散轻凫。",
                "宿鸟栖复鸣，灯火起邻墟。",
                "明月照东园，余寒袭裳襦。",
                "启扃坐虚庭，延泳思莫舒。",
                "世故感浮情，淳风朝夕殊。",
                "玄天默无语，终尔归空无。"
            ]
        },
        {
            "title": "癸亥元日",
            "content": [
                "初阳改岁运，积雨晨将疏。",
                "微和兆春育，云物薄向舒。",
                "清濑散幽汀，佳禽语荆芜。",
                "飘梅藉苔径，丛竹横交疏。",
                "池萍敛稚绿，密藻含清漪。",
                "玩理足自悦，物情岂无余。",
                "年更愧齿长，钝学终焉如。",
                "向晦惟慎独，绅言良足书。"
            ]
        },
        {
            "title": "山居晓起",
            "content": [
                "晓雾成秋冷，山居竟阒然。",
                "宿云黄叶路，残雨白榆天。",
                "涧落鱼丝静，苔荒屐齿连。",
                "无由谢尘垢，高枕并书眠。"
            ]
        },
        {
            "title": "题自画秋林平远",
            "content": [
                "北苑高情宿世同，疏林汀渚正秋风。",
                "研池洒墨应多思，写向寒烟夕照中。"
            ]
        },
        {
            "title": "辉山登舟",
            "content": [
                "经行山径熟，霜叶满归舟。",
                "野渚横疏树，重滩引细流。",
                "残霞惊水鸟，寒月白芦洲。",
                "乡邑欣逢旧，从耽水木幽。"
            ]
        }
    ]
}