{
    "dynasty": "魏晋",
    "author": "曹摅",
    "intro": "",
    "items": [
        {
            "title": "赠石荆州诗",
            "content": [
                "轗轲石行难。",
                "窈窕山道深。"
            ]
        },
        {
            "title": "感旧诗",
            "content": [
                "富贵他人合。",
                "贫贱亲戚离。",
                "廉蔺门易轨。",
                "田窦相夺移。",
                "晨风集茂林。",
                "栖鸟去枯枝。",
                "今我唯困蒙。",
                "羣士所背驰。",
                "乡人敦懿义。",
                "济济荫光仪。",
                "对宾颂有客。",
                "举觞咏露斯。",
                "临乐何所叹。",
                "素丝与路歧。"
            ]
        },
        {
            "title": "思友人诗",
            "content": [
                "密云翳阳景。",
                "霖潦淹庭除。",
                "严霜雕翠草。",
                "寒风振纤枯。",
                "凛凛天气清。",
                "落落卉木疏。",
                "感时歌蟋蟀。",
                "思贤咏白驹。",
                "情随玄阴滞。",
                "心与回飚俱。",
                "思心何所怀。",
                "怀我欧阳子。",
                "精义测神奥。",
                "清机发妙理。",
                "自我别旬朔。",
                "微言绝于耳。",
                "褰裳不足难。",
                "清扬未可俟。",
                "延首出阶檐。",
                "伫立增想似。"
            ]
        },
        {
            "title": "答赵景猷",
            "content": [
                "替脱俛仰。",
                "荏苒时驰。",
                "秋来冬及。",
                "节变岁移。",
                "蓁蓁之叶。",
                "漂然去枝。",
                "蔽芾丰草。",
                "殒其黄萎。",
                "无生不化。",
                "我心匪亏。",
                "眷眷屈生。",
                "哀彼乖离。",
                "迟迟杨子。",
                "哭此路歧。",
                "缱绻之情。",
                "鄙我人斯。",
                "达者无累。",
                "内顾何为。"
            ]
        },
        {
            "title": "答赵景猷",
            "content": [
                "人则惟旧。",
                "我好惟新。",
                "一日之隔。",
                "悠若三春。",
                "矧乃于别。",
                "越兼二旬。",
                "薄暮愁予。",
                "思亦终晨。",
                "耿耿不寐。",
                "媚兹良人。",
                "今也亡此。",
                "谁与独勤。",
                "夕宿路麋。",
                "朝发泽滨。",
                "良驷蹀足。",
                "轻车结轮。"
            ]
        },
        {
            "title": "答赵景猷",
            "content": [
                "古人罔极。",
                "今我不爽。",
                "愿言所钦。",
                "唯子靡两。",
                "情存口咏。",
                "心忆目想。",
                "形游神还。",
                "身去意往。",
                "伫立不见。",
                "瞻望佛仿。",
                "婉娈西路。",
                "遗忧养养。"
            ]
        },
        {
            "title": "答赵景猷",
            "content": [
                "心亦何为。",
                "顾怀所安。",
                "嗟行伊久。",
                "慨其永叹。",
                "气感异类。",
                "诚发心肝。",
                "离禽赴衡。",
                "偏鸟鸣轩。",
                "思如寻萦。",
                "莫知其端。"
            ]
        },
        {
            "title": "答赵景猷",
            "content": [
                "越登关阻。",
                "踰历山川。",
                "峻阜隆崇。",
                "流水泉泫。",
                "旷野冥莽。",
                "修涂泯绵。",
                "鸟鸣雍雍。",
                "木落缤翻。",
                "薄寒吹凄。",
                "微风交旋。",
                "惟时怆尔。",
                "悼物恻然。",
                "远思遥奕。",
                "近念因悁。",
                "良夜弗寐。",
                "嘉肴弗湌。",
                "停驾踟蹰。",
                "进路盘桓。"
            ]
        },
        {
            "title": "答赵景猷",
            "content": [
                "素秋授终。",
                "玄节敬御。",
                "逝将离征。",
                "我整我车。",
                "命彼仆夫。",
                "驾言北徂。",
                "告别津裔。",
                "执手歧路。",
                "泛舟中流。",
                "□□载遡。",
                "临河难逝。",
                "眷眷长顾"
            ]
        },
        {
            "title": "答赵景猷",
            "content": [
                "精诚之至。",
                "崩城陨霜。",
                "韩凡丹青。",
                "化为鸳鸯。",
                "止必交颈。",
                "飞必双翔。",
                "愿言与汝。",
                "携手同行。",
                "情若比目。",
                "离如参商。",
                "遗梦想象。",
                "仿佛晖光。",
                "中心郁滞。",
                "伊怀永伤。"
            ]
        },
        {
            "title": "答赵景猷",
            "content": [
                "修夜悠悠。",
                "寂寂闲处。",
                "情在心想。",
                "中宵寤语。",
                "有鸟自南。",
                "寄声谢汝。",
                "飞鸟难期。",
                "徒独延伫。"
            ]
        },
        {
            "title": "答赵景猷",
            "content": [
                "季秋惟末。",
                "孟冬之初。",
                "大火颓流。",
                "日月其除。",
                "嗟我怀人。",
                "离羣索居。",
                "山谷乖错。",
                "飞沉异涂。",
                "与尔同代。",
                "光景永殊。",
                "爱而不见。",
                "掻首踟蹰。",
                "出门仿佯。",
                "陟彼城隅。",
                "俯察绿水。",
                "仰瞻天衢。",
                "雍雍和鴈。",
                "偏偏游凫。",
                "感物兴怀。",
                "愤思郁纡。"
            ]
        },
        {
            "title": "答赵景猷",
            "content": [
                "泛舟洛川。",
                "济彼黄河。",
                "乘流浮荡。",
                "儵忽经过。",
                "孤柏亭亭。",
                "回山峨峨。",
                "水卉发藻。",
                "陵木扬葩。",
                "白芷舒华。",
                "绿英垂柯。",
                "游鳞交跃。",
                "翔鸟相和。",
                "俯玩琁濑。",
                "仰看琼华。",
                "顾想风人。",
                "伐檀山阿。",
                "存彼鱼人。",
                "沧浪之歌。",
                "邈邈沦漪。",
                "滔滔洪波。",
                "大道孔长。",
                "人生几何。",
                "俟渎之清。",
                "徒婴百罗。",
                "今我不乐。",
                "时将蹉跎。",
                "荡心肆志。",
                "与物无瑕。",
                "欢以卒岁。",
                "孰知其它。"
            ]
        },
        {
            "title": "答赵景猷",
            "content": [
                "翟长载离。",
                "陈张终辱。",
                "交以时利。",
                "胡能不黩。",
                "窃怪吾子。",
                "自疑末巫。",
                "愧以沙砾。",
                "何言金玉。"
            ]
        },
        {
            "title": "答赵景猷",
            "content": [
                "导以水柔。",
                "示以火急。",
                "宽猛相济。",
                "孰能企及。",
                "古人难慕。",
                "洪流叵挹。",
                "躯小裁博。",
                "余将焉袭。"
            ]
        },
        {
            "title": "答赵景猷",
            "content": [
                "实望嘉赠。",
                "披怀发中。",
                "直谅未闻。",
                "属致谦冲。",
                "投于幽谷。",
                "诫之已崇。",
                "客过行云。",
                "虚其旋风。"
            ]
        },
        {
            "title": "答赵景猷",
            "content": [
                "济济京华。",
                "儁乂并凑。",
                "悠悠遐裔。",
                "我独是赴。",
                "哀此离羣。",
                "悲彼孤陋。",
                "非无新好。",
                "人则惟旧。"
            ]
        },
        {
            "title": "答赵景猷",
            "content": [
                "泉竭龙逝。",
                "树茂鸟聚。",
                "郁彼北林。",
                "招其侪侣。",
                "嗟我孤根。",
                "枝叶胥胥。",
                "岁寒靡托。",
                "远播江渚。"
            ]
        },
        {
            "title": "答赵景猷",
            "content": [
                "道有夷险。",
                "遇有通否。",
                "骥不称力。",
                "士贵所履。",
                "识归要会。",
                "岂嫌涂轨。",
                "茍非德义。",
                "于我糠粃。"
            ]
        },
        {
            "title": "答赵景猷",
            "content": [
                "守真良难。",
                "知德者鲜。",
                "归不闷时。",
                "乐在为善。",
                "陟彼弥高。",
                "流川日远。",
                "无忧不至。",
                "敦尔攸践。"
            ]
        },
        {
            "title": "答赵景猷",
            "content": [
                "海蓄其流。",
                "山积其壤。",
                "表崇望显。",
                "源深润广。",
                "仰惟我友。",
                "含光昧爽。",
                "谁谓未章。",
                "今将宣朗。"
            ]
        },
        {
            "title": "答赵景猷",
            "content": [
                "厉节伊何。",
                "如霜之荣。",
                "怀玉匿采。",
                "抱兰秘馨。",
                "藏器俟贾。",
                "潜秀养英"
            ]
        },
        {
            "title": "答赵景猷",
            "content": [
                "义着往叶。",
                "分珍来裔。",
                "庶几与子。",
                "终兹不杀攴}。",
                "岂如冬夏。",
                "寒暑易节。",
                "斯诚既着。",
                "信不待誓。"
            ]
        },
        {
            "title": "答赵景猷",
            "content": [
                "于铄赵生。",
                "载德相绍。",
                "挺此令嶷。",
                "素质晈晈。",
                "投迹清规。",
                "研思至道。",
                "拟秋厉节。",
                "晞春振藻。"
            ]
        },
        {
            "title": "赠欧阳建",
            "content": [
                "汤汤洪川。",
                "朝宗于海。",
                "芒芒甫田。",
                "稼穑攸在。",
                "瞻彼南亩。",
                "勤血阝}无殆。",
                "鉴此长流。",
                "朝夕莫改。",
                "念兹在兹。",
                "非孰肯□。",
                "慎终如始。",
                "令问遂倍。"
            ]
        },
        {
            "title": "赠欧阳建",
            "content": [
                "义阙三益。",
                "诫替离羣。",
                "侧想谠言。",
                "愿同兰芬。",
                "谓芒盖高。",
                "载越其坟。",
                "涉境登朝。",
                "信惟惠君。",
                "烈烈威禁。",
                "肃如风云。",
                "谁言善蔽。",
                "在幽必闻。",
                "鹤鸣既和。",
                "好爵亦分"
            ]
        },
        {
            "title": "赠欧阳建",
            "content": [
                "嗟我良友。",
                "惟彦之选。",
                "弱冠参戎。",
                "既立南面。",
                "或踊而升。",
                "蔚焕其变。",
                "岂徒虚声。",
                "考绩畿甸。",
                "约政理繁。",
                "事省功辩。",
                "如何勿思。",
                "自我不见。",
                "乃命仆夫。",
                "北临其县。"
            ]
        },
        {
            "title": "赠王弘远",
            "content": [
                "采石他山。",
                "攻璞南荆。",
                "虽无和璧。",
                "冀收瑶琼。",
                "日月愈久。",
                "曾无玉声。",
                "倾心注耳。",
                "寂焉靡听。",
                "桃李不报。",
                "徒劳我诚。",
                "瑾不匿华。",
                "兰不秘馨。",
                "何惜纤翰。",
                "莫慰予情。"
            ]
        },
        {
            "title": "赠王弘远",
            "content": [
                "尔乐伊何。",
                "志逸乐深。",
                "太府堂堂。",
                "闲房愔愔。",
                "旱不厌日。",
                "水不患霖。",
                "入欢卓氏。",
                "出玩秦针。",
                "宠妻怀目。",
                "嬖子娱心。",
                "华屏列曜。",
                "藻帐垂阴。",
                "缨黻流芳。",
                "罗襦解衿。",
                "嬿婉之求。",
                "一笑千金。",
                "忽彼苦诫。",
                "甘此所钦。",
                "言往不詶。",
                "秘其德音。"
            ]
        },
        {
            "title": "赠王弘远",
            "content": [
                "道贵无名。",
                "德尚寡欲。",
                "俗牧其华。",
                "我执其朴。",
                "人取其荣。",
                "余守其辱。",
                "穷巷湫隘。",
                "环堵浅局。",
                "肩墙弗暨。",
                "茅室不刘。",
                "潦必陵阶。",
                "雨则浸桷。",
                "仰惧濡首。",
                "俯惟涂足。",
                "妻孥之陋。",
                "如彼隶仆。",
                "布裳不袵。",
                "韦带三续。",
                "将乘白驹。",
                "归于空谷。",
                "隐士良苦。",
                "乐哉势族。"
            ]
        },
        {
            "title": "赠欧阳建",
            "content": [
                "昔有豹产。",
                "实能魏郑。",
                "在汉黄邵。",
                "克堪敷政。",
                "著名上代。",
                "千载遗咏。",
                "仰瞻先踪。",
                "可不斯竞。",
                "方六七十。",
                "观化贤圣。",
                "分河跨土。",
                "于兹为盛。",
                "茂勉不堕。",
                "古人所病。"
            ]
        },
        {
            "title": "赠石崇",
            "content": [
                "浮蓱依水。",
                "寄生附林。",
                "托根清流。",
                "委积重阴。",
                "愿树之茂。",
                "乐川之深。",
                "太阳移宿。",
                "葵藿倾心。",
                "至诚茍着。",
                "虽微难禁。",
                "况与夫子。",
                "利齐断金。",
                "敢敷中怀。",
                "贡之所钦。"
            ]
        },
        {
            "title": "赠石崇",
            "content": [
                "美兹高会。",
                "凭城临川。",
                "峻墉亢阁。",
                "层楼辟轩。",
                "远望长州。",
                "近察重泉。",
                "郁郁繁林。",
                "荡荡洪源。",
                "津人思济。",
                "舟士戏舩。",
                "得厕大欢。",
                "屡蒙宾延。",
                "饮必酃绿。",
                "肴则时鲜。",
                "仰接温颜。",
                "俯听话言。",
                "嘉我乃遇。",
                "遭彼频烦。"
            ]
        },
        {
            "title": "赠石崇",
            "content": [
                "人亦有云。",
                "上明下直。",
                "匪唯具臣。",
                "谔谔在侧。",
                "谠言既奏。",
                "朝有正色。",
                "翰飞冲天。",
                "必假羽翼。",
                "咨余承乏。",
                "与属备职。",
                "曾无补益。",
                "徒竭心力。",
                "龙旗反旆。",
                "鸾驾回轼。",
                "愿寻尘轨。",
                "以除其逼。"
            ]
        },
        {
            "title": "赠石崇",
            "content": [
                "昂昂我牧。",
                "德惟人豪。",
                "作镇方岳。",
                "有徽其高。",
                "英风远扇。",
                "峻迹遐招。",
                "攻璞荆嵎。",
                "滋兰江皋。",
                "朝采芝蕙。",
                "夕玩琼瑶。",
                "岂乏石民}石。",
                "乃收艾萧。",
                "髦儁在位。",
                "多士盈朝。",
                "虽欣嘉愿。",
                "惧忝班僚。"
            ]
        },
        {
            "title": "赠韩德真诗",
            "content": [
                "余光不照。",
                "怨在贫妇。",
                "谷风遗旧。",
                "伐木敦友。",
                "嗟嗟人间。",
                "一薄一厚。",
                "时无展季。",
                "臧文何咎。",
                "萧生既没。",
                "谁与结绶。",
                "摄余衣冠。",
                "归守丘阜。",
                "平生之要。",
                "不忘在久。",
                "枉尔结驷。",
                "轼我垄亩。"
            ]
        },
        {
            "title": "赠韩德真诗",
            "content": [
                "松以冬凋。",
                "兰以春芳。",
                "龙升在云。",
                "鱼沈于梁。",
                "大地未缀。",
                "华秀梓旁。",
                "倾质惠风。",
                "晞采朝阳。",
                "烬微难炽。",
                "根朽不长。",
                "爓不自烛。",
                "荣于何望。",
                "幽室谁照。",
                "冀子余光。"
            ]
        },
        {
            "title": "赠韩德真诗",
            "content": [
                "时不久留。",
                "日月其除。",
                "玄景蹉拖扌=?}。",
                "忽沦桑榆。",
                "惜此寸阴。",
                "念彼白驹。",
                "昔齐骥踪。",
                "今则异涂。",
                "我顿吴坂。",
                "子亨天衢。",
                "尔足既骏。",
                "尔御亦殊。",
                "顾我驽蹇。",
                "能不踟蹰。",
                "取譬草木。",
                "假喻龙鱼"
            ]
        },
        {
            "title": "赠韩德真诗",
            "content": [
                "赫赫显族。",
                "冠盖峩峩。",
                "葛延王室。",
                "蔹蔓帝家。",
                "如地之岳。",
                "如天之河。",
                "爰有韩生。",
                "体德逶迤。",
                "玉质含章。",
                "珪白无瑕。",
                "庇岳之崇。",
                "荫林之华。",
                "朝游龙泉。",
                "夕栖凤柯。",
                "同宿望舒。",
                "参辔羲和。",
                "弘曜日月。",
                "不荣若何。"
            ]
        },
        {
            "title": "赠石崇诗",
            "content": [
                "涓涓谷中泉。",
                "郁郁岩下林。",
                "泄泄羣翟飞。",
                "咬咬春鸟吟。",
                "野次何索寞。",
                "薄暮愁人心。",
                "三军望衡盖。",
                "叹息有余音。",
                "临肴忘肉味。",
                "对酒不能斟。",
                "人言重别离。",
                "斯情效于今。"
            ]
        }
    ]
}