{
    "dynasty": "魏晋",
    "author": "潘岳",
    "intro": "潘岳(247-300)字安仁，荥阳中牟（今河南中牟）人。天资聪明，很早就有才名。但仕宦不得意，仅作过一些小官。他善于写哀伤诗文。有《潘黄门集》。",
    "items": [
        {
            "title": "悼亡诗",
            "content": [
                "荏苒冬春谢，寒暑忽流易。",
                "之子归穷泉，重壤永幽隔。",
                "私怀谁克从？淹留亦何益。",
                "黾勉恭朝命，回心反初役。",
                "望庐思其人，入室想所历。",
                "帏屏无仿佛，翰墨有余迹。",
                "流芳未及歇，遗挂犹在壁。",
                "怅恍如或存，回遑忡惊惕。",
                "如彼翰林鸟，双栖一朝只。",
                "如彼游川鱼，比目中路析。",
                "春风缘隙来，晨溜承檐滴。",
                "寝息何时忘，沉忧日盈积。",
                "庶几有时衰，庄缶犹可击。"
            ]
        }
    ]
}