{
    "dynasty": "魏晋",
    "author": "石崇",
    "intro": "",
    "items": [
        {
            "title": "赠欧阳建诗",
            "content": [
                "文藻譬春华。",
                "飘飖若鸿飞。"
            ]
        },
        {
            "title": "答曹嘉诗",
            "content": [
                "昔常接羽仪。",
                "俱游青云中。",
                "敦道训胄子。",
                "儒化涣以融。",
                "同声无异响。",
                "故使恩爱隆。",
                "岂惟敦初好。",
                "欵分在令终。",
                "孔不陋九夷。",
                "老氏适西戎。",
                "逍遥沧海隅。",
                "可以保王躬。",
                "世事非所务。",
                "周公不足梦。",
                "玄寂令神王。",
                "是以守至冲。"
            ]
        },
        {
            "title": "思归叹",
            "content": [
                "登城隅兮临长江。",
                "极望无涯兮思填胸。",
                "鱼瀺灂兮鸟缤翻。",
                "泽雉游凫兮戏中园。",
                "秋风厉兮鸿鴈征。",
                "蟋蟀嘈嘈兮晨夜鸣。",
                "落叶飘兮枯枝竦。",
                "百草零落兮覆畦垄。",
                "时光逝兮年易尽。",
                "感彼岁暮兮怅自愍。",
                "廓羁旅兮滞野都。",
                "愿御北风兮忽归徂。",
                "惟金石兮幽且清。",
                "林郁茂兮芳卉盈。",
                "玄泉流兮萦丘阜。",
                "阁馆萧寥兮荫丛柳。",
                "吹长笛兮弹五弦。",
                "高歌凌云兮乐余年。",
                "舒篇卷兮与圣谈。",
                "释冕投绂兮希聃。",
                "超逍遥兮绝尘埃。",
                "福亦不至兮祸不来。"
            ]
        },
        {
            "title": "思归引",
            "content": [
                "思归引。",
                "归河阳。",
                "假余翼鸿鹤高飞翔。",
                "经芒阜。",
                "济河梁。",
                "望我旧馆心悦康。",
                "清渠激。",
                "鱼彷徨。",
                "鴈惊泝波羣相将。",
                "终日周览乐无方。",
                "登云阁。",
                "列姬姜。",
                "拊丝竹。",
                "叩宫商。",
                "宴华池。",
                "酌玉觞。"
            ]
        },
        {
            "title": "王昭君辞",
            "content": [
                "我本汉家子。",
                "将适单于庭。",
                "辞决未及终。",
                "前驱已抗旌。",
                "仆御涕流离。",
                "辕马为悲鸣。",
                "哀郁伤五内。",
                "泣泪沾朱缨。",
                "行行日已远。",
                "乃造匈奴城。",
                "延我于穹庐。",
                "加我阏氏名。",
                "殊类非所安。",
                "虽贵非所荣。",
                "父子见凌辱。",
                "对之惭且惊。",
                "杀身良未易。",
                "默默以茍生。",
                "茍生亦何聊。",
                "积思常愤盈。",
                "愿假飞鸿翼。",
                "弃之以遐征。",
                "飞鸿不我顾。",
                "伫立以屏营。",
                "昔为匣中玉。",
                "今为粪土英。",
                "朝华不足欢。",
                "甘为秋草幷。",
                "传语后世人。",
                "远嫁难为情。"
            ]
        },
        {
            "title": "楚妃叹",
            "content": [
                "荡荡大楚。",
                "跨土万里。",
                "北据方城。",
                "南接交趾。",
                "西抚巴汉。",
                "东被海涘。",
                "五侯九伯。",
                "是疆是理。",
                "矫矫庄王。",
                "渊渟岳峙。",
                "冕旒垂精。",
                "充纩塞耳。",
                "韬光戢曜。",
                "潜默恭己。",
                "内委樊姬。",
                "外任孙子。",
                "猗猗樊姬。",
                "体道履信。",
                "既绌虞丘。",
                "九女是进。",
                "杜绝邪佞。",
                "广启令胤。",
                "割欢抑宠。",
                "居之不吝。",
                "不吝实难。",
                "可谓知几。",
                "化自近始。",
                "着于闺闱。",
                "光佐霸业。",
                "迈德扬威。",
                "羣后列辟。",
                "式瞻洪规。",
                "譬彼江海。",
                "百川咸归。",
                "万邦作歌。",
                "身没名飞。"
            ]
        },
        {
            "title": "大雅吟",
            "content": [
                "堂堂太祖。",
                "渊弘其量。",
                "仁格宇宙。",
                "义风遐畅。",
                "启土万里。",
                "志在翼亮。",
                "三分有二。",
                "周文是尚。",
                "于穆武王。",
                "奕世载聪。",
                "钦明冲默。",
                "文思允恭。",
                "武则不猛。",
                "化则时雍。",
                "庭有仪凤。",
                "郊有游龙。",
                "启路千里。",
                "万国率从。",
                "荡清吴会。",
                "六合乃同。",
                "百姓仰德。",
                "良史书功。",
                "超越三代。",
                "唐虞比踪。"
            ]
        },
        {
            "title": "赠枣腆诗",
            "content": [
                "久官无成绩。",
                "栖迟于徐方。",
                "寂寂守空城。",
                "悠悠思故乡。",
                "恂恂二三贤。",
                "身远屈龙光。",
                "携手沂泗间。",
                "遂登舞雩堂。",
                "文藻譬春华。",
                "谈话犹兰芳。",
                "消忧以觞醴。",
                "娱耳以名娼。",
                "博弈逞妙思。",
                "弓矢威边疆。"
            ]
        },
        {
            "title": "答枣腆诗",
            "content": [
                "言念将别。",
                "睹物伤情。",
                "赠尔话言。",
                "要在遗名。",
                "惟此遗名。",
                "可以全生。"
            ]
        }
    ]
}