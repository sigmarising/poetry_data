{
    "dynasty": "魏晋",
    "author": "阮瑀",
    "intro": "",
    "items": [
        {
            "title": "诗",
            "content": [
                "苦雨滋玄冬。引日弥且长。",
                "丹墀自歼殪。深树犹沾裳。",
                "客行易感悴。我心摧已伤。",
                "登台望江沔。阳侯沛洋洋。"
            ]
        },
        {
            "title": "诗",
            "content": [
                "白发随栉堕。未寒思厚衣。",
                "四支易懈惓。行步益疎迟。",
                "常恐时岁尽。魂魄忽高飞。",
                "自知百年后。堂上生旅葵。"
            ]
        },
        {
            "title": "诗",
            "content": [
                "四皓隐南岳。老莱窜河滨。",
                "颜回乐陋巷。许由安贱贫。",
                "伯夷饿首阳。天下归其仁。",
                "何患处贫苦。但当守明真。"
            ]
        },
        {
            "title": "诗",
            "content": [
                "我行自凛秋。季冬乃来归。",
                "置酒高堂上。友朋集光辉。",
                "念当复离别。涉路险且夷。",
                "思虑益惆怅。泪下沾裳衣。"
            ]
        },
        {
            "title": "诗",
            "content": [
                "临川多悲风。秋日苦清凉。",
                "客子易为戚。感此用哀伤。",
                "揽衣起踯躅。上观心与房。",
                "三星守故次。明月未收光。",
                "鸡鸣当何时。朝晨尚未央。",
                "还坐长叹息。忧忧安可忘。"
            ]
        },
        {
            "title": "公宴诗",
            "content": [
                "阳春和气动。贤主以崇仁。",
                "布惠绥人物。降爱常所亲。",
                "上堂相娱乐。中外奉时珍。",
                "五味风雨集。杯酌若浮云。"
            ]
        },
        {
            "title": "七哀诗",
            "content": [
                "丁年难再遇。富贵不重来。",
                "良时忽一过。身体为土灰。",
                "冥冖=宀}冥冖=宀}九泉室。漫漫长夜台。",
                "身尽气力索。精魂靡所能。",
                "嘉肴设不御。旨酒盈觞杯。",
                "出圹望故乡。但见蒿与莱。"
            ]
        },
        {
            "title": "咏史诗",
            "content": [
                "误哉秦穆公。身没从三良。",
                "忠臣不违命。随躯就死亡。",
                "低头窥圹户。仰视日月光。",
                "谁谓此可处。恩义不可忘。",
                "路人为流涕。黄鸟鸣高桑。"
            ]
        },
        {
            "title": "咏史诗",
            "content": [
                "燕丹善勇士。荆轲为上宾。",
                "图尽擢匕首。长驱西入秦。",
                "素车驾白马。相送易水津。",
                "渐离击筑歌。悲声感路人。",
                "举坐同咨嗟。叹气若青云。"
            ]
        },
        {
            "title": "琴歌",
            "content": [
                "奕奕天门开。大魏应期运。",
                "青盖巡九州。在东西人怨。",
                "士为知己死。女为悦者玩。",
                "恩义茍敷畅。他人焉能乱。"
            ]
        },
        {
            "title": "驾出北郭门行",
            "content": [
                "驾出北郭门。马樊不肯驰。",
                "下车步踟蹰。仰折枯杨枝。",
                "顾闻丘林中。噭噭有悲啼。",
                "借问啼者出。何为乃如斯。",
                "亲母舍我殁。后母憎孤儿。",
                "饥寒无衣食。举动鞭捶施。",
                "骨消肌肉尽。体若枯树皮。",
                "藏我空室中。父还不能知。",
                "上冢察故处。存亡永别离。",
                "亲母何可见。泪下声正嘶。",
                "弃我于此间。穷厄岂有赀。",
                "传告后代人。以此为明规。"
            ]
        }
    ]
}