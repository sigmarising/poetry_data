{
    "dynasty": "魏晋",
    "author": "曹操",
    "intro": "曹操（155-220）：即魏武帝。三国时政治家、军事家、诗人。字孟德，小名阿瞒，沛国谯县（今安徽亳州市）人。初举孝廉，任洛阳北部尉，迁顿丘令。后在镇压黄巾起义和讨伐懂卓的战争中，逐步扩充军事力量。初平三年（公元192年），为衮州牧，分化、诱降青州黄巾军的一部分，编为\"青州兵\"。建安元年（196年），迎献帝都许（今河南许昌）。从此用其名义发号施令，先后削平吕布等割据势力。官渡之战大破河北割据势力袁绍后，逐渐统一了中国北部。建安十三年，进位为丞相，率军南下，被孙权和刘备的联军击败于赤壁。封魏王。子曹丕称帝，追尊为武帝。他在北方屯田，兴修水利，解决了军粮缺乏的问题，对农业生产的恢复有一定作用；用人唯才，罗致地主阶级中下层人物，抑制豪强，加强集权。所统治的地区社会经济得到恢复和发展。精兵法，著《孙子略解》、《兵书接要》等书。善诗歌，《蒿里行》、《观沧海》等篇，抒发自己的政治抱负，并反映汉末人民的苦难生活，气魄雄伟，慷慨悲凉。散文亦清峻整洁。著作有《魏武帝集》，已佚，有明人辑本。今有整理排印本《曹操集》。（《辞海》1989年版）",
    "items": [
        {
            "title": "董逃歌词",
            "content": [
                "德行不亏缺，变故自难常。",
                "郑康成行酒，伏地气绝；",
                "郭景图命尽于园桑。"
            ]
        },
        {
            "title": "谣俗词",
            "content": [
                "瓮中无斗储，发箧无尺缯。",
                "友来从我贷，不知所以应。"
            ]
        },
        {
            "title": "步出夏门行 土不同",
            "content": [
                "乡土不同，河朔隆冬。",
                "流澌浮漂，舟船行难。",
                "锥不入地，［艹丰］［艹赖］深奥。",
                "水竭不流，冰坚可蹈。",
                "士隐者贫，勇侠轻非。",
                "心常叹怨，戚戚多悲。",
                "幸甚至哉！歌以咏志。"
            ]
        },
        {
            "title": "步出夏门行 冬十月",
            "content": [
                "孟冬十月，北风徘徊，",
                "天气肃清，繁霜霏霏。",
                "鹍鸡晨鸣，鸿雁南飞，",
                "鸷鸟潜藏，熊罴窟栖。",
                "钱鎛停置，农收积场。",
                "逆旅整设，以通贾商。",
                "幸甚至哉！歌以咏志。"
            ]
        },
        {
            "title": "步出夏门行 艳",
            "content": [
                "云行雨步，超越九江之皋。",
                "临观异同，心意怀?豫，不知当复何从？",
                "经过至我碣石，心惆怅我东海。"
            ]
        },
        {
            "title": "善哉行 其三",
            "content": [
                "朝日乐相乐，酣饮不知醉。",
                "悲弦激新声，长笛吹清气。",
                "弦歌感人肠，四坐皆欢悦。",
                "寥寥高堂上，凉风入我室。",
                "持满如不盈，有德者能卒。",
                "君子多苦心，所愁不但一。",
                "慊慊下白屋，吐握不可失。",
                "众宾饱满归，主人苦不悉。",
                "比翼翔云汉，罗者安所羁？",
                "冲静得自然，荣华何足为！"
            ]
        },
        {
            "title": "善哉行 其二",
            "content": [
                "自惜身薄祜，夙贱罹孤苦。",
                "既无三徙教，不闻过庭语。",
                "其穷如抽裂，自以思所怙。",
                "虽怀一介志，是时其能与！",
                "守穷者贫贱，惋叹泪如雨。",
                "泣涕于悲夫，乞活安能睹？",
                "我愿于天穷，琅邪倾侧左。",
                "虽欲竭忠诚，欣公归其楚。",
                "快人由为叹，抱情不得叙。",
                "显行天教人，谁知莫不绪。",
                "我愿何时随？此叹亦难处。",
                "今我将何照于光曜？释衔不如雨。"
            ]
        },
        {
            "title": "善哉行 其一",
            "content": [
                "古公亶甫，积德垂仁。",
                "思弘一道，哲王于豳。",
                "太伯仲雍，王德之仁。",
                "行施百世，断发文身。",
                "伯夷叔齐，古之遗贤。",
                "让国不用，饿殂首山。",
                "智哉山甫，相彼宣王。",
                "何用杜伯，累我圣贤。",
                "齐桓之霸，赖得仲父。",
                "后任竖刁，虫流出户。",
                "晏子平仲，积德兼仁。",
                "与世沈德，未必思命。",
                "仲尼之世，主国为君。",
                "随制饮酒，扬波使官。"
            ]
        },
        {
            "title": "秋胡行 其二",
            "content": [
                "愿登泰华山，神人共远游。",
                "愿登泰华山，神人共远游。",
                "经历昆仑山，到蓬莱。",
                "飘遥八极，与神人俱。",
                "思得神药，万岁为期。",
                "歌以言志，愿登泰华山。",
                "天地何长久！人道居之短。",
                "天地何长久！人道居之短。",
                "世言伯阳，殊不知老；",
                "赤松王乔，亦云得道。",
                "得之未闻，庶以寿考。",
                "歌以言志，天地何长久！",
                "明明日月光，何所不光昭！",
                "明明日月光，何所不光昭！",
                "二仪合圣化，贵者独人不？",
                "万国率土，莫非王臣。",
                "仁义为名，礼乐为荣。",
                "歌以言志，明明日月关。",
                "四时更逝去，昼夜以成岁。",
                "四时更逝去，昼夜以成岁。",
                "大人先天而天弗违。",
                "不戚年往，忧世不治。",
                "存亡有命，虑之为蚩。",
                "歌以言志，四时更逝去。",
                "戚戚欲何念！欢笑意所之。",
                "戚戚欲何念！欢笑意所之。",
                "壮盛智愚，殊不再来。",
                "爱时进趣，将以惠谁？",
                "泛泛放逸，亦同何为！",
                "歌以言志，戚戚欲何念！"
            ]
        },
        {
            "title": "秋胡行 其一",
            "content": [
                "晨上散关山，此道当何难！",
                "晨上散关山，此道当何难！",
                "牛顿不起，车堕谷间。",
                "坐磐石之上，弹五弦之琴。",
                "作为清角韵，意中迷烦。",
                "歌以言志，晨上散关山。",
                "有何三老公，卒来在我旁？",
                "有何三老公，卒来在我旁？",
                "负揜被裘，似非恒人。",
                "谓卿云何困苦以自怨，徨徨所欲，来到此间？",
                "歌以言志，有何三老公？",
                "我居昆仑山，所谓者真人。",
                "我居昆仑山，所谓者真人。",
                "道深有可得。",
                "名山历观，遨游八极，枕石漱流饮泉。",
                "沈吟不决，遂上升天。",
                "歌以言志，我居昆仑山。",
                "去去不可追，长恨相牵攀。",
                "去去不可追，长恨相牵攀。",
                "夜夜安得寐，惆怅以自怜。",
                "正而不谲，辞赋依因。",
                "经传所过，西来所传。",
                "歌以言志，去去不可追。"
            ]
        },
        {
            "title": "陌上桑",
            "content": [
                "驾虹霓，乘赤云，登彼九疑历玉门。",
                "济天汉，至昆仑，见西王母谒东君。",
                "交赤松，及羡门，受要秘道爱精神。",
                "食芝英，饮醴泉，柱杖桂枝佩秋兰。",
                "绝人事，游浑元，若疾风游［炎欠］翩翩。",
                "景未移，行数千，寿如南山不忘愆。"
            ]
        },
        {
            "title": "薤露行",
            "content": [
                "惟汉廿二世，所任诚不良。",
                "沐猴而冠带，知小而谋疆。",
                "犹豫不敢断，因狩执君王。",
                "白虹为贯日，己亦先受殃。",
                "贼臣持国柄，杀主灭宇京。",
                "荡覆帝基业，宗庙以燔丧。",
                "播越西迁移，号泣而且行。",
                "瞻彼洛城郭，微子为哀伤。"
            ]
        },
        {
            "title": "短歌行",
            "content": [
                "周西伯昌，怀此圣德。",
                "三分天下，而有其二。",
                "修奉贡献，臣节不隆。",
                "崇侯谗之，是以拘系。",
                "后见赦原，赐之斧钺，得使征伐。",
                "为仲尼所称，达及德行，",
                "犹奉事殷，论叙其美。",
                "齐桓之功，为霸之首。",
                "九合诸侯，一匡天下。",
                "一匡天下，不以兵车。",
                "正而不谲，其德传称。",
                "孔子所叹，并称夷吾，民受其恩。",
                "赐与庙胙，命无下拜。",
                "小白不敢尔，天威在颜咫尺。",
                "晋文亦霸，躬奉天王。",
                "受赐圭瓒，秬鬯彤弓，",
                "卢弓矢千，虎贲三百人。",
                "威服诸侯，师之所尊。",
                "八方闻之，名亚齐桓。",
                "河阳之会，诈称周王，是其名纷葩。"
            ]
        },
        {
            "title": "短歌行",
            "content": [
                "对酒当歌，人生几何？",
                "譬如朝露，去日苦多。",
                "慨当以慷，忧思难忘。",
                "何以解忧，唯有杜康。",
                "青青子衿，悠悠我心。",
                "但为君故，沉吟至今。",
                "呦呦鹿鸣，食野之苹。",
                "我有嘉宾，鼓瑟吹笙。",
                "明明如月，何时可掇。",
                "忧从中来，不可断绝。",
                "越陌度阡，枉用相存。",
                "契阔谈宴，心念旧恩。",
                "月明星稀，乌鹊南飞。",
                "绕树三匝，何枝可依？",
                "山不厌高，海不厌深。",
                "周公吐哺，天下归心。",
                ""
            ]
        },
        {
            "title": "度关山",
            "content": [
                "天地间，人为贵。",
                "立君牧民，为之轨则。",
                "车辙马迹，经纬四极。",
                "黜陟幽明，黎庶繁息。",
                "於铄贤圣，总统邦域。",
                "封建五爵，井田刑狱。",
                "有燔丹书，无普赦赎。",
                "皋陶甫侯，何有失职？",
                "嗟哉后世，改制易律。",
                "劳民为君，役赋其力。",
                "舜漆食器，畔者十国，",
                "不及唐尧，采椽不斫。",
                "世叹伯夷，欲以厉俗。",
                "侈恶之大，俭为共德。",
                "许由推让，岂有讼曲？",
                "兼爱尚同，疏者为戚。"
            ]
        },
        {
            "title": "塘上行",
            "content": [
                "蒲生我池中，其叶何离离。",
                "傍能行仁义，莫若妾自知。",
                "众口铄黄金，使君生别离。",
                "念君去我时，独愁常苦悲。",
                "想见君颜色，感结伤心脾。",
                "念君常苦悲，夜夜不能寐。",
                "莫以豪贤故，弃捐素所爱？",
                "莫以鱼肉贱，弃捐葱与薤？",
                "莫以麻枲贱，弃捐菅与蒯？",
                "出亦复何苦，入亦复何愁。",
                "边地多悲风，树木何修修！",
                "从君致独乐，延年寿千秋。"
            ]
        },
        {
            "title": "却东西门行",
            "content": [
                "鸿雁出塞北，乃在无人乡。",
                "举翅万馀里，行止自成行。",
                "冬节食南稻，春日复北翔。",
                "田中有转蓬，随风远飘扬。",
                "长与故根绝，万岁不相当。",
                "奈何此征夫，安得驱四方！",
                "戎马不解鞍，铠甲不离傍。",
                "冉冉老将至，何时返故乡？",
                "神龙藏深泉，猛兽步高冈。",
                "狐死归首丘，故乡安可忘！"
            ]
        },
        {
            "title": "气出唱",
            "content": [
                "游君山，甚为真。",
                "崔嵬砟硌，尔自为神。",
                "乃到王母台，金阶玉为堂，芝草生殿旁。",
                "东西厢，客满堂。",
                "主人当行觞，坐者长寿遽何央。",
                "长乐甫始宜孙子。",
                "常愿主人增年，与天相守。"
            ]
        },
        {
            "title": "气出唱",
            "content": [
                "驾六龙，乘风而行。",
                "行四海，路下之八邦。",
                "历登高山临溪谷，乘云而行。",
                "行四海外，东到泰山。",
                "仙人玉女，下来翱游。",
                "骖驾六龙饮玉浆。",
                "河水尽，不东流。",
                "解愁腹，饮玉浆。",
                "奉持行，东到蓬莱山，上至天之门。",
                "玉阙下，引见得入，",
                "赤松相对，四面顾望，视正焜煌。",
                "开玉心正兴，其气百道至。",
                "传告无穷闭其口，但当爱气寿万年。",
                "东到海，与天连。",
                "神仙之道，出窈入冥，常当专之。",
                "心恬澹，无所愒。",
                "欲闭门坐自守，天与期气。",
                "愿得神之人，乘驾云车，",
                "骖驾白鹿，上到天之门，来赐神之药。",
                "跪受之，敬神齐。",
                "当如此，道自来。"
            ]
        },
        {
            "title": "气出唱",
            "content": [
                "华阴山，自以为大。",
                "高百丈，浮云为之盖。",
                "仙人欲来，出随风，列之雨。",
                "吹我洞箫，鼓瑟琴，何訚訚！",
                "酒与歌戏，今日相乐诚为乐。",
                "玉女起，起舞移数时。",
                "鼓吹一何嘈嘈。",
                "从西北来时，仙道多驾烟，",
                "乘云驾龙，郁何务务。",
                "遨游八极，乃到昆仑之山，",
                "西王母侧，神仙金止玉亭。",
                "来者为谁？赤松王乔，乃德旋之门。",
                "乐共饮食到黄昏。",
                "多驾合坐，万岁长，宜子孙。"
            ]
        },
        {
            "title": "苦寒行",
            "content": [
                "北上太行山，艰哉何巍巍！",
                "羊肠坂诘屈，车轮为之摧。",
                "树木何萧瑟！北风声正悲。",
                "熊罴对我蹲，虎豹夹路啼。",
                "溪谷少人民，雪落何霏霏！",
                "延颈长叹息，远行多所怀。",
                "我心何怫郁？思欲一东归。",
                "水深桥梁绝，中路正徘徊。",
                "迷惑失故路，薄暮无宿栖。",
                "行行日已远，人马同时饥。",
                "担囊行取薪，斧冰持作糜。",
                "悲彼东山诗，悠悠使我哀。"
            ]
        },
        {
            "title": "精列",
            "content": [
                "厥初生，",
                "造划之陶物，莫不有终期。",
                "莫不有终期。",
                "圣贤不能免，何为怀此忧？",
                "愿螭龙之驾，思想昆仑居。",
                "思想昆仑居。",
                "见期于迂怪，志意在蓬莱。",
                "志意在蓬莱。",
                "周礼圣徂落，会稽以坟丘。",
                "会稽以坟丘。",
                "陶陶谁能度？君子以弗忧。",
                "年之暮奈何，时过时来微。"
            ]
        },
        {
            "title": "蒿里行",
            "content": [
                "关东有义士，兴兵讨群凶。",
                "初期会盟津，乃心在咸阳。",
                "军合力不齐，踌躇而雁行。",
                "势利使人争，嗣还自相戕。",
                "淮南弟称号，刻玺於北方。",
                "铠甲生虮虱，万姓以死亡。",
                "白骨露於野，千里无鸡鸣。",
                "生民百遗一，念之断人肠。"
            ]
        },
        {
            "title": "龟虽寿",
            "content": [
                "神龟虽寿，猷有竟时。",
                "腾蛇乘雾，终为土灰。",
                "老骥伏枥，志在千里；",
                "烈士暮年，壮心不已。",
                "盈缩之期，不但在天；",
                "养怡之福，可得永年。",
                "幸甚至哉，歌以咏志。",
                ""
            ]
        },
        {
            "title": "观沧海",
            "content": [
                "东临碣石，以观沧海。",
                "水何澹澹，山岛竦峙。",
                "树木丛生，百草丰茂。",
                "秋风萧瑟，洪波涌起。",
                "日月之行，若出其中；",
                "星汉灿烂，若出其里。",
                "幸甚至哉，歌以咏志。",
                ""
            ]
        },
        {
            "title": "对酒",
            "content": [
                "对酒歌，太平时，吏不呼门。",
                "王者贤且明，宰相股肱皆忠良。",
                "咸礼让，民无所争讼。",
                "三年耕有九年储，仓谷满盈。",
                "斑白不负载。",
                "雨泽如此，百谷用成。",
                "却走马，以粪其土田。",
                "爵公侯伯子男，咸爱其民，以黜陟幽明。",
                "子养有若父与兄。",
                "犯礼法，轻重随其刑。",
                "路无拾遗之私。",
                "囹圄空虚，冬节不断。",
                "人耄耋，皆得以寿终。",
                "恩德广及草木昆虫。"
            ]
        }
    ]
}