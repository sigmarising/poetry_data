{
    "dynasty": "隋",
    "author": "薛道衡",
    "intro": "薛道衡（540－609）字玄卿，河东汾阴（今山西），历仕北齐、北周及隋，后为隋炀帝妒其诗名所害。诗与卢思道齐名。有《薛司隶集》。",
    "items": [
        {
            "title": "咏苔纸诗",
            "content": [
                "昔时应春色。",
                "引渌泛清流。",
                "今来承玉管。",
                "布字改银钩。"
            ]
        },
        {
            "title": "岁穷应教诗",
            "content": [
                "故年随夜尽。",
                "初春逐晓生。",
                "方验从军乐。",
                "饮至入西京。"
            ]
        },
        {
            "title": "夏晚诗",
            "content": [
                "流火稍西倾。",
                "夕影遍曾城。",
                "高天澄远色。",
                "秋气入蝉声。"
            ]
        },
        {
            "title": "梅夏应教诗",
            "content": [
                "长廊连紫殿。",
                "细雨应黄梅。",
                "浮云半空上。",
                "清吹隔池来。",
                "集凤桐花散。",
                "胜龟莲叶开。",
                "幸逢为善乐。",
                "频降济时才。"
            ]
        },
        {
            "title": "展敬上凤林寺诗",
            "content": [
                "凈土连幽谷。",
                "宝塔对危峯。",
                "林栖丹穴凤。",
                "地迩白沙龙。",
                "独岩楼逈出。",
                "复道阁相重。",
                "洞开朝雾敛。",
                "石湿晓云浓。",
                "高筱低云盖。",
                "风枝响和钟。",
                "檐阴翻细柳。",
                "涧影落长松。",
                "珠桂浮明月。",
                "莲座吐芙蓉。",
                "隐沦徒有意。",
                "心迹未相从。"
            ]
        },
        {
            "title": "和许给事善心戏场转韵诗",
            "content": [
                "京洛重新年。",
                "复属月轮圆。",
                "云间璧独转。",
                "空里镜孤悬。",
                "万方皆集会。",
                "百戏尽来前。",
                "临衢车不绝。",
                "夹道阁相连。",
                "惊鸿出洛水。",
                "翔鹤下伊信。",
                "艳质回风雪。",
                "笙歌韵管弦。",
                "佳丽俨成行。",
                "相携入戏场。",
                "衣类何平叔。",
                "人同张子房。",
                "高高城里髻。",
                "峨峨楼上妆。",
                "罗裙飞孔雀。",
                "绮带垂鸳鸯。",
                "月映班姬扇。",
                "风飘韩寿香。",
                "竟夕鱼负灯。",
                "彻夜龙衔烛。",
                "欢笑无穷已。",
                "歌咏还相续。",
                "羗笛陇头吟。",
                "胡舞龟兹曲。",
                "假面饰金银。",
                "盛服摇珠玉。",
                "宵深戏未阑。",
                "兢为人所难。",
                "卧驱飞玉勒。",
                "立骑转银鞍。",
                "纵横既跃剑。",
                "挥霍复跳丸。",
                "抑扬百兽舞。",
                "盘跚五禽戏。",
                "狻猊弄斑足。",
                "巨象垂长鼻。",
                "青羊跪复跳。",
                "白马回旋骑。",
                "忽覩罗浮起。",
                "俄看郁昌至。",
                "峯岭既崔嵬。",
                "林丛亦青翠。",
                "麋鹿下腾倚。",
                "猴猿或蹲跂。",
                "金徒列旧刻。",
                "玉律动新灰。",
                "甲荑垂陌柳。",
                "残花散苑梅。",
                "繁星渐寥落。",
                "斜月尚徘徊。",
                "王孙犹劳戏。",
                "公子未归来。",
                "共酌琼酥酒。",
                "同倾鹦鹉杯。",
                "普天逢圣日。",
                "兆庶喜康哉。"
            ]
        },
        {
            "title": "渡北河诗",
            "content": [
                "连旌映潊浦。",
                "叠鼓拂沙洲。",
                "桃花长新浪。",
                "竹箭下奔流。",
                "塞云临远舰。",
                "胡风入阵楼。",
                "剑拔蛟将出。",
                "骖惊鼋欲浮。",
                "鴈书终立效。",
                "燕相果封侯。",
                "勿恨关河远。",
                "且宽边地愁。"
            ]
        },
        {
            "title": "入郴江诗",
            "content": [
                "仗节遵严会。",
                "扬舲泝急流。",
                "征涂非白马。",
                "水势类黄牛。",
                "跳波鸣石碛。",
                "溅沫拥沙洲。",
                "岸回槎倒转。",
                "滩长船却浮。",
                "缘崖频断挽。",
                "挂壁屡移钩。",
                "还忆青丝骑。",
                "东方来上头。"
            ]
        },
        {
            "title": "重酬杨仆射山亭诗",
            "content": [
                "寂寂无与晤。",
                "朝端去总戎。",
                "空庭聊步月。",
                "闲坐独临风。",
                "临风时太息。",
                "步月山泉侧。",
                "朝朝散霞彩。",
                "暮暮澄秋色。",
                "秋色遍皋兰。",
                "霞彩落云端。",
                "吹旌朔气冷。",
                "照剑日光寒。",
                "光寒塞草平。",
                "气冷咽笳声。",
                "将军献凯入。",
                "蔼蔼风云生。"
            ]
        },
        {
            "title": "敬酬杨仆射山斋独坐诗",
            "content": [
                "相望山河近。",
                "相思朝夕劳。",
                "龙门竹箭急。",
                "华岳莲花高。",
                "岳高嶂重叠。",
                "鸟道风烟接。",
                "遥原树若荠。",
                "远水舟如叶。",
                "叶舟旦旦浮。",
                "惊波夜夜流。",
                "露寒洲渚白。",
                "月冷函关秋。",
                "秋夜清风发。",
                "弹琴即鉴月。",
                "虽非庄舃歌。",
                "吟咏常思越。"
            ]
        },
        {
            "title": "秋日游昆明池诗",
            "content": [
                "灞陵因静退。",
                "灵沼暂徘徊。",
                "新船木兰檝。",
                "旧宇豫章材。",
                "荷心宜露泫。",
                "竹径重风来。",
                "鱼潜疑刻石。",
                "沙暗似沉灰。",
                "琴逢鹤欲舞。",
                "酒遇菊花开。",
                "羇心与秋兴。",
                "陶然寄一杯。"
            ]
        },
        {
            "title": "从驾天池应诏诗",
            "content": [
                "上圣家寰字。",
                "威略振边陲。",
                "八维穷眺览。",
                "千里曳旌旗。",
                "驾鼋临碧海。",
                "控骥践瑶池。",
                "曲浦腾烟雾。",
                "深浪骇鲸螭。"
            ]
        },
        {
            "title": "奉和临渭源应诏诗",
            "content": [
                "玄功复禹迹。",
                "至德去汤罗。",
                "玉关亭障远。",
                "金方水石多。",
                "八川兹一态。",
                "万里导长波。",
                "惊流注陆海。",
                "激浪象天河。",
                "鸾旗历岩谷。",
                "龙穴暂经过。",
                "西老陪游宴。",
                "南风起咏歌。",
                "庶品蒙仁泽。",
                "生灵穆太和。",
                "微臣惜暮景。",
                "愿驻鲁阳戈。"
            ]
        },
        {
            "title": "奉和月夜听军乐应诏诗",
            "content": [
                "旌门临古堞。",
                "徼道度深隍。",
                "月冷疑秋夜。",
                "山寒落夏霜。",
                "遥空澄暮色。",
                "清景散余光。",
                "笳声喧陇水。",
                "鼓曲噪渔阳。",
                "沉郁兴神思。",
                "眺听发天章。",
                "嵩岱终难学。",
                "丘陵徒自强。"
            ]
        },
        {
            "title": "豫章行",
            "content": [
                "江南地远接闽瓯。",
                "山东英妙屡经游。",
                "前瞻叠障千重阻。",
                "却带惊湍万里流。",
                "枫叶朝飞向京洛。",
                "文鱼夜过历吴洲。",
                "君行远度茱萸岭。",
                "妾住长依明月楼。",
                "楼中愁思不开嚬。",
                "始复临窻望早春。",
                "鸳鸯水上萍初合。",
                "鸣鹤园中花并新。",
                "空忆常时角枕处。",
                "无复前日画眉人。",
                "照骨金环谁用许。",
                "见胆明镜自生尘。",
                "荡子从来好留滞。",
                "况复关山远迢递。",
                "当学织女嫁牵牛。",
                "莫作姮娥叛夫壻。",
                "偏讶思君无限极。",
                "欲罢欲忘还复忆。",
                "愿作王母三青鸟。",
                "飞去飞来传消息。",
                "丰城双剑昔曾离。",
                "经年累月复相随。",
                "不畏将军成久别。",
                "只恐封侯心更移。"
            ]
        },
        {
            "title": "出塞 二",
            "content": [
                "边庭烽火惊。",
                "插羽夜征兵。",
                "少昊腾金气。",
                "文昌动将星。",
                "长驱鞮汗北。",
                "直指夫人城。",
                "绝漠三秋暮。",
                "穷阴万里生。",
                "寒夜哀笛曲。",
                "霜天断鴈声。",
                "连旗下鹿塞。",
                "叠鼓向龙庭。",
                "妖云坠虏阵。",
                "晕月遶胡营。",
                "左贤皆顿颡。",
                "单于已系缨。",
                "绁马登玄阙。",
                "钩鲲临北溟。",
                "当知霍骠骑。",
                "高第起西京。"
            ]
        },
        {
            "title": "出塞 一",
            "content": [
                "高秋白露团。",
                "上将出长安。",
                "尘沙塞下暗。",
                "风月陇头寒。",
                "转蓬随马足。",
                "飞霜落剑端。",
                "凝云迷代郡。",
                "流水冻桑干。",
                "烽微桔槔远。",
                "桥峻辘轳难。",
                "从军多恶少。",
                "召募尽材官。",
                "伏堤时卧鼓。",
                "疑兵乍解鞍。",
                "柳城擒冒顿。",
                "长坂纳呼韩。",
                "受降今更筑。",
                "燕然已重刊。",
                "还嗤傅介子。",
                "辛苦刺楼兰。"
            ]
        },
        {
            "title": "昭君辞",
            "content": [
                "我本良家子。",
                "充选入椒庭。",
                "不蒙女史进。",
                "更失画师情。",
                "蛾眉非本质。",
                "蝉鬓改真形。",
                "专由妾命薄。",
                "误使君恩轻。",
                "啼沾渭桥路。",
                "叹别长安城。",
                "夜依寒草宿。",
                "朝逐转蓬征。",
                "却望关山逈。",
                "前瞻沙漠平。",
                "胡风带秋月。",
                "嘶马杂笳声。",
                "毛裘易罗绮。",
                "毡帐代金屏。",
                "自知莲脸歇。",
                "羞看菱镜明。",
                "钗落终应弃。",
                "髻解不须萦。",
                "何用单于重。",
                "讵假阏氏名。",
                "駃騠聊强食。",
                "筒酒未能倾。",
                "心随故乡断。",
                "愁逐塞云生。",
                "汉宫如有忆。",
                "为视旄头星。"
            ]
        },
        {
            "title": "人日思归",
            "content": [
                "入春才七日，",
                "离家已二年。",
                "人归落雁后，",
                "思发在花前。"
            ]
        },
        {
            "title": "昔昔盐",
            "content": [
                "垂柳覆金堤，蘼芜叶复齐。",
                "水溢芙蓉沼，花飞桃李蹊。",
                "采桑秦氏女，织锦窦家妻。",
                "关山别荡子，风月守空闺。",
                "恒敛千金笑，长垂双玉啼。",
                "盘龙随镜隐，彩凤逐帷低。",
                "飞魂同夜鹊，倦寝忆晨鸡。",
                "暗牖悬蛛网，空梁落燕泥。",
                "前年过代北，今岁往辽西。",
                "一去无消息，那能惜马蹄。"
            ]
        },
        {
            "title": "从驾幸晋阳诗",
            "content": [
                "省方遵往册。",
                "游豫叶前经。",
                "金吾朝戒道。",
                "校尉晚巡营。",
                "重峦下飞骑。",
                "绝浦渡连旌。",
                "涧水寒逾咽。",
                "松风远更清。",
                "方观翠华反。",
                "簪笔上云亭。"
            ]
        }
    ]
}