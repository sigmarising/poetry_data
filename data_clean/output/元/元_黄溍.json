{
    "dynasty": "元",
    "author": "黄溍",
    "intro": "",
    "items": [
        {
            "title": "即事",
            "content": [
                "南陌东阡草色齐，愔愔门巷客来稀。",
                "受风燕子轻相逐，著雨杨花湿更飞。",
                "绿树无言春又尽，红尘如雾手频挥。",
                "浮生莽莽吾何计，独立看云竟落晖。"
            ]
        },
        {
            "title": "晓行湖上",
            "content": [
                "晓行重湖上，旭日青林半。",
                "雾露寒未除，凫翳静初散。",
                "夤缘际余景，闪倏多遗玩。",
                "会心乍有得，抚己还成叹。",
                "夙予丹霞约，久兹芳洲畔。",
                "独往愿易违，离居岁方换。",
                "沙暄芷芽动，春远川华乱。",
                "存期乃寂寞，取适岂烂漫。",
                "小隐倘见招，渔樵共昏旦。"
            ]
        },
        {
            "title": "上岩寺访一公",
            "content": [
                "晓色微茫尚带星，修蹊荦确断人行。",
                "独支瘦竹身犹健，高入重云地忽平。",
                "落月正当山缺处，细泉频作雨来声。",
                "上方灯火青林曲，隐隐疏钟一再鸣。"
            ]
        },
        {
            "title": "独立",
            "content": [
                "数尽飞花一怆然，壮心迢递夕云边。",
                "十年人事空流水，二月风光已杜鹃。",
                "过眼青春宁夏得，污人黄土绝堪怜。",
                "故园尚有平生约，可使苍苔到石田。"
            ]
        },
        {
            "title": "题清华亭",
            "content": [
                "名区汇修渚，流望依平陆。",
                "飞雨天际来，远峰净如沐。",
                "生香余晚花，繁阴蔼嘉木。",
                "秀色坐可揽，终然不盈掬。",
                "触景幽兴多，接物道机熟。",
                "谁能与之游，食芳饮山渌。"
            ]
        },
        {
            "title": "龙潭山",
            "content": [
                "二月清江照眼明，避风舟楫满回汀。",
                "断云挟雨时时黑，密叶藏花树树青。",
                "习隐未成陶令赋，行歌聊共屈原醒。",
                "碧潭光景无消息，坐看鱼儿点翠萍。"
            ]
        },
        {
            "title": "担子洼",
            "content": [
                "自从始出关，数日走崖谷。",
                "迢迢度偏岭，险尽得平陆。",
                "陂陀皆土山，高下纷起伏。",
                "连天暗丰草，不复见林木。",
                "行人烟际来，牛羊雨中牧。",
                "飒然衣裳单，咫尺异寒燠。",
                "伫立方有怀，相逢仍问俗。",
                "畏途宜疾驱，更傍滦河宿。"
            ]
        },
        {
            "title": "抱琴",
            "content": [
                "三尺枯桐树，相随年岁深。",
                "此行端有意，何处托知音？隐隐青山夜，寥寥太古心。",
                "空携水仙曲，更向海中岑。"
            ]
        },
        {
            "title": "赤城",
            "content": [
                "鸡鸣秣吾马，晚饭山中行。",
                "何以慰旅怀，赤城有嘉名。",
                "滩长石齿齿，树细风泠泠。",
                "时见岩壁间，粲若丹砂明。",
                "温泉发其阳，捴诃勤百灵。",
                "前峰指金阁，真境标殊庭。",
                "白道人迹稀，青崖云气生。",
                "信美无少留，缅焉起深情。"
            ]
        },
        {
            "title": "夏日漫书",
            "content": [
                "枕上初残柏子香，鸟声帘外已斜阳。",
                "碧山过雨晴逾好，绿树无风晚自凉。",
                "芳岁背人成荏苒，好诗和梦落苍茫。",
                "羊求何不来三径，门掩残书满石床。"
            ]
        },
        {
            "title": "李老谷",
            "content": [
                "缘崖一径微，入谷双崦窄。",
                "密林日易昏，况乃云雨积。",
                "行人望烟火，客舍依山色。",
                "家僮为张灯，野老烦避席。",
                "未觉风俗殊，只惊关河隔。",
                "严程不可缓，子规勿劝客。"
            ]
        },
        {
            "title": "夜兴",
            "content": [
                "秋气入病骨，残梦倏然惊。",
                "芭蕉叶间露，风过皆成声。",
                "揽衣泬寥内，搔首天河横。",
                "饥虫语不休，中宵谁汝令？孤鸿亦何苦，犯霜度微明。",
                "悠悠念群动，百感忽我并。",
                "大化倘不尔，吾其免营营。"
            ]
        },
        {
            "title": "开元宫",
            "content": [
                "谁使藏舟一夕移，红楼翠幕未全非。",
                "曾闻帝子乘鸾去，疑有仙人化鹤归。",
                "烟径月明瑶草歇，石坛露冷碧桃稀。",
                "赤栏桥畔多时立，闲看杨花作雪飞。"
            ]
        },
        {
            "title": "陪仇仁父先生登石头城",
            "content": [
                "谈笑逢诸老，登临失故亭。",
                "薄游成汗漫，高步觉竛竮。",
                "峡水通吴白，淮山入楚青。",
                "平生一杯酒，及此慰飘零。"
            ]
        },
        {
            "title": "阳山昱上人访予吴门寓舍，求为湘竹诗，予辞",
            "content": [
                "道人来自阳山麓，手携旧种千竿竹。",
                "小裁方斛不盈尺，中有潇湘江一曲。",
                "未信天工能尔奇，不知地脉从谁缩？晴窗翛翛散烟雾，眼底森然立群玉。",
                "岂期我乃累此君，蒙犯风埃走尘俗。",
                "故山方远重愁绝，新句未成惭迫促。",
                "黄冈之产大中椽，政用材美刳其腹。",
                "愿言保此终天年，岁莫山中伴幽独。",
                "",
                ""
            ]
        },
        {
            "title": "游西山同项可立宿灵隐西庵",
            "content": [
                "薄游厌人境，振策穷幽躅。",
                "理公所开凿，遗迹在岩麓。",
                "秋杪霜叶丹，石面寒泉绿。",
                "仰窥条上猿，攀萝去相逐。",
                "物情一何适，人事有羁束。",
                "却过猊峰回，遥望松林曲。",
                "前山夜来雨，湿云涨崖谷。",
                "缥缈辨朱甍，禅房带修竹。",
                "故人丹丘彦，抱被能同宿。",
                "名篇聊一咏，异书欣共读。",
                "蹉跎未闻道，黾勉尚干禄。",
                "夙有丘壑明，吾居几时卜？"
            ]
        },
        {
            "title": "题观海图",
            "content": [
                "昔年解缆岑江上，初日团团水底红。",
                "鼍吼忽摇千尺浪，鹢飞仍挟半帆风。",
                "遥看岛屿如星散，只谓神仙有路通。",
                "及此栖身万人海，旧游却在画图中。"
            ]
        },
        {
            "title": "西岘峰",
            "content": [
                "层云抱春城，急濑泄嵌窦。",
                "修蹊入窈窕，众绿郁以茂。",
                "名亭标水乐，折柱荒碑仆。",
                "幽寻得缁庐，乱石扶结构。",
                "青精午堪饭，碧涧寒可漱。",
                "平生慕真赏，及此成邂逅。",
                "冥探指顶绝，有路忽通透。",
                "缘萝度蒙密，翠气湿衣袖。",
                "寄身泬寥内，下睨人寰陋。",
                "清讴杂风竹，大啸落岩狖。",
                "东峰在眉睫，可望不可就。",
                "同游却何时？瑶草春已秀。"
            ]
        },
        {
            "title": "初至宁海二首",
            "content": [
                "地至东南尽，城孤邑屡迁。",
                "行山云作路，累石海为田。",
                "蜃炭村村白，棕林树树圆。",
                "桃源名更美，何处有神仙？"
            ]
        },
        {
            "title": "寄方韶文先生",
            "content": [
                "牢落《江南赋》，知音寄渺茫。",
                "鹿麋行处有，芝草梦中香。",
                "遥兴沧溟阔，悲歌白发长。",
                "平生今古泪，滴破绿萝裳。"
            ]
        },
        {
            "title": "初至宁海二首",
            "content": [
                "缥缈蛟龙宅，风雷隔杳冥。",
                "人家多面水，岛屿若浮萍。",
                "煮海盐烟黑，淘沙铁气腥。",
                "停骖方问俗，渔唱起前汀。"
            ]
        }
    ]
}