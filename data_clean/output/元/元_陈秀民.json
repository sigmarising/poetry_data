{
    "dynasty": "元",
    "author": "陈秀民",
    "intro": "",
    "items": [
        {
            "title": "壬午九月九日与郭希仲纪叔维马希远饮周景父",
            "content": [
                "去年登堂三月三，主人置酒浇春衫。",
                "今年登堂九月九，堂上主人复多酒。",
                "马生弹琴纪生画，郭子题诗美如炙。",
                "四明狂客醉欲倒，菊花插帽秋光好。",
                "百年节序能几逢，人生会合何其少。",
                "人生会少将奈何，为君起舞为君歌。",
                "歌残酒尽更须酌，莫待他年白发多。",
                "",
                ""
            ]
        },
        {
            "title": "岳阳楼夜宿",
            "content": [
                "湘灵瑟鼓潇潇夜，龙女笙吹淡淡秋。",
                "楚曲吴歌互相答，岭猿巴鸟不胜愁。"
            ]
        },
        {
            "title": "怀古和陈惟寅韵（三首）",
            "content": [
                "范蠡已霸越，功成淡若无。",
                "扁舟五湖上，乌喙不敢呼。",
                "冥鸿在寥廓，燕雀下莱芜。¤"
            ]
        },
        {
            "title": "燕京客舍送友归天台",
            "content": [
                "雁鸣沙漠风，秋入燕陵树。",
                "客子衣裳单，宁不畏霜露。",
                "驱车国东门，迢迢怀往路。",
                "尺璧横道周，谁能一回顾。",
                "登山豺虎雄，入海鲸鲵怒。",
                "天台隔三江，丹霞夹玄雾。",
                "黄精或可寻，胡麻庶当遇。",
                "明时有遗佚，归哉保贞素。",
                "我马病已久，东西厌驰骛。",
                "逸驾如可攀，吾将执其御。"
            ]
        },
        {
            "title": "至岳州宿岳阳楼",
            "content": [
                "荡桨溯流光，登楼望八荒。",
                "江山出图画，天地入舟航。",
                "夜静星文动，秋高月色凉。",
                "题诗怀李白，搔首鬓沧浪。"
            ]
        },
        {
            "title": "吴中柳枝（四首）",
            "content": [
                "棠梨花开郎出门，宜男草生妾思君。",
                "如何宜男草上露，不湿棠梨花底云。"
            ]
        },
        {
            "title": "山居杂咏",
            "content": [
                "好山看不尽，游罢更须登。",
                "石屋晴犹雨，天池夏亦冰。",
                "寻仙碧霞里，飞步白云层。",
                "松花飘满地，归路喜逢僧。"
            ]
        },
        {
            "title": "吴中柳枝（四首）",
            "content": [
                "馆娃宫中花似云，馆娃宫外酒如春。",
                "花前把酒花下醉，莫遣春愁恼杀人。"
            ]
        },
        {
            "title": "登灵岩",
            "content": [
                "宝殿压崔嵬，华池顶上开。",
                "山从太白出，水自洞庭来。",
                "阁树联珠塔，岩花照石台。",
                "吴王清暑地，那得有尘埃。"
            ]
        },
        {
            "title": "吴中柳枝（四首）",
            "content": [
                "姑苏城边杨柳丝，千丝万丝垂参差。",
                "柳丝虽长不禁手，难织回文锦字诗。"
            ]
        },
        {
            "title": "湘乡道中",
            "content": [
                "日暮倦趋山市远，解衣聊复憩岩阿。",
                "云迷险道藤穿石，水落悬崖草乱坡。",
                "木客下时人迹少，鹧鸪啼处客愁多。",
                "向南言语凭谁辩，莫问蛮方事若何。"
            ]
        },
        {
            "title": "周玄初来鹤诗（洪武己巳）",
            "content": [
                "天外谁呼众鹤来，坛前道士本仙才。",
                "月明辽海通三岛，能载飞琼数往回。"
            ]
        },
        {
            "title": "怀古和陈惟寅韵（三首）",
            "content": [
                "兔走要离坟，狸啼阖闾墓。",
                "宝剑生土花，银池浴秋露。",
                "迢迢郭西门，玉辇迷金步。¤"
            ]
        },
        {
            "title": "送强彦栗归吴",
            "content": [
                "蓟门秋月白，城头夜啼乌。",
                "城中良家子，半是南征夫。",
                "或从张都护，或属李轻车。",
                "道傍别妻子，泣下如迸珠。",
                "自非英雄具，孰使祸乱除。",
                "戎马暗中国，游子将何趋？君归慰父母，繄我独何如。"
            ]
        },
        {
            "title": "题幻住庵中峰和尚莲池野亭小像",
            "content": [
                "亭前池水生莲花，亭中老禅方结跏。",
                "双枝作供净瓶里，仿佛玉井衔丹霞。",
                "世上莲花亦常有，玉堂不比丹青手。",
                "水底冰蚕已化龙，绝世于今故无偶。",
                "师是莲花花是师，亭亭净植涅不淄。",
                "胸中五色舌上吐，烂熳写出莲花词。",
                "世间物物皆为幻，我把斯图作真看。",
                "君不见中峰峰上十丈莲，吹香夜夜到诸天。"
            ]
        },
        {
            "title": "五月九日调军入绥宁是夜宿风门岭值雨",
            "content": [
                "五月官军入不毛，重冈复岭接天高。",
                "小臣报国宁辞死，大将行兵无乃劳。",
                "漠漠野烟啼魍魉，阴阴山木挂猿猱。",
                "二更风雨来关峡，自喜挑灯看宝刀。"
            ]
        },
        {
            "title": "寄绍兴吕左丞",
            "content": [
                "后来江左英贤传，又是淮西保相家。",
                "见说锦袍酣战罢，不惊越女采荷花。",
                "",
                ""
            ]
        },
        {
            "title": "西湖竹枝词",
            "content": [
                "鸳鸯宛在水中央，恰似阿侬初嫁郎。",
                "掷却郎君金弹子，劝郎切莫打鸳鸯。"
            ]
        },
        {
            "title": "吴中柳枝（四首）",
            "content": [
                "长洲宫苑草离离，中有吴王旧沼池。",
                "至今二八吴中女，为人歌舞学西施。"
            ]
        },
        {
            "title": "题王长史所画天平龙门图",
            "content": [
                "月黑山鬼号，苍龙斗折角。",
                "仙人一掌擎，不令堕深壑。",
                "秋高势崚层，日暮气惨错。",
                "阑干冰柱悬，凌乱雪花落。",
                "路狭仅通人，峰寒不栖鹤。",
                "王侯天机峻，跻攀故盘礴。",
                "写作龙门图，奇气低五岳。",
                "神鱼息天池，有待风雷作。"
            ]
        },
        {
            "title": "滦阳道中",
            "content": [
                "晨出建德门，暮宿居庸关。",
                "风鸣何萧萧，月出何团团。",
                "短辕驻空野，悲笳生夕寒。",
                "我本吴越人，二年客幽燕。",
                "幽燕非我乡，而复适乌桓。",
                "前登桑乾岭，西望太行山。",
                "太行何盘盘，欲往愁险艰。",
                "寓形天壤间，忽如水上船。",
                "役役何所求，吾将返林泉。"
            ]
        },
        {
            "title": "至武冈",
            "content": [
                "家居犹旅食，儿子复南征。",
                "娄县千江隔，都梁百日行。",
                "雁书天外远，马角梦中生。",
                "食禄非吾愿，何时复旧耕。"
            ]
        },
        {
            "title": "姑苏竹枝词",
            "content": [
                "吴门二月柳如眉，谁家女儿歌《柳枝》？歌声袅袅娇无力",
                "，恰如杨柳好腰肢。"
            ]
        },
        {
            "title": "怀古和陈惟寅韵（三首）",
            "content": [
                "海门潮不至，昱岭掩空关。",
                "龙随白雁去，何时复南还。",
                "萧萧禁中树，尽为樵牧攀。"
            ]
        },
        {
            "title": "送远曲",
            "content": [
                "谁令车有轮，去年载客西入秦。",
                "谁令马有蹄，今年载客过辽西。",
                "车轮双，马蹄四，念君独行无近侍。",
                "妇人由来不下堂，侧身西望涕沾裳。",
                "恨不化为双玉珰，终日和鸣在君旁。"
            ]
        },
        {
            "title": "漷州望古北居庸诸山",
            "content": [
                "古北居庸一望中，风沙满眼乱芙蓉。",
                "曦车夜转昆仑脊，华盖阴移太乙峰。",
                "金口水流终到海，玉泉云起又随龙。",
                "两京形胜今如此，可拟秦关百二重。"
            ]
        },
        {
            "title": "邳州",
            "content": [
                "青山一发见邳州，落日云迷故国愁。",
                "父老空传黄石在，仙人已伴赤松游。",
                "乾坤不信无清气，河水胡为尚浊流。",
                "野树昏鸦栖未定，数声哀角起高楼。"
            ]
        }
    ]
}