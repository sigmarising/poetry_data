{
    "dynasty": "元",
    "author": "顾瑛",
    "intro": "",
    "items": [
        {
            "title": "晚泊新安有怀九成",
            "content": [
                "夜泊新安驿，西风八月天。",
                "人家溪树里，晚饭柁楼前。",
                "水落星移石，云开月堕船。",
                "遥思佩韦者，痴坐不成眠。"
            ]
        },
        {
            "title": "湖光山色楼",
            "content": [
                "晴山远树青如荠，野水新秧绿似苔。",
                "落日湖光三万顷，尽随飞鸟带将回。",
                "",
                ""
            ]
        },
        {
            "title": "口占诗",
            "content": [
                "小亭结在瀼西头，况复春半雨初收。",
                "柳垂新绿枝枝弱，水转回塘漫漫流。"
            ]
        },
        {
            "title": "九月七日复游寒泉登南峰有怀龙门云台（二首",
            "content": [
                "春游忆得到寒泉，正值莺花过禁烟。",
                "杨柳楼中金错落，琵琶船里玉婵娟。",
                "潘郎别去浑多病，道士重来是有缘。",
                "今日登高能作赋，云台不见使人怜。¤",
                "",
                ""
            ]
        },
        {
            "title": "湖光山色楼",
            "content": [
                "雨随牛迹坡坡绿，云转山腰树树齐。",
                "江阁晚添凉似洗，隔林时有野莺啼。"
            ]
        },
        {
            "title": "口占诗",
            "content": [
                "溪上草亭绝低小，春来有客日相过。",
                "便须对柳开春酒，坐看晴色上新鹅。"
            ]
        },
        {
            "title": "口占诗",
            "content": [
                "鸟啼残雨适平皋，鱼逐轻波趁小舠。",
                "独爱大堤杨柳树，又牵春色上柔条。"
            ]
        },
        {
            "title": "口占",
            "content": [
                "临池醉吸杯中月，隔屋香传蕊上花。",
                "狂杀会稽于外史，秋风吹堕小乌纱。"
            ]
        },
        {
            "title": "发阊门",
            "content": [
                "阊门西去是阳关，叠叠秋风叠叠山。",
                "便是早春相别处，如今杨柳不堪攀。",
                "",
                ""
            ]
        },
        {
            "title": "次韵",
            "content": [
                "饮涧长虹挂深岭，千尺辘轳悬断绠。",
                "夜寒月黑鬼赋诗，日白风清人写影。",
                "藤萝阴阴蔓山椒，长松落雪如花飘。",
                "烦君画我掩书卧，窗前更着青芭蕉。",
                "陈惟允画图能写雪蕉，仿王右丞笔意，末句因及之。"
            ]
        },
        {
            "title": "游天池",
            "content": [
                "萦纡白云路，窈窕青山联。",
                "秋风吹客衣，逸兴良翩翩。",
                "扪萝度绝壁，蹑蹬穷层巅。",
                "崖倾石欲落，树断云复连。",
                "两峰龈牙门，中谷何廓然。",
                "大山屹堂堂，直欲摩青天。",
                "小山亦磊落，飞来堕其前。",
                "阴阴积古铁，粲粲开青莲。",
                "神斧削翠骨，天沼涵灵泉。",
                "玉龙抱寒镜，倒影清秋县。",
                "忆昔张贞居，寄我琳琅篇。",
                "逝者不可作，新诗徒为传。",
                "举酒酹白日，万壑生凄烟。",
                "幽欢苦未足，落景忽已迁。",
                "美人胡不来，山水空清妍。"
            ]
        },
        {
            "title": "湖光山色楼",
            "content": [
                "紫茸香浮檐卜树，金茎露滴芭蕉花。",
                "幽人倚楼看过雨，山童隔竹煮新茶。"
            ]
        },
        {
            "title": "次韵（二首）",
            "content": [
                "细雨微风透碧纱，酒痕横面上朝霞。",
                "君行不唱阳关曲，听取尊前陌上花。"
            ]
        },
        {
            "title": "纪事一首",
            "content": [
                "玉子冈头秋杳冥，石床摘阮素琴停。",
                "枇杷花开如雪白，杨柳叶落带烟青。",
                "每闻投壶笑玉女，不堪鼓瑟怨湘灵。",
                "酒阑秉烛坐深夜，细雨小寒生翠屏。",
                "",
                ""
            ]
        },
        {
            "title": "分题送周仕宣南台典吏 分得芙容堂",
            "content": [
                "钟山蜿蜒若龙走，送子春江一壶酒。",
                "他时戴花归故乡，莫忘江头折杨柳。"
            ]
        },
        {
            "title": "分题送周仕宣南台典吏 分得芙容堂",
            "content": [
                "空城夜夜明月光，照见乌台台上霜。",
                "翠幕芙容大如斗，盈盈绿水明新妆。"
            ]
        },
        {
            "title": "次龙门琦公见寄韵（二首）",
            "content": [
                "秋花枫叶暗江濆，万里西风雁叫群。",
                "谩是羁情浓似酒，独怜世事薄于云。",
                "九龙山色船头看，半夜钟声枕上闻。",
                "料得高僧禅定处，松窗柏子起浓熏。"
            ]
        },
        {
            "title": "白云海（范阳卢熊公武篆颜）",
            "content": [
                "虞山几千叠，千叠白云飞。",
                "出山变苍狗，入山为白衣。",
                "不如化作双白鹤，飞向白云深处落。",
                "向予能解说前身，不是当初旧城郭。",
                "",
                ""
            ]
        },
        {
            "title": "分题送周仕宣南台典吏 分得芙容堂",
            "content": [
                "芙容并开开满堂，堂中美人倾玉觞。",
                "画船鼓吹弄白日，回风惊起双鸳鸯。"
            ]
        },
        {
            "title": "金粟影",
            "content": [
                "飞轩下瞰芙蓉渚，槛外幽花月中吐。",
                "天风寂寂吹古香，清露泠泠湿秋圃。"
            ]
        },
        {
            "title": "三月廿日陈浩然招游观音山宴张氏楼徐楚兰佐",
            "content": [
                "春江暖涨桃花水，画舫珠帘，载酒东风里。",
                "四面青山青似洗，白云不断山中起。",
                "过眼韶华浑有几，玉手佳人，笑把琵琶理。",
                "狂杀云台标外史，断肠只合江州死。",
                "",
                ""
            ]
        },
        {
            "title": "次周履道韵",
            "content": [
                "夜泊石湖湖水傍，芙蓉露白蒹葭苍。",
                "画舡酒行飞急觞，美人罗袖随风扬。",
                "长檠翠幕高高张，浩歌起坐秋夜凉。",
                "明月已在天中央，大星小星光烨煌。",
                "酒酣不记过舡去，但听秋声响疏雨。",
                "梦中化作蝴蝶飞，飞入花间听春语。",
                "邻鸡喔喔东方曙，船尾浪花风起舞。",
                "为君起和梦中诗，水气如烟度秋渚。"
            ]
        },
        {
            "title": "分题送周仕宣南台典吏 分得芙容堂",
            "content": [
                "鸳鸯双飞出城去，池上花开知几度。",
                "不闻娇燕语雕梁，惟有栖乌啼碧树。"
            ]
        },
        {
            "title": "金粟影",
            "content": [
                "金梯万丈手可攀，居然梦落清虚府。",
                "庭中捣药玉兔愁，树下乘鸾素娥舞。"
            ]
        },
        {
            "title": "和",
            "content": [
                "日日深宫醉不酲，美人娇步踏花行。",
                "钃镂赐与忠臣后，叶落君王梦亦惊。"
            ]
        },
        {
            "title": "西湖口占（三首）",
            "content": [
                "薄薄红绡映雪肤，玉纤时把髻鬟梳。",
                "风流得似贞期子，添个芭蕉画作图。",
                "",
                ""
            ]
        },
        {
            "title": "金粟影",
            "content": [
                "琼楼玉宇千娉婷，中有臞仙淡眉宇。",
                "问我西湖旧风月，何似东华软尘土。"
            ]
        },
        {
            "title": "款歌",
            "content": [
                "金杯素手玉婵娟，照见青天月子圆。",
                "锦筝弹尽鸳鸯曲，都在秋风十四弦。"
            ]
        },
        {
            "title": "泊阊门",
            "content": [
                "枫叶芦花暗画船，银筝断绝十三弦。",
                "西风只在寒山寺，长送钟声搅客眠。"
            ]
        },
        {
            "title": "舟中作",
            "content": [
                "自爱玉山书画船，西风百丈大江牵。",
                "出门已是三十日，到家恰过重九天。",
                "青山白水与君赏，翠竹碧梧惟我怜。",
                "近闻海上鲸波净，烂醉草堂松菊前。"
            ]
        },
        {
            "title": "次韵（二首）",
            "content": [
                "乳燕初飞藕作花，秋娘二八髻双丫。",
                "臂甿红露珍珠络，疑是钱塘旧内家。"
            ]
        },
        {
            "title": "发齐门",
            "content": [
                "东方晨星如月明，舟人捩舵听鸡鸣。",
                "自怜不合轻为客，莫厌秋风搅树声。"
            ]
        },
        {
            "title": "西湖口占（三首）",
            "content": [
                "十九韦娘著绛纱，金杯玉手载春霞。",
                "清歌未了船头去，笑买新妆茉莉花。",
                "",
                ""
            ]
        },
        {
            "title": "九月七日复游寒泉登南峰有怀龙门云台（二首",
            "content": [
                "又向江头载夕晖，好怀每与世相违。",
                "客中重九明朝是，眼底故人今日稀。",
                "过雨黄花千蕊发，经霜紫蟹两螯肥。",
                "秋江更待澄如练，击楫中流缓缓归。",
                "",
                ""
            ]
        },
        {
            "title": "次龙门琦公见寄韵（二首）",
            "content": [
                "扁舟远适越溪滨，双桨惊飞白鹭群。",
                "要趁秋江三尺水，去看山寺九峰云。",
                "西风网罟沿村集，落日钟声隔水闻。",
                "好对黄花同一醉，故园晴色晚如熏。¤",
                "",
                ""
            ]
        },
        {
            "title": "金华王子、充夜饮芝云台上以丹桂五枝芳分韵",
            "content": [
                "南州孟秋月，维日二十五。",
                "回风吹层霄，飞云过疏雨。",
                "客从金华来，款曲置樽俎。",
                "况有匡庐仙，貌古心亦古。",
                "襟期事萧散，笑傲忘宾主。",
                "哀弦发秦声，长眉善胡舞。",
                "秋辉能娱人，夜色满庭户。",
                "翛翛风叶鸣，泫泫露花吐。",
                "眷彼杯中月，不照坟上土。",
                "缅怀琦龙门，扁舟下南浦。",
                "",
                ""
            ]
        },
        {
            "title": "拜石坛诗",
            "content": [
                "好事久伤无米颠，清泉白石亦凄然。",
                "快哉亭下坡仙友，拜到丹丘三百年。",
                "",
                ""
            ]
        },
        {
            "title": "西湖口占（三首）",
            "content": [
                "湖山堂上看荷花，乱舞红妆万髻丫。",
                "细雨沾衣凉似水，画船五月客思家。"
            ]
        },
        {
            "title": "泊垂虹桥口占（二首）",
            "content": [
                "江风吹帆倏数里，野花笑人应独行。",
                "更须对雪开金盏，要听邻船搊玉筝。"
            ]
        },
        {
            "title": "口占诗",
            "content": [
                "二月看看已过半，春雨尚尔不放晴。",
                "杨柳长堤飞鸟过，鸬鹚新水没滩平。"
            ]
        },
        {
            "title": "金粟影",
            "content": [
                "寒光倒落影娥池，的砾明珠承翠羽。",
                "但见山河影动摇，独有清辉照今古。",
                "觉来作诗思茫然，金粟霏霏下如雨。"
            ]
        },
        {
            "title": "泊垂虹桥口占",
            "content": [
                "三江之水太湖东，激浪轻舟疾若风。",
                "白鸟群飞烟树末，青山都在雪花中。"
            ]
        }
    ]
}