{
    "dynasty": "元",
    "author": "袁华",
    "intro": "",
    "items": [
        {
            "title": "纪行歌送陈广文",
            "content": [
                "陈广文，短而精悍才且俊，垂老远之新喻任。",
                "中流扬舲张大帆，窄帽霜华照秋鬓。",
                "我别楚乡今十年，梦想江山动游兴。",
                "忆昨经览初，看山数去程。",
                "泊舟娄江口，坐待南风兴。",
                "长年三老椎大鼓，酾酒割牲祈降灵。",
                "须臾挂席入扬子，东望淮沙海门紫。",
                "鲸鱼吹浪波冥冥，不觉狼山去如驶。",
                "舟行三日数百里，忽见金焦屹相峙。",
                "铁瓮城颓壁垒荒，百战英雄嗟已矣。",
                "晓行朱金沙，暮泊石头城。",
                "不闻商女歌《玉树》，黄芦苦竹生秋声。",
                "复溯长风沙，还经敷浅原。",
                "落帆彭蠡渚，遥见香炉烟。",
                "却忆仪真不数日，行尽长江十三驿。",
                "番湖雨晴冰鉴开，白石青林映行色。",
                "始离墟落见城市，高阁巍巍对山起。",
                "摩娑铁柱吊旌阳，俯仰清风怀孺子。",
                "三洲木落秋雨霜，閤皂玉笥青天双。",
                "烟花万井照丹碧，石城百丈围清江。",
                "范夫子，清江生。",
                "视草登紫阁，看花游玉京。",
                "子今往彼，我歌纪行。",
                "范公虽仙典刑在，山川草木皆知名。",
                "醉歌击珊瑚，君毋忧问途。",
                "安得成宽辈，写作长江图。"
            ]
        },
        {
            "title": "寿宁庵夜宿",
            "content": [
                "偶成绰山游，西风吹落日。",
                "大田登禾黍，高林收枣栗。",
                "仰羡松柏姿，俯惭蒲柳质。",
                "石县王果崖，花雨维摩室。",
                "白雪浮茗瓯，缥囊散书帙。",
                "抚事困诛求，拯时乏经术。",
                "纷争若蝼蚁，相持如蚌鹬。",
                "可怜鸱吓鼠，何异裈处虱。",
                "郊居便樵苏，野服忘巾栉。",
                "独乐五亩园，素封千树橘。",
                "被酌坐逃禅，铭墓亲操笔。",
                "梦幻前后身，道悟中边蜜。",
                "剧谈更抵掌，展席成促膝。",
                "煌煌斗回杓，耿耿月离毕。",
                "水声远澎湃，竹影互蒙密。",
                "清坐不知疲，东方启明出。"
            ]
        },
        {
            "title": "广陵杂兴（三首）",
            "content": [
                "十年不到广陵城，依旧琼芳弄晚晴。",
                "绣被土砖于阗寺，宝装刀剑镇南营。",
                "楼飘箫鼓云中响，地接烟花日外明。",
                "小杜风流今寂寞，谁携红袖按新声？长江天险隔南徐，千",
                "古英雄恨有余。",
                "《玉树》歌残龙虎地，锦帆船下斗牛墟。",
                "柳迷竹浦寒鸦聚，水漫雷塘野老渔。",
                "欲吊文章贤太守，山堂零落昔年书。",
                "参差吹作凤皇鸣，廿四桥头璧月明。",
                "不把琼芳祠后土，还持彩笔赋芜城。",
                "小楼窈窕低金缕，别馆蒲桃下玉罂。",
                "醉写乌丝遗所爱，风流仿佛记三生。"
            ]
        },
        {
            "title": "口占诗",
            "content": [
                "春塘杨柳未飞绵，已有清阴覆画船。",
                "好倩吴姬歌《水调》，不辞有罚酒杯传。"
            ]
        },
        {
            "title": "口占诗",
            "content": [
                "漠漠轻风雨乍收，方塘水生不胶舟。",
                "慈乌将子避人去，返照正在柳梢头。"
            ]
        },
        {
            "title": "无题拟李商隐（四首）",
            "content": [
                "裙曳湘罗动曲尘，雀叉小佩玉麒麟。",
                "紫箫偷按云中曲，彩笔慵传镜里真。",
                "蝶粉腻花金作缕，雁沙回雪翠为茵。",
                "若兰锦字多华丽，未减风流赋洛神。"
            ]
        },
        {
            "title": "口占诗",
            "content": [
                "细雨初晴暖尚微，小亭帘幕护春晖。",
                "曲尘波动鱼初上，金缕条长燕未归。"
            ]
        },
        {
            "title": "春草池绿波亭",
            "content": [
                "为爱玉山好，放舟玉山去。",
                "绿波亭边春入池，况据玉山最佳处。",
                "时当二月春正美，曲尘摇波草如绮。",
                "雨惊残梦未鸣蛙，风漾飞花见游鲤。",
                "大谢文章迥绝尘，江淹词赋亦清新。",
                "得句池塘怀别远，伤情南浦送行人。",
                "何如此亭乐赏适，石脚插入鱼龙宅。",
                "临流行酒水浮阶，俯槛鸣琴光照席。",
                "君不见山川极目楚囚悲，北望神州泪满衣。",
                "又不见昆明一夜飞劫灰，汉代衣冠委草莱。",
                "但愿无事长相见，春草池头日日来。"
            ]
        },
        {
            "title": "客海津送郭秀才南回（三首）",
            "content": [
                "海雾昏昏水拍天，马牛遗矢满平川。",
                "翻思五月江南道，万木清阴叫杜鹃。"
            ]
        },
        {
            "title": "无题拟李商隐（四首）",
            "content": [
                "玉树参差障羽幢，旧愁如水漫春江。",
                "葳蕤锁合收银钥，窈窕楼空闭绮窗。",
                "軃凤横钗终作对，舞鸾窥镜始成双。",
                "绣屏倦倚看红豆，满眼相思意未降。¤"
            ]
        },
        {
            "title": "无题拟李商隐（四首）",
            "content": [
                "环佩珊珊下汉皋，琼楼风度郁轮袍。",
                "琴心寄调传孤凤，华意留情属小桃。",
                "金粟柱移筝上雁，玉莲杯举掌中醪。",
                "乘鸾一去无消息，肠断神山梦寐劳。¤"
            ]
        },
        {
            "title": "送李扩还吴",
            "content": [
                "仓颉史籀世既远，斯冰徐张称善书。",
                "有元绝华部与赵，俗工纷纷讹鲁鱼。",
                "铁锥画沙钗折股，会稽峄山化黄土。",
                "尚幸新泉丹井存，更有吴兴能复古。",
                "鸿都石经劫火焚，枣木翻刻随飞尘。",
                "三碑矹硉许昌里，字画犹为人见珍。",
                "青城先生虞阁老，远继中郎名誉早。",
                "后来更数萧与杨，一代规模尽完好。",
                "云间李生尤绝奇，凡将尉律幼所师。",
                "商盘周诰秦汉石，临摹扫秃千毛锥。",
                "偶来相见娄江沚，自云铁厓铁限亲曾履。",
                "东家金多招不起，门外求书日成市。",
                "慈亲倚门来告归，既酌以酒仍赠诗。",
                "嗟子潦倒丘壑里，迟子铭功书鼎彝。"
            ]
        },
        {
            "title": "忆昨（二首）",
            "content": [
                "涌金门外昔曾游，落日凄凉燕子楼。",
                "红粉不随黄土化，清歌还为彩云留。",
                "愁褰帘幕鸡声晓，梦隔湖江雁影秋。",
                "泪落神山一抔土，忍将麦饭洒松楸。"
            ]
        },
        {
            "title": "客海津送郭秀才南回（三首）",
            "content": [
                "百丈牵船上御河，客中送子奈愁何。",
                "柁楼晚饭鲂鱼美，细雨微风水不波。"
            ]
        },
        {
            "title": "完颜巾歌",
            "content": [
                "完颜巾，金粟道人所制，寄铁厓先生。",
                "先生赋长歌以谢，率余同作。",
                "混同江流长白东，完颜虎踞金源雄。",
                "身如长松马如阜，蹴踏黄龙城阙空。",
                "鸳鸯泺上鴐鹅雪，春水秋山事游猎。",
                "黄河清后圣人生，一代衣冠烟雾灭。",
                "璊玉龙环四带巾，柘袍吐鹘装麒麟。",
                "锦房芍药大于斗，骅骝坐拥真天人。",
                "传自中原文献家，全胜白氎小乌纱。",
                "金粟道人鬓已秃，挟以双环归铁厓。",
                "铁厓先生貌如玉，绣缕盘花簇朱襮。",
                "鹧鸪小管沸筝琶，春流银瓮葡萄绿。",
                "日日倒载高阳池，落花飘飖风满衣。",
                "九峰女儿拍手笑，月中踏歌歌大堤。",
                "先生醉笔蛟龙走，报以长歌意殊厚。",
                "脱巾花底一掀髯，笑倩柳枝来漉酒。",
                "",
                ""
            ]
        },
        {
            "title": "柳塘春",
            "content": [
                "鸭绿波摇舰，鹅黄柳覆堤。",
                "飞花如白雪，流出武陵溪。"
            ]
        },
        {
            "title": "渔庄    （白野达兼善隶颜，柯九思记）",
            "content": [
                "公子不好猎，小庄濠上居。",
                "长船载大炬，清夜看叉鱼。"
            ]
        },
        {
            "title": "无题拟李商隐（四首）",
            "content": [
                "燕语铜楼淑景移，镜台香冷玉蟠螭。",
                "书传王母三青鸟，针度天孙五彩丝。",
                "江浦见莲须觅藕，石枰寻子未围棋。",
                "独怜鹦鹉知人意，故傍银筝索荔枝。¤"
            ]
        },
        {
            "title": "客海津送郭秀才南回（三首）",
            "content": [
                "草低沙软见牛羊，烟雾苍茫落日黄。",
                "燕女如花不相识，笑倾马潼劝人尝。"
            ]
        },
        {
            "title": "夜坐",
            "content": [
                "泽国秋高木叶稀，穷途倦客尚絺衣。",
                "梦携儿女情如昨，兴托丝萝念已非。",
                "何处蛩螀催纺绩，谁家灯火候柴扉。",
                "可怜骨肉凋零尽，矫首西风把泪挥。"
            ]
        },
        {
            "title": "拜石坛诗",
            "content": [
                "眉山三苏宋儒宗，长公矫矫人中龙。",
                "南迁儋耳西赤壁，文章光焰超洪濛。",
                "快哉之亭雪初霁，领客登览山川雄。",
                "自云平生不解饮，胡乃一举觥船空。",
                "和诗宽限见真率，凿崖题石摩苍穹。",
                "功名富贵一丘土，断碑残素传无穷。",
                "吁嗟异物神所卫，玉山合璧俄相逢。",
                "奎章博士丹丘翁，江南放逐惊秋风。",
                "见之即下米芾拜，二颠痴绝将无同。",
                "筑坛山中加爱护，树以松桂连椅桐。",
                "雨窗云户湿寒翠，朝阑暮槛开青红。",
                "白野御史龙头客，青年献赋蓬莱宫。",
                "戏将秃颖写匾，断钗折股流星虹。",
                "只今风尘暗河岳，王侯第宅皆蒿蓬。",
                "牙签玉轴映竹素，好事独传吴顾雍。",
                "娄东朱珪铁作画，字字玉屈蟠蝌虫。",
                "嗟哉昔人今已矣，惨澹故国风烟中。",
                "如何二子复嗜古，策勋儒墨收奇功。",
                "我来再拜重太息，苍苍古雪吹长松。",
                "登坛绝叫浮大白，酒酣目送孤飞鸿。"
            ]
        },
        {
            "title": "口占诗",
            "content": [
                "横雨狂风二月馀，柳塘犹未动春锄。",
                "花明兰渚宜垂钓，月暗芸窗好读书。"
            ]
        },
        {
            "title": "忆昨（二首）",
            "content": [
                "交友如云海内多，岂因谤讪竟蹉跎。",
                "未思张翰莼鲈帟，俄动田横《薤露》歌。",
                "万卷空留遗一子，千金用尽买双娥。",
                "柳州东畔无情月，还照芙蓉蘸碧波。¤"
            ]
        },
        {
            "title": "水调歌头 宴顾仲瑛金影亭赋桂 玉山名胜集",
            "content": [
                "山横眉黛浅，云拥髻鬟愁。天香笑携满袖，曾向广寒游。素腕光摇宝钏，金缕声停象板，歌罢不胜秋。十指露春笋，佯整玉搔头。记钱塘，朝载酒，夜藏钩。青衫断肠司马，消减旧风流。三百六桥春色，二十四番花信，重会在苏州。水调按新曲，明月照高楼。"
            ]
        }
    ]
}