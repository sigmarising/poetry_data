{
    "dynasty": "元",
    "author": "田锡",
    "intro": "",
    "items": [
        {
            "title": "御沟",
            "content": [
                "春半栎花水初下，一沟润绿元如砑。",
                "夹道官城数里中，静称潺湲明月夜。",
                "千门万户建章宫，金锁横门沟暗通。",
                "三月花飞若零雨，水声何处咽香红。"
            ]
        },
        {
            "title": "擬古",
            "content": [
                "萱花不须折，安足忘君忧。",
                "青铜莫频揽，适令惊鬓秋。",
                "谢安壮未仕，定远晚封侯。",
                "功名俱磊落，时来岂自由。"
            ]
        },
        {
            "title": "吟情",
            "content": [
                "风月心肠别有情，灵台珠玉气常清。",
                "微吟暗触天机骇，雅道因随物象生。",
                "春是主人饶荡逸，酒为欢伯伴纵横。",
                "莫嫌宫体多淫艳，到底诗狂罪亦轻。"
            ]
        },
        {
            "title": "江南曲",
            "content": [
                "金蝉饰绿云，细靨蕊黄新。",
                "南浦解清佩，西谿采白苹。",
                "密竹映深花，湖山日欲曛。",
                "春肠知已断，脉脉两难亲。"
            ]
        },
        {
            "title": "促织",
            "content": [
                "西风嫋嫋欲昏黄，草木萧萧绿翅凉。",
                "暗傍远灯催络纬，独经遥夜伴啼螀。",
                "露濡虫网丝潜断，月照澄江练有光。",
                "几处疏砧红叶寺，谁怜弄杼不成章。"
            ]
        },
        {
            "title": "晚望因寄宋太素",
            "content": [
                "春深水榭絮纷纷，支策临高日欲曛。",
                "故国已迷巴徼路，断肠空似岭头云。",
                "燕飞芳草随天远，莺啭花隔竹闻。",
                "物景感人情不尽，因成吟咏寄於君。"
            ]
        },
        {
            "title": "擬古",
            "content": [
                "棠谿出精金，百炼无余滓。",
                "铸得芙蓉剑，灵辉若秋水。",
                "陸杏断兕犀，阴亦惊神鬼。",
                "照物双影寒，中霄灵气紫。",
                "有时风雨至，欲作龙蛇起。",
                "海酒与陵肉，宝烛延奇士。",
                "酣饮取传观，英图各相视。",
                "吐气成虹蜺，将平不平事。"
            ]
        },
        {
            "title": "谢晏公",
            "content": [
                "吟成大雅百篇诗，首首清新鉴者谁。",
                "草卷密封先见赠，药栏斜倚看多时。",
                "意如虎窟难中得，字比云峰险处奇。",
                "珍重十僧声价外，江南屈指即吾师。"
            ]
        },
        {
            "title": "擬古",
            "content": [
                "赫赫英豪士，韩侯令子孙。",
                "千金募死士，博浪报君冤。",
                "国耻尚未雪，骥足俄惊奔。",
                "待搏如猛虎，未耀同朝暾。",
                "霸略师黄石，大计当鸿门。",
                "谈笑定安危，功业遂隆尊。",
                "鸾皇不啄粟，麟麟不驾辕。",
                "将从赤松游，高谢汉皇恩。",
                "一旦君臣中，夺宗物论喧。",
                "片词为密勿，四皓如飞翻。"
            ]
        },
        {
            "title": "晚雲曲",
            "content": [
                "高唐晚峰欲生雨，空山啼猿风啸虎。",
                "春云数片留南浦，自与鸳鸯共飞舞。"
            ]
        },
        {
            "title": "醉题红叶",
            "content": [
                "拾笔闲题红叶时，醉容相向亦相宜。",
                "塞垣风劲应吹尽，江国霜微想半衰。",
                "嫌听满阶鸣夜雨，曾看临水映疏篱。",
                "春光不许长如此，旋放寒梅嫩柳枝。"
            ]
        },
        {
            "title": "三月二十八日书怀",
            "content": [
                "惜春将尽自徘徊，巷馆残阳户半开。",
                "芳树更无莺舌语，故巢空菜燕妲来，",
                "音书杜绝家千里，愁愤消磨酒一杯。",
                "地狭长沙何所适，行谣方忆摘杨梅。"
            ]
        },
        {
            "title": "塞上曲",
            "content": [
                "秋气生朔陲，塞草犹离离。",
                "大漠西风急，黄榆凉叶飞。",
                "襜褴罢南牧，林胡畏汉威。",
                "藁街将入贡，代马就新羁。",
                "浮云护玉关，斜日在金微。",
                "萧索边声静，太平烽影稀。",
                "素臣称有道，守在於四夷。"
            ]
        },
        {
            "title": "和宋太玄腊日",
            "content": [
                "逢腊欣酬吟咏才，已知春色向人来。",
                "口脂润逐银罌赐，面药香随钿合开。",
                "梁苑辞臣堪赋雪，寿阳公主好妆梅。",
                "更怜罢猎归侵夜，重对歌筵红烛台。"
            ]
        },
        {
            "title": "登郡楼望严陵钓台",
            "content": [
                "谿上严陵古钓台，倚楼凝望自徘徊。",
                "先生能保孤高节，英主尝师王霸才。",
                "日暮白云迷草莽，岸平春水浸莓苔。",
                "登临不尽微吟兴，花落东风首重回。"
            ]
        },
        {
            "title": "览韩渥郑谷诗因呈太素",
            "content": [
                "风骚复古少知音，本色诗人百种心，",
                "顺熟合依元白体，清新堪擬郑韩吟。",
                "搜来健比孤生竹，得处精於百炼金。",
                "唯我与君相唱和，天机自见不劳寻。"
            ]
        },
        {
            "title": "句",
            "content": [
                "下车逢岁旱，祷庙望秋成。",
                "火轮转曈曨，赤日弥高明。",
                "稻苗已枯死，麦垅不堪耕。"
            ]
        },
        {
            "title": "句",
            "content": [
                "诸峰居蜀右，夕翠染巴东。"
            ]
        },
        {
            "title": "代牡丹酬答",
            "content": [
                "舒元舆是赋家流，我有余妍不尽收。",
                "今日谢君贻好句，恨无双佩略相酬。",
                "神仙见谪情虽薄，风雨相轻恨未休。",
                "为报悦人须以礼，不同苏小而惭羞。"
            ]
        },
        {
            "title": "惜春词",
            "content": [
                "春色初从江国来，湖边杨柳岭头梅。",
                "梅花飞雪柳垂带，递次相将时节催。",
                "春力欺寒过江北，深谷黄鹂生羽翼。",
                "晓月轻烟禁苑啼，南园桃李已成蹊。",
                "就中何处芳菲好，春波飞絮魏王堤。",
                "我忆去年暮春月，京洛新妆丹凤阙。",
                "天津水绿烟树深，万井笙歌牡丹发。",
                "天子銮舆驾幸时，嵩峰瑞霭笼郊圻。",
                "扈从千官与万骑，翊卫羽林兼佽飞。",
                "六宫随驾罗珠翠，诸王从行陪七贵。",
                "香气成霞金犊车，鸣珂中节虹龙驷。",
                "朱桥细柳端门前，画舫横塘会节园。",
                "朝花贵侠珊瑚席，夜烛娇娥玳瑁筵。",
                "西楼残月深宫漏，明河半沈垂北斗。",
                "纵饮贪欢意未阑，紫陌喧喧人已繁。",
                "玉钩挂帘开雉尾，晓日赭袍朝至尊。",
                "方今寓止临清渭，杜门无与天涯异。",
                "殊忘诗酒狂荡心，但悦琴书高古意。",
                "可惜春芳渐欲归，五陵烟草方离离。",
                "回忆当时洛阳道，歌魂空与残花飞。"
            ]
        },
        {
            "title": "酬宋湜贾黄中二学士菊花之什兼呈诸厅学士",
            "content": [
                "靖节先生曾赏菊，东篱遥霜花正开。",
                "翰林主人共赏菊，北门吟咏有余才。",
                "一唱再和才力健，兼金酬以瑛琼瑰。",
                "善歌使人继其志，远寄淮阳知郡吏。",
                "淮阳郡中方燕居，跪读重缄尺素书。",
                "中有五章章八句，复有三章同一处。",
                "五章千叶菊花词，一章副翰学士诗，",
                "一章酬和季左司。人前再读与三复，",
                "人从日边初到时。斂手先问诸学士，",
                "骇目乍闚文字奇。两制别来今已久，",
                "朝寄宛丘权太守。眼底唯嫌簿领繁，",
                "耳冷不闻骚雅言。重阳锡宴不得与，",
                "湛露空思奉至尊。忽捧新诗若为意，",
                "闻诗胜得千金赐。受知益感恩顾深，",
                "吟赏请言清丽致。清如玉树生天风，",
                "丽若露花开锦宫。水精盘中置明月，",
                "绛火珊瑚枝叶红。珍则难酬青玉案，",
                "文律词锋并化工。因事喻怀堪自惜，",
                "神化丹青与刀尺。丹青晕淡刀尺裁，",
                "先春雪中生早梅。春饶桃李及时发，",
                "牡丹占断芳菲来。芍药羞人娇且妒，",
                "玫瑰倚栏笑欲语。帝里春从何处归，",
                "巫山雨散朝云飞。遗红堕翠归天下，",
                "不失年年三月期。天生百卉各有时，",
                "彼何太盛此何迟。兼葭苍苍凝白露，",
                "西风萧萧向秋暮。月华篱落有霜华，",
                "映篱丛薄生黄花。花寒叶冷无蜂蝶，",
                "固无宝马与香车。每因九月当重九，",
                "暂时采撷浮樽酒。金钿浮动万岁杯，",
                "为君庆祝南山寿。菊不能言为作歌，",
                "金壶酒体倾绿波。重台千叶若堪赏，",
                "栽培好近金銮坡。"
            ]
        },
        {
            "title": "归去来",
            "content": [
                "归去来。诗不云乎，",
                "王事一埤遗我兮。终日孜孜，",
                "心力疲劳齿发衰。尔今已年五十二，",
                "前去七十几多时。尔性虽拙颇好学，",
                "尔才虽短颇好诗。文学歌诗之外非乐为。",
                "金门玉堂若无分，随分官职胡不归。",
                "苟能遣得婚嫁累，又何基础忧伏腊资。",
                "尔不闻仲尼曰，饭疏食饮水，",
                "曲肱而枕之，乐亦在其中，",
                "浮云富贵非尔宜。表圣表圣，",
                "尔当念兹而在兹，勿使无其实而有其词。",
                "尔若舍灵龟而观朵颐，无乃见尔痴尔痴。"
            ]
        },
        {
            "title": "寄宋准学士",
            "content": [
                "鸾舆西幸郊天日，洛水桥南乍识君。",
                "投分埙篪无异曲，定我兰菊有余芬。",
                "别来信阴年将尽，望去台高日又曛。",
                "堪恨支离何所似，波中萍叶岭头云。"
            ]
        },
        {
            "title": "擬古",
            "content": [
                "天风吹雨来，黄土为柔埴。",
                "一经女娲手，蹶然含性识。",
                "悲哉商子孙，不能述祖德。",
                "愚朴变浇漓，化之尤费力。"
            ]
        },
        {
            "title": "辩惑篇",
            "content": [
                "春树桃与李，美果终得尝。",
                "莫树枳与棘，芒刺还相伤。",
                "君子所树党，在择贤与良。",
                "其党苟非人，为祸亦自殃。",
                "蓄者本铅刀，用欲如干将。",
                "豢者本款段，骋欲侔骕骦。",
                "辨之胡不早，坚冰自履霜。"
            ]
        },
        {
            "title": "自勉",
            "content": [
                "飘泊年年颇恨身，梁园未到滞咸秦。",
                "上楼独为青山立，揽鑑初惊白发新。",
                "北叟何曾悲失马，宣尼犹自问迷津。",
                "功名分有终须得，莫强忧愁耗尔神。"
            ]
        },
        {
            "title": "寄陈处士",
            "content": [
                "柳暗江亭春正深，黄莺百啭有余音。",
                "自惭分判颁条政，谁信常怀易俗心。",
                "吟次落花浮砚水，静中飞絮满帘阴。",
                "及瓜即是归丹阙，莫惜时来一访寻。"
            ]
        },
        {
            "title": "风筝歌",
            "content": [
                "白苹洲暖春风生，画楼槛上争筝鸣。",
                "铿锵节奏急复慢，空中一部天乐声。",
                "三十六宫深窈窕，绣楣藻井光相照。",
                "十三弦上千般声，朝霭微吟暮烟啸。",
                "夜来亲向月中闻，繁音错节何纷纭。",
                "碎如鸾铃与珂佩，巫山队仗迎湘君。",
                "晚来金屋愁微雨，风细筝声不全举。",
                "依稀嫔妾怕人知，啾啾切切私相语。",
                "洪织断续何所拘，凤凰著对飞鸾孤。",
                "梧桐枝边泊未稳，琅玕岛上鸣相呼。",
                "有时方奏俄中绝，宫商斗顿如刀截。",
                "杏花露重鸳鸯寒，空见如霜满庭月。",
                "有时半日全无风，一一暮天楼阁红。",
                "唯闻鸟雀啄弦上，暖珠寒玉何玲珑。",
                "清音朝朝与暮暮，误声不管周郎顾。",
                "只嫌雅郑交奏时，宝铎丁冬暗相妒。"
            ]
        },
        {
            "title": "酬陈处士咏雪歌",
            "content": [
                "颍川处士情高古，闲卧烟霞向南浦。",
                "忘却简瓢陋巷贫，耽嗜琴书醉歌舞。",
                "昨日西风生凛冽，江天惨惨阴云结。",
                "云色苍黄千里同，晚来旋旋飞轻雪。",
                "寒条黏缀生梨花，梅飘絮荡相交加。",
                "危楼粉饰轩窗冷，横桥玉碾栏干斜。",
                "高人啸傲吟情动，醉拾江毫呵晓冻。",
                "狂才意度若元白，满笺灵怪如麟凤。",
                "因遣橘僮封寄余，门者称有陈君书。",
                "展开咏雪六十字，水晶盘中明月珠。",
                "字字累累可编贯，句句绵绵意不断。",
                "恨无瑛琼奉报酬，胜得美人锦绣段。",
                "君不闻吾皇在上致太平，地不藏珍天降灵。",
                "时闻刺吏奏河清，又报诸侯贺景星。",
                "君心幸有经纶术，休向江湖隐声迹。",
                "云眠雪啸意虽高，争似金銮侍赭袍。",
                "不必虹纶十二犗，明月为钩钩巨鳌。"
            ]
        },
        {
            "title": "擬古",
            "content": [
                "峄阳生孤桐，擢干八尺高。",
                "风雨萌枝叶，鸾皇栖羽毛。",
                "天质自含响，众木非其曹。",
                "斲为绿绮琴，古人贞金刀。",
                "所制有法象，不敢差釐毫。",
                "重详旧谱录，试抚观均调。",
                "其声清以廉，闻者不贪饕。",
                "其音安以乐，令人消郁陶。",
                "弹宫听於君，君德如轩尧。",
                "弹商听於臣，臣道如夔皋。",
                "不觉起蹈舞，形逸同翔翱。",
                "愿以七宝妆，薦之於天朝。",
                "玉轸朱丝弦，辉华近赭袍。",
                "一弹南薰曲，解愠成歌谣。"
            ]
        },
        {
            "title": "和安仪凤",
            "content": [
                "水国迎凉暑气消，思清吟啸语雄豪。",
                "远如海树黄云晓，健比秋风白浪高。",
                "酬答愧无明月佩，纵横争及解牛刀。",
                "和诗送别昭亭路，何似金銮夺锦袍。"
            ]
        },
        {
            "title": "擬古",
            "content": [
                "中山魏公子，志意邈难俦。",
                "朝吸沆瀣精，远与冥鸿游。",
                "风高江浪恶，云黄海树秋。",
                "青山对独酌，明月在孤舟。",
                "心常悬象魏，迹若参公侯。",
                "纵横致君术，思一伸良筹。"
            ]
        },
        {
            "title": "留别句中正学士",
            "content": [
                "玉人欲归留不住，南山出云作朝雨。",
                "雨中却柅使车轮，主人重得延嘉宾。",
                "嘉宾有诗留别我，句句高奇字字新。",
                "新若新花凝宿露，高似秋天晓星布。",
                "奇於云起成峰峦，鲛人沾珠盈玉盘。",
                "浪大月照如金线，金线交加珠可贵。",
                "玦离环合间珠圆，风生玉步声珊珊。",
                "珍奇若此为重赐，斋沐焚香然后看。",
                "三复吟看既忘倦，命笔和来才思缓。",
                "桃李难酬琼玖珍，野老美芹聊贽献。",
                "与君俱是锦江人，今幸星轺来过陈。",
                "乡情交分忍轻别，少留可待早秋辰。",
                "秋光月华伴行色，步步随君归紫宸。"
            ]
        },
        {
            "title": "句",
            "content": [
                "高高百里一屈盘，八十四盘青云端。"
            ]
        },
        {
            "title": "赠朱玄进士",
            "content": [
                "忆昔长安道，与君初相识。",
                "密云满天来，不见南山色。",
                "美酒斗十千，一醉情欢然。",
                "胸中云梦泽，眼底高阳客。",
                "狂呼月华人，抚弄云和瑟。",
                "挥鞭过渭川，馆第相留连。",
                "朝帘杏花露，暮楼杨柳烟。",
                "流辉今六稔，交情益相審，",
                "忽忽披君文，如截机头锦。",
                "余本生天涯，散金常破家。",
                "东方上书志，高欲凌丹霞。",
                "安能常戚促，雀啄秋田粟。",
                "海路与天遥，鸾皇好相逐。"
            ]
        },
        {
            "title": "送安仪凤",
            "content": [
                "宣城相送思依依，正是红莲菡萏时。",
                "行色迎秋清似画，别情因景化为诗。",
                "人离湖水南边岸，蝉听槐花北向枝。",
                "天子文明是何地，丹霄岐路莫生疑。"
            ]
        },
        {
            "title": "渭北春尽日作因思蜀洛旧游寄太素",
            "content": [
                "九十日春知枉度，樽衣无赖独咨嗟。",
                "空城北走诸陵道，古苑南连百里沙。",
                "翠忆玉津官舍竹，繁思金马故城花。",
                "去年方与君游洛，况味争如不在家。"
            ]
        },
        {
            "title": "寄蒲城宋白小著",
            "content": [
                "春日闲销一局棋，春愁还得数篇诗。",
                "高吟大醉何人问，英略雄图久已知。",
                "破产虽无容足所，丈夫岂合心家为。",
                "时来富贵终须有，懒学梁鸿赋五噫。"
            ]
        },
        {
            "title": "渭北即事书呈太素",
            "content": [
                "渭北居来似塞垣，三逢尧历度寒暄。",
                "家贫老幼思归国，性僻交朋少及门。",
                "天暖忆游沙苑寺，雪中会过洛河村。",
                "流年又日重阳节，赏菊论诗酒一樽。"
            ]
        },
        {
            "title": "华清宫词",
            "content": [
                "绣岭葱茏浮瑞气，云楼霭阙明珠翠。",
                "禁城缘岭连九天，一片笙歌如鼎沸。",
                "我恐紫麟丹凤洲，移於近甸资宸游。",
                "东将太华为城雉，北以渭川为御沟。",
                "又疑西王开月圃，白云仙都紫云府。",
                "碧瑶新宫初搆成，借与明皇自为主。",
                "开元之末天宝初，天下太平方晏如。",
                "万几多暇频游宴，青门道上驰銮舆。",
                "长乐岐头霸陵岸，新丰市井骊山畔。",
                "百里烟波锦绣明，宝马香车若珠贯。",
                "宫中汤泉瑟瑟文，潺湲长以兰麝薰。",
                "白玉莲花蹙飞浪，珠堂绣殿温如春。",
                "贵妃承恩貌倾国，三千宫女朝霞饰。",
                "谢家有女名阿蛮，歌舞织柔柳无力。",
                "频唤入宫恩宠厚，金粟臂钚颁赐得。",
                "秋来岭上霜月明，光照组练金吾兵。",
                "槐烟柳露咽宫漏，玉笛一轰岩壑惊。",
                "春来岭下春波绿，夜听琵琶将理曲。",
                "幽因轻拢慢撚声，鸾皇引雏啄珠玉。",
                "尝记乘舆避暑时，御衣轻似红蕖丝。",
                "翠辇将游石渠寺，探得姚崇乘小驷。",
                "往来绿树影中行，清凉适称逍遥意。",
                "荔支颜色燕脂红，生於南海烟瘴中。",
                "南海地遥一万里，使臣日贡华清宫。",
                "六宫每从鸾舆到，遗珠落翠长安道。",
                "百司既奉玉乘归，汤宫横锁黄金扉。",
                "门戈陛戟皆绣衣，朝钟暮鼓含清辉，",
                "参差天上朝元阁，往往紫烟飞皓鹤。",
                "至今碧落星宿繁，犹似当时挂珠箔。"
            ]
        },
        {
            "title": "早秋言怀",
            "content": [
                "清秋江国有余暄，谢朓遗风称雅言。",
                "帘下水亭人吏静，窗分竹阁簿书繁。",
                "坐来幽蝶双飞过，吟次高梧一叶翻。",
                "自笑无能蒞公事，将何才术报君恩。"
            ]
        },
        {
            "title": "苦寒行",
            "content": [
                "昨日北风高，霏霏满天雪。",
                "千里六出花，六日飞不歇。",
                "深山深一丈，树木冻欲折。",
                "平地盈数尺，布肆不成列。",
                "覆物生辉光，照人清皎洁。",
                "紫塞群玉峰，沧溟白银阙。",
                "篁竹为琅玕，松风蒒玉屑。",
                "官吏来参贺，物情亦感悦。",
                "瘴疠已消除，丰穰及时节。",
                "长吏因疾恚，请假来一月。",
                "病眼为寒昏，风头因冷发。",
                "汤药厌服饵，酒肉愁罢辍。",
                "夹幕映重帘，炉茵与衾褐。",
                "禄粟不忧饥，帑俸无乏绝。",
                "江海主恩深，素餐心激切。",
                "儿童温且饱，当风泝凛冽。",
                "朝索暖寒酒，暮须汤饼设。",
                "不知有饥寒，灯火夜暖热。",
                "越人轻活计，舂税供膏血。",
                "及至风雪时，日给多空竭。",
                "樵苏与网捕，负薪冰路滑。",
                "口噤无言语，股左木右栗}衣疏葛。",
                "藜藿不充饥，冻饿多不活。",
                "惭惶褚夸恩，彷徨空殒越。",
                "因作苦寒行，聊与儿童说。"
            ]
        },
        {
            "title": "鬻冰咏",
            "content": [
                "赫日生炎晖，鬻冰方及时。",
                "邀利有得色，冰消俄若遗。",
                "两失俱无猜，虽悔安可追。",
                "仁惠当務远，勿使失其宜。"
            ]
        },
        {
            "title": "擬古",
            "content": [
                "广陵秋节半，旗鼓迓灵涛。",
                "鱿沈云海远，风激雪山高。",
                "壮哉水滨人，游为水中豪。",
                "弄涛若平地，轻命如鸿毛。",
                "古称公无渡，终渡堪悲号。",
                "凭深良足畏，知险可先逃。",
                "甘言毒人药，巧笑刳肠刀。",
                "狎玩终罹祸，险甚於滔滔。"
            ]
        },
        {
            "title": "擬古",
            "content": [
                "楚畹种芳兰，发生逢早春。",
                "萌芽初蕺蕺，枝叶俄莘莘。",
                "幽丛秋既老，芳气冬弥薰。",
                "馨香当还风，晻蔼来袭人。",
                "百草莫相妬，从之为尔邻。",
                "深林莫盖藏，芬然亦自伸。"
            ]
        },
        {
            "title": "望西林寺",
            "content": [
                "忆昔嘉州岁已周，西林僧舍未曾游。",
                "可怜遥见如图画，竹箐南边露寺楼。"
            ]
        },
        {
            "title": "御试二仪合德诗",
            "content": [
                "圣主承祧兑泽深，乾坤玄化合尧心。",
                "黄舆比厚施生植，白日齐明远照临。",
                "周变至仁符积载，滂流睿渥若春霖。",
                "游鳞在藻方谐性，犷俗乘桴自献琛。",
                "和悦感人生瑞霭，穆清流咏在薰琴。",
                "小臣幸与观光试，敢效祈招颂德音。"
            ]
        },
        {
            "title": "江南曲",
            "content": [
                "吴艳若芙蓉，乘舟弄湖水。",
                "照影不知休，云鬟坠簪珥。",
                "含笑忽回头，见人差欲死。",
                "归去入花谿，棹溅鸳鸯起。"
            ]
        },
        {
            "title": "寄题象耳寺",
            "content": [
                "二十年前会忆游，彭亡渡口泊孤舟。",
                "一程林下登山路，百尺谿边汲水楼。",
                "磬韵似烟和烛袅，松声如雨入窗流。",
                "别来往事都成梦，誰寄篇章问恵休。"
            ]
        },
        {
            "title": "幽居",
            "content": [
                "寂寂闲居客至稀，静中滋味意何归。",
                "因探易象知深旨，自喜吟高得化机。",
                "桑露乍寒蚕欲老，草烟才暖蝶交飞。",
                "樊川物景终南翠，遂性空思杜紫微。"
            ]
        },
        {
            "title": "哓莺",
            "content": [
                "春宵已阑更点急，烟柳蒙蒙露花溼。",
                "画堂深邃楼阁寒，碧纱窗中月华入。",
                "早莺百啭催朝阳，簧言绮语何铿锵。",
                "云飞雨散梦初破，闻时满枕梨花香。",
                "声宛转，十三弦高指拨软。",
                "宫喉徵舌多改变，圆於珠，",
                "细於线。韵玲珑，",
                "湘纪调瑟烟霭中。珠缨宝玦遽相触，",
                "东风细响修篁丛。或织柔兮同彩缕，",
                "绣得际，菊花毛衣金作袂。",
                "一片苏张俊辩心，长与春皇巧游说。"
            ]
        },
        {
            "title": "赠别琅邪评事兼寄两制旧交",
            "content": [
                "醴泉少府王评事，秀气神清好奇异。",
                "读书击剑善弹琴，仲容信是青云器。",
                "我从蜀国来咸秦，长安久客多风尘。",
                "因此移居清渭北，与君在彼初相识。",
                "相识经今二十年，支离契阔长相忆。",
                "去年罢直西掖垣，君亦醴泉方解官。",
                "关中路遥宛丘道，不远千里来相看。",
                "我忝淮阳知郡事，郡斋喜闻嘉客至。",
                "槐花黄时初到来，菊花开时言欲回。",
                "主人苦留留不住，为君采菊登高台。",
                "高台临古道，北走邯郸道。",
                "还京秋已老。白日远长安，",
                "西归出关天已寒。",
                "神仙作尉道虽在，骨肉为累心且宽。",
                "与君俱年五十一，老去时光转堪惜。",
                "况今秋暮冬欲残，七十唯余十八年。",
                "未知十八年之间，悲欢得丧与险艰。",
                "到得七十即为幸，此外浮生何足言。",
                "明日正逢重九日，未忍与君张祖席。",
                "樽前新菊含露滋，茱萸丹实星离离。",
                "茱萸撷芳菊延寿，寿酒满满莫固辞。",
                "淮阳郡吏若早替，帝乡即有相见期。",
                "两制交朋若相问，为我勤勤多谢之。"
            ]
        },
        {
            "title": "桐谿行",
            "content": [
                "东郊驿树连理枝，西庙丛篁十丈围。",
                "堪将轻素命人画，赉为方物归京师。",
                "公署石楠圆似盖，画楼北面当厅桧。",
                "桐谿怪石胜太湖，贱如泥土无人爱。",
                "天生尔材地且卑，空山老朽人不知。",
                "人不知，睦州右史作歌词。"
            ]
        },
        {
            "title": "送韩援赴阙",
            "content": [
                "逢君南浦落花时，送君南浦草离离。",
                "离魂自与白云断，两桨去时乘夕晖。",
                "昔时汉家称八使，登车便有澄清意。",
                "吾皇宵旰念黎民，歌咏皇华遣使臣。",
                "昭文馆殿选学士，巡抚使名名号新。",
                "二人分得淮南道，人自日边来既早。",
                "敷宣朝旨达君恩，淮阳父老私有言。",
                "言逢太平歌且舞，利病达聪皆悉闻。",
                "我昔南宫与西掖，后来谪宦为迁客。",
                "庆泽量移往单州，长淮涂次泊孤舟。",
                "昌黎工部未相识，一见怡然如旧游。",
                "诗酒论交各相许，何如李白杜工部。",
                "海上往来将月余，烟波寄诗兼寄书。",
                "书里情深若江汉，诗中意重若琼琚。",
                "今说归京忍轻别，别夜波光荡明月。",
                "若到朝迁话鄙夫，为说子牟心恋阙。",
                "阙下交游忆者谁，翰林苏毕韩损之。",
                "凭君与达相思意，梦向金銮欵北扉。"
            ]
        },
        {
            "title": "擬古",
            "content": [
                "游子中夜心，功名忽嗟暮。",
                "黑貂空上书，甘泉方献赋。",
                "白日惊壮齿，青云有英顾。",
                "收采苟不时，珊瑚亦生蠹。"
            ]
        },
        {
            "title": "思归引",
            "content": [
                "河朔受诏书，移官向湖外。",
                "初问禁法茶，次问丁身税。",
                "税口徵四百，茶利高十倍。",
                "老死及充军，县籍方消退。",
                "采摘不入官，公家定科罪。",
                "何以升平时，遗民犹未泰。",
                "何以在位者，兴利不除害。",
                "我愿罢秩归，天颜请转对。",
                "一言如沃心，恩波必滂霈。"
            ]
        },
        {
            "title": "擬古",
            "content": [
                "直言如霜刃，卒发伤人意。",
                "痛贯丹诚中，无与金疮理。",
                "缄恨若瘢痕，终身难弃置。",
                "伺隙果报时，遂陷无情地。",
                "虽悔安可追，弗反同奔驷。",
                "君子慎枢机，言之岂容易。"
            ]
        },
        {
            "title": "江南曲",
            "content": [
                "金陵王气消，六朝隳霸业。",
                "白云千古恨，空江照楼堞。",
                "虎丘罗蔓草，姑苏委枫叶。",
                "怀贤思伍员，灵涛浩难涉。"
            ]
        },
        {
            "title": "离怀",
            "content": [
                "离怀如醉复如痴，脉脉无言不展眉。",
                "秋草空牵幽意在，征轩疑有断魂随。",
                "残星更漏门开处，斜月帘栊酒醒时。",
                "此恨谁能解消遣，因题红叶偶成诗。"
            ]
        },
        {
            "title": "塞下曲",
            "content": [
                "黄河泻白浪，到海一万里。",
                "榆关风土恶，夜来霜入水。",
                "河源冻彻底，冰面平如砥。",
                "边将好邀功，夜率鏖兵起。",
                "马度疾於风，车驰不濡轨。",
                "尽破匈奴营，别筑汉家垒。",
                "扩土过阴山，穷荒为北鄙。",
                "天威震逆漠，戎心畏廉李。",
                "所以龙马驹，长贡明天子。",
                "边夫苟非才，怨亦从兹始。"
            ]
        },
        {
            "title": "寄韩丕进士",
            "content": [
                "嵩室乱峰三十六，嵩阳今复住何峰。",
                "已因诗好声名出，却为情高仕进慵。",
                "白鸟白云秋色树，水南水北月明钟。",
                "逍遥自得闲吟兴，谁识夫君是卧龙。"
            ]
        },
        {
            "title": "读翰林集",
            "content": [
                "太白谪仙人，换酒鹔鹴裘。",
                "扁舟弄云海，声动南诸侯。",
                "诸侯尽郊迎，葆吹罗道周。",
                "哆目若饿虎，逸翰飞灵虬。",
                "落日青山亭，浮云黄鹤楼。",
                "浩浩歌谣兴，滔滔江汉流。",
                "下交魏王屋，长揖韩荆州。",
                "千载有英气，兰君安可俦。"
            ]
        },
        {
            "title": "和太素春书",
            "content": [
                "风幡轻细翠悠飏，楼阁轻寒水满塘。",
                "柳絮微烟吟思足，梨花淡月睡魂香。",
                "江山似画怜湘浦。魚笋尝新忆华阳。",
                "早是春阴已无赖，可堪中酒恶情肠。"
            ]
        },
        {
            "title": "寄梁周翰补阙杨徽之宋白二拾遗",
            "content": [
                "飘零踪迹尚堪悲，唯向三贤最受知。",
                "少俊有名输贾谊，宦游多难比张仪。",
                "诗中老格何人爱，酒后佯狂识者嗤。",
                "北省郎官应见峭，明时犹尚进身迟。"
            ]
        },
        {
            "title": "擬古",
            "content": [
                "曲逆汉功臣，少年尝窘厄。",
                "巷馆虽席门，轩车尽嘉客。",
                "事魏言不从，说楚谋无获。",
                "来归隆准公，罄伸图霸策。",
                "绛灌竞生妬，讒非相见迫。",
                "封金欲拂衣，将举鸾皇翮。",
                "豁达英主心，信遇终无隔。",
                "小节不掩名，勋庸自辉赫。"
            ]
        },
        {
            "title": "花雨比下秦中",
            "content": [
                "雨里飞花片片红，雨微花乱转溟蒙。",
                "川原何处连天草，帘幕无人半日风。",
                "寂莫刘桢新病后，凄迷庄与苦吟中。",
                "可堪更是黄昏景，燕冷莺寒恨想同。"
            ]
        },
        {
            "title": "进瑞雪歌",
            "content": [
                "圣德昭彰动天地，岁岁丰穰为上瑞。",
                "明年有闰节气迟，冬深有雪方及时。",
                "三农但喜及时雪，天心帝力岂得知。",
                "臣忝颁条居近辅，劝课农桑理舆赋。",
                "宛丘之下为封部，宣布皇恩槐襦袴。",
                "王泽流而有颂声，因而拜手献歌行。",
                "歌云岁云暮兮日云暮，白云初向斜阳度。",
                "斜阳韬掩云舒布，惨惨阴风生北户。",
                "风来带得霏霏花，花轻片片如琼葩。",
                "冻黏寒缀纷交加，陌上逡巡铺玉沙。",
                "琪树瑶台相间出，落梅堕絮初堆积。",
                "映箔横沾翡翠纹，拂窗斜度瑠璃隙。",
                "飘飘千里度龙山，袤丈萧关与玉关。",
                "海上银台对金阙，水精帘栊鉴明月，",
                "万年枝上夜辉光，上林先似梨花发。",
                "黎元有望既满望，手足舞之而蹈之。",
                "因思去岁在京师，国家将议改元时。",
                "时雪未呈盈尺瑞，百神奔走应祷祈。",
                "海风吹起澄江练，织女金刀碎裁剪。",
                "剪作天花撒翠微，茫茫六合生凶辉。",
                "明月宫中玉臼杵，霜兔捣药云母飞。",
                "风筛乍似琅玕宝，翔鸾飞下啄瑶墀。",
                "金门廊庑龙尾道，贺雪造民趁朝早。",
                "吾皇为喜表丰年，六出飞花不令扫。",
                "枢相侍臣初奉宣，宣赴中书赐御筵。",
                "光禄移厨供玉馔，上樽赐酒中官劝，",
                "宣令不醉不得归，席上仍令各赋诗。",
                "诗成封进同奏谢，御制歌行竞传写。",
                "拜舞欢呼感圣明，千年遭遇作门生。",
                "微臣忝幸在两制，得以歌诗乐太平。",
                "而令出典淮阳郡，组绶辉华佩金印。",
                "才微任重副忧勤，履薄临深守廉慎。",
                "圣人德泽如阳春，阳春及物无不均，",
                "微臣怀抱如葵藿，葵藿向阳堪喻身。",
                "今因瑞雪献歌咏，西垣再愿演丝纶。"
            ]
        },
        {
            "title": "即事",
            "content": [
                "残花飞尽留芳草，索寞孤怀话未能。",
                "天气暄寒犹未定，春衫脱着自无凭。",
                "荔枝结子思南越，湖水宜茶忆竟陵。",
                "看是清和时又过，林亭何处度炎蒸。"
            ]
        },
        {
            "title": "暮冬阌乡遇萧霸赴任",
            "content": [
                "岭外路遥君赴任，陕西年尽我归家。",
                "长亭际会情无限，一夕分飞恨又赊。",
                "夜话无灯松火继，晓行乘月乱山斜。",
                "七千时驿谁相伴，雪里寒梅正放花。"
            ]
        },
        {
            "title": "送僧归天宁万年禅院",
            "content": [
                "帝里来朝谒，林泉却忆归。",
                "得诗从史阁，扫石向岩扉。",
                "云伴离丹阙，猿窥换紫衣。",
                "天台寿昌寺，山水有光辉。"
            ]
        },
        {
            "title": "览太素新编",
            "content": [
                "蜀国香笺似彩霞，装成近集入京华。",
                "千篇诗好精灵哭，百轴文雄侠少夸。",
                "繁富禹皇新职贡，妍明春帝晓莺花。",
                "彤庭何处安排好，李谪仙才称草麻。"
            ]
        },
        {
            "title": "忆梅花",
            "content": [
                "三年不见远江梅，长到梅时把酒杯。",
                "似共故人千里别，空思近腊数枝开。",
                "心随晓月经乡渚，梦与春云傍钓台。",
                "金蕊琼花风雪景，凭谁图书入关来。"
            ]
        },
        {
            "title": "投杼词",
            "content": [
                "孝为百行本，至性由天资。",
                "曾参善事母，母氏贤且慈。",
                "馨膳惟馈进，承意唯欢怡。",
                "高堂既自乐，织室闲鸣机。",
                "飞语忽来告，明识潜深思。",
                "盖念事吾孝，安得杀人为。",
                "亟闻宁不信，投杼遂生疑。",
                "乃知君臣际，反以交朋推。",
                "道德难结固，恩情有合离。",
                "毁誉苟不入，谗间无以施。",
                "景慕魏文侯，满箧留谤词。",
                "乐羊在中山，委遇终不衰。"
            ]
        },
        {
            "title": "句",
            "content": [
                "自知不是明时用，烂额焦头力谩多。"
            ]
        },
        {
            "title": "结交篇",
            "content": [
                "为簪莫用玉，玉脆长忧折。",
                "连环须以金，金坚永无缺。",
                "陈余尚倜傥，张耳重交结。",
                "事势俄参商，干戈自屠灭。",
                "意断如玦离，情忘若弦绝。",
                "始志何绸缪，终雠何勇决。",
                "我愿然诺心，不得轻相悦。"
            ]
        },
        {
            "title": "登叠嶂楼",
            "content": [
                "郡在江湖烟树间，谢公遗踵好跻攀。",
                "诗中胜景堪吟啸，池上清风足往还。",
                "疑思但怜云映水，回头不觉日衔山。",
                "登临屡起归欤兴，看是槐花满故关。"
            ]
        },
        {
            "title": "府解后有诏旨权停贡举因成长句寄太素兼简韩",
            "content": [
                "一名倜傥动皇州，寄应王门作解头。",
                "将领风骚推李杜，较量英勇让曹刘。",
                "春闱有诏俄中辍，秋赋随时亦暂休。",
                "金殿制科思取应，远飞章句间嘉谋。",
                "",
                ""
            ]
        },
        {
            "title": "和太素早春书事忆游京国",
            "content": [
                "新年吟咏喜经旬，金粟山边渭水滨。",
                "微雪尚妨天气暖，衰林先让鸟声春。",
                "牵情但恨梅花谢，醒酒空思桂蠹辛。",
                "深感相将游汴水，梦中杨柳已迷人。"
            ]
        },
        {
            "title": "冬夕书事",
            "content": [
                "堪嗤栖屑客长安，风雪加添近腊寒。",
                "冻笔呵来书字淡，孤灯挑尽向窗残。",
                "十年苦思诗千首，一夕回肠事万端。",
                "家住天涯归未得，岭梅江蓼自辛酸。"
            ]
        },
        {
            "title": "擬古",
            "content": [
                "祢衡鹦鹉词，挥翰无停缀。",
                "狂甚於接舆，才不容当世。",
                "身居桴鼓下，心在云天际。",
                "黄祖悁忿来，殒之如虎噬。"
            ]
        },
        {
            "title": "和朱玄进士对雪",
            "content": [
                "风回玉宇拂窗栏，欲晚层城料峭寒。",
                "含月有光吟不尽，著烟无迹画方难。",
                "江春南国兼梅落，塞腊西山向竹残。",
                "何处多情偏入赏，狂随舞袖绕杯盘。"
            ]
        },
        {
            "title": "寄陈处士",
            "content": [
                "簿书军吏日相随，心在諠哗旨趣卑。",
                "明月夜吟无意绪，白云秋约笑羁縻。",
                "宛陵古寺经游少，叠嶂名楼眺望迟。",
                "堪重高人陈处士，不来寻访已多时。"
            ]
        },
        {
            "title": "雉媒",
            "content": [
                "东风麦垄青，白日桑阴清。",
                "一雉欲媒众，众雉无猜情。",
                "五步一饮啄，十步一飞鸣。",
                "暗中触骇机，镞发如流星。",
                "洞彻羽毛质，低摧锦绣翎。",
                "却宛若召客，子常非好兵。",
                "谗言既交搆，祸难即随生。",
                "齐王听游说，韩信急功名。",
                "三军虽罢戍，一命遽遭烹。"
            ]
        },
        {
            "title": "残冬书事呈宋太玄",
            "content": [
                "归来何物可消忧，县寺萧条懒强游。",
                "酒价未償重贳取，雪诗休厌且交酬。",
                "兼怜春近如迎客，莫惜年残似急流。",
                "天子承祧重文物，花时早约入皇州。"
            ]
        },
        {
            "title": "对酒",
            "content": [
                "去年秋值罢文闱，今岁无憀自陕归。",
                "雪月好吟还唱和，风云未至且依违。",
                "江南梅早多红带，渭北山寒少翠微。",
                "犹赖一樽消遣恨，不堪枨触口躁时机。"
            ]
        },
        {
            "title": "代书呈苏易简学士希宠和见寄以便题之于郡斋",
            "content": [
                "金殿尝闻金口言，词臣官职是神仙。",
                "三年偶忝西垣职，致身似得文章力。",
                "感激思酬圣主恩，危言所以难缄默。",
                "出入金门与玉堂，屡因狂直拜封章。",
                "御戎救旱无上策，言词不足动君王。",
                "改官出职归郎署，粉闱正秩惭叨据。",
                "仍命淮阳颁诏条，元正不得与趋朝。",
                "中书舍人捧宝策，加美微称尊帝尧。",
                "大明殿里上寿酒，翰林学士先群寮。",
                "独有淮阳知郡吏，为曲郡符蒙借紫。",
                "閤门引谢正衙辞，撰日忽忽办行李。",
                "都门柳色早春天，繁台寺中排祖筵。",
                "离杯满劝不惜醉，醉别上马魂黯然。",
                "客心易感须如是，回思故国三千里。",
                "子云相如俱蜀人，我今五十君青春。",
                "春秋鼎盛正清贵，我年渐似下坡轮。",
                "下车犹未逾期月，官舍初经禁烟节。",
                "残阳乍听吹角声，台榭梨花簇香雪。",
                "独酌不难何所为，孤怀无绪怀己知。",
                "十八学士相念否，应笑骨凡格且卑。",
                "地仙敢言谪仙宦，海槎却有上天时。",
                "陈州去京地不远，莫惜音书来慰勉。",
                "若得工夫可作歌，歌中言语不厌多。",
                "毕三情旨颇似我，向二宋四及李大。",
                "请与副阁王舍人，呈似此歌希唱和。",
                "",
                ""
            ]
        },
        {
            "title": "夏日即事",
            "content": [
                "王师犹未下全吴，何日封章贺献俘。",
                "正是郁蒸生瘴上疒下虐}，可堪水潦满江湖。",
                "威宣铁轴千艘盛，势撼金陵一垒孤。",
                "羁客无能为筹略，闲消白日覆棋图。"
            ]
        },
        {
            "title": "圣主平戎歌",
            "content": [
                "玉关秋早霜飞速，代马新羁逞南牧。",
                "胡人背信闚汉边，刻箭为书召戎族。",
                "渔阳烽火照甘泉，疆吏飞笺至御前。",
                "睿谋英武何神速，銮舆自欲平三边。",
                "百万羽林随驾出，杀气皇威先破敌。",
                "贼臣丧胆遽奔逃，漳水波清因驻跸。",
                "宫锦战袍花斗新，绣鞯珠络金麒麟。",
                "天颜威武不可犯，垂鞭按辔视群臣。",
                "金吾队仗如鳞萃，环卫旌旗径千里。",
                "汉皇曾上单于台，壮心磊落侔风雷。",
                "比量英武不足数，圣文神武双全才。",
                "势可驱山塞沧海，紫气逶迤龙凤盖。",
                "金花簇歛若星罗，宝钿乘舆翼云旆。",
                "涂山禹帝戮防风，涿鹿嗤去口}尤死战锋。",
                "锋鋩俱染玄黄血，争如不阵而成功。",
                "示暇皇欢有余意，御笔题诗饶绮思。",
                "翰林承旨先受宣，西掖词臣及近侍。",
                "诏命交酬继和来，君臣道合何如是。",
                "和气感天天地宁，日融瑞景笼八紘。",
                "风生旗旆翻龙凤，霜严鼓角喧雷霆。",
                "海神来受军门职，太上祷兵尊帝德。",
                "牢笼万国顿天网，天网恢恢恩信广。",
                "胡儿溃散何比之，大明升空逃魍魉。",
                "漳川地阔霜草平，合围会猎布天兵。",
                "六师雄勇一百万，六班侍卫交纵横。",
                "铁衣间耀金锁甲，鼓旗杂错枪刀鸣。",
                "霓旌似系单于颈，猎骑如破匈奴营。",
                "鵰鹗狰狞搦狐兔，花聪跃龙骄在御。",
                "弓圆明月金镞飞，妖狐中镞骇天机。",
                "兵师会合如波注，山呼万岁震边陲。",
                "东海为樽盛美酒，斟酌酒浆掺北斗。",
                "鸾刀割肉若邱陵，军声汹如狮子吼。",
                "三公拜舞百辟随，鸣珂飞鞚星离离。",
                "云舒二十有四纛，传宣罢猎整鱼丽。",
                "胜气威声压千古，堪笑骊山称讲武。",
                "直馆微臣乐扈随，太平盛事今亲睹。",
                "会看金泥封禅仪，拜章别献新歌诗。",
                "歌诗何以容易进，为受文明天子知。"
            ]
        },
        {
            "title": "擬古",
            "content": [
                "玉树拭不灭，柳带柔堪结。",
                "惠然贞妇心，皎若天山雪。",
                "罗幕生春风，珠帘鉴秋月。",
                "沧波燕又归，尺书胡断绝。"
            ]
        },
        {
            "title": "千金答漂母行",
            "content": [
                "止水明沈沈，鉴貌未鉴心。",
                "丹凤舞跄跄，知声未知音。",
                "楚王欲图霸，不识韩淮阴。",
                "淮阴漂母家，独得千黄金。"
            ]
        },
        {
            "title": "擬古",
            "content": [
                "汉鼎鸿毛轻，诸侯争弄兵。",
                "吴魏已先定，玄德思功名。",
                "据鞍髀肉消，感激泪沾缨。",
                "南阳有奇士，三顾精诚倾。",
                "龙变得风雨，指麾霸王成。",
                "日月若长在，永永悬英声。"
            ]
        },
        {
            "title": "寄宋白拾遗",
            "content": [
                "醉中别大梁，西归渭水阳。",
                "飘然何所似，浮云辞帝乡。",
                "归来惊岁归晏，怅然增浩叹。",
                "景短倏云暝，夜寒难至旦。",
                "拂酒雪花飞，早梅思南枝。",
                "碧落周星纪，青阳换岁时。",
                "双鱼忽得书，云已外华籍。",
                "金骨俄轻举，玉霄仍近密。",
                "小谏官职清，大才文翰逸。",
                "献纳有嘉谋，英豪伸壮图。",
                "万乘是知己，三公骇奇士。",
                "严吾侍从臣，元白才名子。",
                "挥毫烂彩霞，逸性飞湍水。",
                "不日縯丝纶，鳌宫承帝旨。",
                "伊余重交结，白日贯精诚。",
                "黄金一诺重，鸿毛万事轻。",
                "微尘弹余冠，清泉涤吾缨。",
                "思佩朝天籙，相将升太清。"
            ]
        },
        {
            "title": "擬古",
            "content": [
                "余闻灵凤胶，可以续断弦。",
                "又闻返魂香，招魂以其烟。",
                "因念三季时，人为世态迁。",
                "迁之不自觉，纯信成险艰。",
                "中含妒与忌，外即怡温颜。",
                "覆人如覆舟，先示其甘言。",
                "中夜蹈虎尾，雾海生波澜。",
                "投彼机会时，倾亡果忽然。",
                "愿得灵凤胶，续之於仁贤。",
                "愿得返魂香，返其淳化源。"
            ]
        },
        {
            "title": "多情",
            "content": [
                "多情如病苦难医，头绪多於折藕丝。",
                "送客落花行马处，望乡残月倚楼时。",
                "忆来几入春深梦，感极翻成酒后悲。",
                "大抵为君言不尽，彩笺闲咏合欢诗。"
            ]
        },
        {
            "title": "樽前吟呈宋白小著",
            "content": [
                "三年多谢主人翁，杯酒相宽礼数丰。",
                "唯惜时光如走马，懒询天道似张弓。",
                "秋深街巷槐花雨，夜静厅堂苇箔风。",
                "尽是无憀肠断处，都将分付醉乡中。"
            ]
        },
        {
            "title": "寄樊郎中",
            "content": [
                "近遣司宾小吏时，寄书兼寄十篇诗。",
                "自惭不是阳春曲，谁敢徼求作者知。",
                "叠嶂晚登空远望，昭停别合倍相思。",
                "夜来远有微吟兴，风动新荷月满池。"
            ]
        },
        {
            "title": "春雨",
            "content": [
                "天寒云彩变春辉，霡霂来如晓雾飞。",
                "著物先饶芳草湿，盈空旋翳碧山微。",
                "莺村树密吹应遍，鸳瓦檐高滴尚稀。",
                "丞相追班方入贺，沙堤柳色正依依。"
            ]
        },
        {
            "title": "酬桐庐知县刁衎歌",
            "content": [
                "诏守江西新定郡，二年抚俗谁相问。",
                "白浪青山绕郡城，卧理烟霞称嘉遯。",
                "帝乡迢迢天一涯，子牟恋阙人不知。",
                "慷慨情怀何企慕，宋璟政事杜牧诗。",
                "六县万家人辑睦，鱼鹽利人茶货足。",
                "公家事简案牍稀，芳草疏篱映空狱。",
                "杨柳湖边观钓鱼，芙蓉池上静看书。",
                "优游天爵浩然性，贵如三入承明庐。",
                "靖节先生来访我，欣然延入皇堂从。",
                "斂襟欲坐先发言，捧出尺书双袖间。",
                "七轴好词同跪授，儒雅礼丰情意厚。",
                "主人识鉴非延陵，金石何烦荣固陋。",
                "且置琼瑶未暇看，高谈如绮有余欢。",
                "黄鹂百啭天欲暮，客去斜阳已半轩。",
                "焚香道院无人到，风花拂几收真诰。",
                "却取文编一一看，南朝体制多渊奥。",
                "两轴七字五字诗，珠贯累累乐府词。",
                "古於禅月画罗汉，丽於范蠡进西施。",
                "议论精微穷理窟，赋咏升高能体物。",
                "一篇序送周子通，飘飘思若翻冥鸿。",
                "自有沧浪高尚志，因人命笔生词锋。",
                "尝闻水国清辉殿，曾事吴王侍文宴。",
                "田园未膀归去来，严子台边知一县。",
                "古人穷则善一身，达则惠泽如阳春。",
                "一邑生灵如受赐，何须兼济方为贵。",
                "金门吏隐能安身，何必弃官为逸人。",
                "桐庐山水幸堪赏，歌诗酬唱且相亲。"
            ]
        },
        {
            "title": "过东坡坟",
            "content": [
                "富贵一场春夜梦，文章万斛冷云泉。",
                "英魂返却眉山秀，依旧春风草木天。"
            ]
        },
        {
            "title": "擬古",
            "content": [
                "碧落登真诀，太霄蕊简书。",
                "安得松乔子，仙阶一授余。",
                "载揽彩虹绥，去登紫云车。",
                "飘然远氛俗，志逸如龙摅。"
            ]
        }
    ]
}