{
    "dynasty": "南北",
    "author": "阴铿",
    "intro": "阴铿生卒年不详。字子坚，武威姑藏（今甘肃）人。长于五言诗，以描写山水著称。",
    "items": [
        {
            "title": "咏鹤",
            "content": [
                "依池屡独舞。",
                "对影或孤鸣。",
                "乍动轩墀步。",
                "时转入琴声。"
            ]
        },
        {
            "title": "奉送始兴王诗",
            "content": [
                "良守别承明。",
                "枉道暂逢迎。",
                "去帆收锦糹乍}。",
                "归骑指兰城。",
                "纷糺连山暗。",
                "潺湲派水清。",
                "桂晚花方白。",
                "莲秋叶始轻。",
                "背飞伤客念。",
                "临歧悯圣情。",
                "分风不得远。",
                "何由送上征。"
            ]
        },
        {
            "title": "侍宴赋得夹池竹诗",
            "content": [
                "夹池一丛竹。",
                "垂翠不惊寒。",
                "叶酝宜城酒。",
                "皮裁薛县冠。",
                "湘川染别泪。",
                "衡岭拂仙坛。",
                "欲见葳蕤色。",
                "当来菟苑看。"
            ]
        },
        {
            "title": "观钓诗",
            "content": [
                "澄江息晚浪。",
                "钓侣枻轻舟。",
                "丝垂遥溅水。",
                "饵下暗通流。",
                "歌声时断续。",
                "檝影乍横浮。",
                "寄言濯缨者。",
                "沧浪终滞游。"
            ]
        },
        {
            "title": "西游咸阳中诗",
            "content": [
                "上林春色满。",
                "咸阳游侠多。",
                "城斗疑连汉。",
                "桥星象跨河。",
                "影里看飞毂。",
                "尘前听远珂。",
                "还家何意晚。",
                "无处不经过。"
            ]
        },
        {
            "title": "经丰城剑池诗",
            "content": [
                "清池自湛澹。",
                "神剑久迁移。",
                "无复连星气。",
                "空余似月池。",
                "夹筱澄深渌。",
                "含风结细漪。",
                "唯有莲花蕚。",
                "还想匣中雌。"
            ]
        },
        {
            "title": "侯司空宅咏妓诗",
            "content": [
                "佳人遍绮席。",
                "妙曲动鹍弦。",
                "楼似阳台上。",
                "池如洛水边。",
                "莺啼歌扇后。",
                "花落舞衫前。",
                "翠柳将斜日。",
                "俱照晚妆鲜。"
            ]
        },
        {
            "title": "南征闺怨诗",
            "content": [
                "湘水旧言深。",
                "征客理难寻。",
                "独愁无处道。",
                "长悲不自禁。",
                "逢人憎解佩。",
                "从来懒听音。",
                "唯当有夜鹊。",
                "南飞似妾心。"
            ]
        },
        {
            "title": "游巴陵空寺诗",
            "content": [
                "日宫朝绝磬。",
                "月殿夕无扉。",
                "网交双树叶。",
                "轮断七灯辉。",
                "香尽奁犹馥。",
                "幡尘画渐微。",
                "借问将何见。",
                "风气动天衣。"
            ]
        },
        {
            "title": "赋咏得神仙诗",
            "content": [
                "罗浮银是殿。",
                "瀛洲玉作堂。",
                "朝游云暂起。",
                "夕饵菊恒香。",
                "聊持履成燕。",
                "戏以石为羊。",
                "洪厓与松子。",
                "乘羽就周王。"
            ]
        },
        {
            "title": "晚泊五洲诗",
            "content": [
                "客行逢日暮。",
                "结缆晚洲中。",
                "戍楼因嵁险。",
                "村路入江穷。",
                "水随云度黑。",
                "山带日归红。",
                "遥怜一柱观。",
                "欲轻千里风。"
            ]
        },
        {
            "title": "和侯司空登楼望乡诗",
            "content": [
                "怀土临霞观。",
                "思归想石门。",
                "瞻云望鸟道。",
                "对柳忆家园。",
                "寒田获里静。",
                "野日烧中昏。",
                "信美今何益。",
                "伤心自有源。"
            ]
        },
        {
            "title": "和樊晋陵伤妾诗",
            "content": [
                "画梁朝日尽。",
                "芳树落花辞。",
                "忽以千金笑。",
                "长作九泉悲。",
                "镜前尘剧粉。",
                "机上网多丝。",
                "户余双入燕。",
                "床有一空帷。",
                "名香不可得。",
                "何见返魂时。"
            ]
        },
        {
            "title": "行经古墓诗",
            "content": [
                "偃松将古墓。",
                "年代理当深。",
                "表柱应堪烛。",
                "碑书欲有金。",
                "逈坟由路毁。",
                "荒隧受田侵。",
                "霏霏野雾合。",
                "昏昏陇日沉。",
                "悬剑今何在。",
                "风杨空自吟。"
            ]
        },
        {
            "title": "闲居对雨诗",
            "content": [
                "苹藻降灵祗。",
                "聪明谅在斯。",
                "触石朝云起。",
                "从星夜月离。",
                "八川奔巨壑。",
                "万顷溢澄陂。",
                "绿野含膏润。",
                "青山带濯枝。",
                "嘉禾方合颖。",
                "秀麦已分歧。",
                "寄语纷纶学。",
                "持笔讵必知。"
            ]
        },
        {
            "title": "闲居对雨诗",
            "content": [
                "四溟飞旦雨。",
                "三径绝来游。",
                "震位雷声发。",
                "离宫电影浮。",
                "山云遥似带。",
                "庭叶近成舟。",
                "茅檐下乱滴。",
                "石窦引环流。",
                "寄言一高士。",
                "如何麦不收。"
            ]
        },
        {
            "title": "罢故章县诗",
            "content": [
                "秩满三秋暮。",
                "舟虚一水滨。",
                "漫漫遵归道。",
                "凄凄对别津。",
                "晨风下散叶。",
                "歧路起飞尘。",
                "长岑旧知远。",
                "莱芜本自贫。",
                "被里恒容吏。",
                "正朝不系民。",
                "惟当有一犊。",
                "留持赠后人。"
            ]
        },
        {
            "title": "开善寺诗",
            "content": [
                "鹫岭春光遍。",
                "王城野望通。",
                "登临情不极。",
                "萧散趣无穷。",
                "莺随入户树。",
                "花逐下山风。",
                "栋里归云白。",
                "牕外落晖红。",
                "古石何年卧。",
                "枯树几春空。",
                "淹留惜未及。",
                "幽桂在芳丛。"
            ]
        },
        {
            "title": "游始兴道馆诗",
            "content": [
                "紫台高不极。",
                "清溪千仞余。",
                "坛边逢药铫。",
                "洞里阅仙书。",
                "庭舞经乘鹤。",
                "池游被控鱼。",
                "稍昏蕙叶敛。",
                "欲暝槿花疎。",
                "徒教斧柯烂。",
                "会自不凌虚。"
            ]
        },
        {
            "title": "登武昌岸望诗",
            "content": [
                "游人试历览。",
                "旧迹已丘墟。",
                "巴水萦非字。",
                "楚山断类书。",
                "荒城高仞落。",
                "古柳细条疎。",
                "烟芜遂若此。",
                "当不为能居。"
            ]
        },
        {
            "title": "渡岸桥诗",
            "content": [
                "画桥长且曲。",
                "傍险复凭流。",
                "写虹晴尚饮。",
                "图星昼不收。",
                "跨波连断岸。",
                "接路上危楼。",
                "栏高荷不及。",
                "池清影自浮。",
                "何必横南渡。",
                "方复似牵牛。"
            ]
        },
        {
            "title": "秋闺怨诗",
            "content": [
                "独眠虽已惯。",
                "秋来只自愁。",
                "火笼恒暖脚。",
                "行障镇床头。",
                "眉含黛俱敛。",
                "啼将粉共流。",
                "谁能无别恨。",
                "唯守一空楼。"
            ]
        },
        {
            "title": "和傅郎岁暮还湘洲诗",
            "content": [
                "苍落岁欲晚。",
                "辛苦客方行。",
                "大江静犹浪。",
                "扁舟独且征。",
                "棠枯绛叶尽。",
                "芦冻白花轻。",
                "戍人寒不望。",
                "沙禽逈未惊。",
                "湘波各深浅。",
                "空轸念归情。"
            ]
        },
        {
            "title": "广陵岸送北使诗",
            "content": [
                "行人引去节。",
                "送客舟羲}归舻。",
                "即是观涛处。",
                "仍为郊赠衢。",
                "汀洲浪已息。",
                "邗江路不纡。",
                "亭嘶背枥马。",
                "樯啭向风乌。",
                "海上春云杂。",
                "天际晚帆孤。",
                "离舟对零雨。",
                "别渚望飞凫。",
                "定知能下泪。",
                "非但一杨朱。"
            ]
        },
        {
            "title": "和登百花亭怀荆楚诗",
            "content": [
                "江陵一柱观。",
                "浔阳千里潮。",
                "风烟望似接。",
                "川路恨成遥。",
                "落花轻未下。",
                "飞丝断易飘。",
                "藤长还依格。",
                "荷生不避桥。",
                "阳台可忆处。",
                "唯有暮将朝。"
            ]
        },
        {
            "title": "班婕妤怨",
            "content": [
                "柏梁新宠盛。",
                "长信昔恩倾。",
                "谁谓诗书巧。",
                "翻为歌舞轻。",
                "花月分牕进。",
                "迨草共阶生。",
                "接泪衫前满。",
                "单瞑梦里惊。",
                "可惜逢秋扇。",
                "何用合欢名。"
            ]
        },
        {
            "title": "蜀道难",
            "content": [
                "王尊奉汉朝。",
                "灵关不惮遥。",
                "高岷长有雪。",
                "阴栈屡经烧。",
                "轮摧九折路。",
                "骑阻七星桥。",
                "蜀道难如此。",
                "功名讵可要。"
            ]
        },
        {
            "title": "雪里梅花诗",
            "content": [
                "春近寒虽转。",
                "梅舒雪尚飘。",
                "从风还共落。",
                "照日不俱销。",
                "叶开随足影。",
                "花多助重条。",
                "今来渐异昨。",
                "向晚判胜朝。"
            ]
        },
        {
            "title": "新成安乐宫",
            "content": [
                "新宫实壮哉。",
                "云里望楼台。",
                "迢递翔鹍仰。",
                "连翩贺燕来。",
                "重櫩寒雾宿。",
                "丹井夏莲开。",
                "砌石披新锦。",
                "梁花画早梅。",
                "欲知安乐盛。",
                "歌管杂尘埃。"
            ]
        },
        {
            "title": "五洲夜发",
            "content": [
                "夜江雾里阔，",
                "新月迥中明。",
                "溜船惟识火，",
                "惊凫但听声。",
                "劳者时歌榜，",
                "愁人数问更。"
            ]
        },
        {
            "title": "咏石诗",
            "content": [
                "天汉支机罢。",
                "仙岭博棊余。",
                "零陵旧是燕。",
                "昆池本学鱼。",
                "云移莲势出。",
                "苔驳锦纹疏。",
                "还当榖城下。",
                "别自解兵书。"
            ]
        },
        {
            "title": "晚出新亭",
            "content": [
                "大江一浩荡，离悲足几重。",
                "潮落犹如盖，云昏不作峰。",
                "远戍唯闻鼓，寒山但见松。",
                "九十方称半，归途讵有踪。"
            ]
        },
        {
            "title": "江津送刘光禄不及",
            "content": [
                "依然临送渚，",
                "长望倚河津。",
                "鼓声随听绝，",
                "帆势与云邻。",
                "泊处空余鸟，",
                "离亭已散人。",
                "林寒正下叶，",
                "晚钓欲收纶。",
                "如何相背远，",
                "江汉与城闉。"
            ]
        },
        {
            "title": "渡青草湖",
            "content": [
                "洞庭春溜满，",
                "平湖锦帆张。",
                "沅水桃花色，",
                "湘流杜若香。",
                "穴去茅山近，",
                "江连巫峡长。",
                "带天澄迥碧，",
                "映日动浮光。",
                "行舟逗远树，",
                "度鸟息危樯。",
                "滔滔不可测，",
                "一苇讵能航。"
            ]
        }
    ]
}