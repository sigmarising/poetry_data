{
    "dynasty": "南北",
    "author": "徐陵",
    "intro": "",
    "items": [
        {
            "title": "奉和简文帝山斋诗",
            "content": [
                "架岭承金阙。",
                "飞桥对石梁。",
                "竹密山斋冷。",
                "荷开水殿香。",
                "山花临舞席。",
                "冰影照歌床。"
            ]
        },
        {
            "title": "春日诗",
            "content": [
                "岸烟起暮色。",
                "岸水带斜晖。",
                "径狭横枝度。",
                "帘摇惊燕飞。",
                "落花承步履。",
                "流涧写行衣。",
                "何殊九枝盖。",
                "薄暮洞庭归。"
            ]
        },
        {
            "title": "咏雪诗",
            "content": [
                "琼林玄圃叶。",
                "桂树日南华。",
                "岂若天庭瑞。",
                "轻雪带风斜。",
                "三晨喜盈尺。",
                "六出儛崇花。",
                "明朝阙门外。",
                "应见海神车。"
            ]
        },
        {
            "title": "咏日华诗",
            "content": [
                "朝晖烂曲池。",
                "夕满西陂。",
                "复有当昼景。",
                "江上铄光仪。",
                "时从高浪歇。",
                "乍逐细波移。",
                "一在雕梁上。",
                "讵比扶桑枝。"
            ]
        },
        {
            "title": "鬬鸡诗",
            "content": [
                "季子聊为戏。",
                "陈王欲聘才。",
                "花冠已冲力。",
                "芥爪复惊媒。",
                "鬬凤羞衣锦。",
                "双鸾耻镜台。",
                "陈仓若有信。",
                "为觅宝鸡来。"
            ]
        },
        {
            "title": "咏织妇诗",
            "content": [
                "纤纤运玉指。",
                "脉脉正蛾眉。",
                "振蹑开交缕。",
                "停梭续断丝。",
                "檐前初月照。",
                "洞户朱帷垂。",
                "弄机行掩泪。",
                "弥令织素迟。"
            ]
        },
        {
            "title": "为羊衮州家人答饷镜诗",
            "content": [
                "信来赠宝镜。",
                "亭亭似团月。",
                "镜久自踰明。",
                "人久情愈歇。",
                "取镜挂空台。",
                "于今莫复开。",
                "不见孤鸾鸟。",
                "香魂何处来。"
            ]
        },
        {
            "title": "和王舍人送客未还闺中有望诗",
            "content": [
                "倡人歌吹罢。",
                "对镜览红颜。",
                "拭粉留花称。",
                "除钗作小鬟。",
                "绮灯停不灭。",
                "高扉掩未关。",
                "良人在何处。",
                "光唯见月还。"
            ]
        },
        {
            "title": "新亭送别应令诗",
            "content": [
                "凤吹临伊水。",
                "时驾出河梁。",
                "野燎村田黑。",
                "江秋岸荻黄。",
                "隔城闻上鼓。",
                "回舟隐去樯。",
                "神襟爱远别。",
                "流睇极清漳。"
            ]
        },
        {
            "title": "征虏亭送新安王应令诗",
            "content": [
                "凤吹临南浦。",
                "神驾饯东平。",
                "亭回漳水乘。",
                "斾转洛滨笙。",
                "地冻斑轮响。",
                "风严羽盖轻。",
                "烧田云色暗。",
                "古树雪花明。",
                "歧路一回首。",
                "流襟动睿情。"
            ]
        },
        {
            "title": "秋日别庾正员诗",
            "content": [
                "征途愁转旆。",
                "连骑惨停镳。",
                "朔气凌疎木。",
                "江风送上潮。",
                "青雀离帆远。",
                "朱鸢别路遥。",
                "唯有当秋月。",
                "夜夜上河桥。"
            ]
        },
        {
            "title": "内园逐凉",
            "content": [
                "昔有北山北。",
                "今余东海东。",
                "纳凉高树下。",
                "直坐落花中。",
                "狭径长无迹。",
                "茅斋本自空。",
                "提琴就竹筱。",
                "酌酒劝梧桐。"
            ]
        },
        {
            "title": "山池应令诗",
            "content": [
                "画舸图仙兽。",
                "飞艎挂采斿。",
                "榜人事金桨。",
                "钓女饰银钩。",
                "细萍时带檝。",
                "低荷乍入舟。",
                "猿啼知谷晚。",
                "蝉咽觉山秋。"
            ]
        },
        {
            "title": "奉和山池诗",
            "content": [
                "罗浮无定所。",
                "郁岛屡迁移。",
                "不觉因风雨。",
                "何时入后池。",
                "楼台非一势。",
                "临翫自多奇。",
                "云生对户石。",
                "猨挂入櫩枝。"
            ]
        },
        {
            "title": "侍宴诗",
            "content": [
                "园林才有热。",
                "夏浅更胜春。",
                "嫩竹犹含粉。",
                "初荷未聚尘。",
                "承恩豫下席。",
                "应阮独何人。"
            ]
        },
        {
            "title": "咏柑诗",
            "content": [
                "朱实挺江南。",
                "苞品擅珍淑。",
                "上林杂嘉树。",
                "江潭间修竹。",
                "万室拟封侯。",
                "千株挺荆国。",
                "绿叶萋以布。",
                "素荣芬且郁。",
                "得陈终宴欢。",
                "良垂云雨育。"
            ]
        },
        {
            "title": "山斋诗",
            "content": [
                "桃源惊往客。",
                "鹤峤断来宾。",
                "复有风云处。",
                "萧条无俗人。",
                "山寒微有雪。",
                "石路本无尘。",
                "竹径蒙笼巧。",
                "茅斋结构新。",
                "烧香披道记。",
                "悬镜厌山神。",
                "砌水何年溜。",
                "檐桐几度春。",
                "云霞一已绝。",
                "宁辨汉将秦。"
            ]
        },
        {
            "title": "和简文帝赛汉高帝庙诗",
            "content": [
                "山宫类牛首。",
                "汉寝若龙川。",
                "玉盌无秋酎。",
                "金灯灭夜烟。",
                "丹帷迫灵岳。",
                "绀席下羣仙。",
                "堂虚沛筑响。",
                "钗低戚舞妍。",
                "何殊后庙里。",
                "子建作华篇。"
            ]
        },
        {
            "title": "奉和咏舞诗",
            "content": [
                "十五属平阳。",
                "因来入建章。",
                "主家能教舞。",
                "城中巧画妆。",
                "低鬟向绮席。",
                "举袖拂花黄。",
                "烛送空回影。",
                "衫传箧里香。",
                "当由好留客。",
                "故作舞衣长。"
            ]
        },
        {
            "title": "春情诗",
            "content": [
                "风光今旦动。",
                "雪色故年残。",
                "薄夜迎新节。",
                "当垆却晚寒。",
                "奇香分细雾。",
                "石炭捣轻纨。",
                "竹叶裁衣带。",
                "梅花奠酒盘。",
                "年芳袖里出。",
                "春色黛中安。",
                "欲知迷下蔡。",
                "先将过上兰。"
            ]
        },
        {
            "title": "走笔戏书应令诗",
            "content": [
                "此日乍殷勤。",
                "相嫌不如春。",
                "今宵花烛泪。",
                "非是夜迎人。",
                "舞席秋来卷。",
                "歌筵无数尘。",
                "曾经新代故。",
                "那恶故迎新。",
                "片月窥花簟。",
                "轻寒入锦巾。",
                "秋来应瘦尽。",
                "偏自着腰身。"
            ]
        },
        {
            "title": "同江詹事登宫城南楼诗",
            "content": [
                "元良属上德。",
                "率土被中孚。",
                "汉幄朝无怠。",
                "周门夕复趋。",
                "桓经既受业。",
                "贺拜且尊儒。",
                "壮志谐风雅。",
                "高文会斗枢。",
                "铿锵叶舞蹈。",
                "照烂等琨瑜。",
                "沟水惭雄伯。",
                "漳川仰大巫。",
                "鲍鱼艼入俎。",
                "钓鳖匪充厨。",
                "叔誉恒词屈。",
                "防年岂滥诛。"
            ]
        },
        {
            "title": "长相思 二",
            "content": [
                "长相思。",
                "好春节。",
                "梦里恒啼悲不泄。",
                "帐中起。",
                "牕前髻。",
                "柳絮飞还聚。",
                "游丝断复结。",
                "欲见洛阳花。",
                "如君陇头雪。"
            ]
        },
        {
            "title": "长相思 一",
            "content": [
                "长相思。",
                "望归难。",
                "传闻奉诏戍皋兰。",
                "龙城远。",
                "鴈门寒。",
                "愁来瘦转剧。",
                "衣带自然宽。",
                "念君今不见。",
                "谁为抱腰看。"
            ]
        },
        {
            "title": "紫骝马",
            "content": [
                "玉镫绣缠鬃。",
                "金鞍锦覆幪。",
                "风惊尘未起。",
                "草浅埒犹空。",
                "角弓连两兔。",
                "珠弹落双鸿。",
                "日斜驰逐罢。",
                "连翩还上东。"
            ]
        },
        {
            "title": "乌栖曲 二",
            "content": [
                "绣帐罗帷隐灯烛。",
                "一夜千年犹不足。",
                "唯憎无赖汝南鸡。",
                "天河未落犹争啼。"
            ]
        },
        {
            "title": "乌栖曲 一",
            "content": [
                "卓女红妆期此夜。",
                "胡姬沽酒谁论价。",
                "风流荀令好儿郎。",
                "偏能傅粉复熏香。"
            ]
        },
        {
            "title": "梅花落",
            "content": [
                "对户一株梅。",
                "新花落故栽。",
                "燕拾还莲井。",
                "风吹上镜台。",
                "娼家怨思妾。",
                "楼上独徘徊。",
                "啼看竹叶锦。",
                "簪罢未能裁。"
            ]
        },
        {
            "title": "长安道",
            "content": [
                "辇道乘双阙。",
                "豪雄被五都。",
                "横桥象天汉。",
                "法驾应坤图。",
                "韩康卖良药。",
                "董偃鬻明珠。",
                "喧喧拥车骑。",
                "非但执金吾。"
            ]
        },
        {
            "title": "洛阳道 二",
            "content": [
                "洛阳驰道上。",
                "春日起尘埃。",
                "濯龙望如雾。",
                "河桥渡似雷。",
                "闻珂知马蹀。",
                "傍幰见甍开。",
                "相看不得语。",
                "密意眼中来。"
            ]
        },
        {
            "title": "刘生",
            "content": [
                "刘生殊倜傥。",
                "任侠遍京华。",
                "戚里惊鸣筑。",
                "平阳吹怨笳。",
                "俗儒排左氏。",
                "新室忌汉家。",
                "高才被摈压。",
                "自古共怜嗟。"
            ]
        },
        {
            "title": "洛阳道 一",
            "content": [
                "绿柳三春暗。",
                "红尘百戏多。",
                "东门向金马。",
                "南陌接铜驼。",
                "华轩翼葆吹。",
                "飞盖响鸣珂。",
                "潘郎车欲满。",
                "无奈掷花何。"
            ]
        },
        {
            "title": "关山月 二",
            "content": [
                "月出柳城东。",
                "微云掩复通。",
                "苍茫萦白晕。",
                "萧瑟带长风。",
                "羌兵烧上郡。",
                "胡骑猎云中。",
                "将军拥节起。",
                "战士夜鸣弓。"
            ]
        },
        {
            "title": "折杨柳",
            "content": [
                "袅袅河堤树。",
                "依依魏主营。",
                "江陵有旧曲。",
                "洛下作新声。",
                "妾对长杨苑。",
                "君登高柳城。",
                "春还应共见。",
                "荡子太无情。"
            ]
        },
        {
            "title": "陇头水",
            "content": [
                "别涂耸千仞。",
                "离川悬百丈。",
                "攒荆夏不通。",
                "积雪冬难上。",
                "枝交陇底暗。",
                "石碍波前响。",
                "回首咸阳中。",
                "唯言梦时往。"
            ]
        },
        {
            "title": "出自蓟北门行",
            "content": [
                "蓟北聊长望。",
                "黄昏心独愁。",
                "燕山对古剎。",
                "代郡隐城楼。",
                "屡战桥恒断。",
                "长冰堑不流。",
                "天云如地阵。",
                "汉月带胡秋。",
                "渍土泥函谷。",
                "挼绳缚凉州。",
                "平生燕颔相。",
                "会自得封侯。"
            ]
        },
        {
            "title": "中妇织流黄",
            "content": [
                "落花还井上。",
                "春机当户前。",
                "带衫行障口。",
                "觅钏枕檀边。",
                "数镊经无乱。",
                "新浆纬易牵。",
                "蜘蛛夜伴织。",
                "百舌晓惊眠。",
                "封用黎阳土。",
                "书因计吏船。",
                "欲知夫壻处。",
                "今督水衡钱。"
            ]
        },
        {
            "title": "骢马驱",
            "content": [
                "白马号龙驹。",
                "雕鞍名镂渠。",
                "诸兄二千石。",
                "小妇字罗敷。",
                "倚端轻扫史。",
                "召募击休屠。",
                "塞外多风雪。",
                "城中绝诏书。",
                "空忆长楸下。",
                "连蹀复连?甫}。"
            ]
        },
        {
            "title": "关山月",
            "content": [
                "关山三五月，客子忆秦川。",
                "思妇高楼上，当窗应未眠。",
                "星旗映疏勒，云阵上祁连。",
                "战气今如此，从军复几年？"
            ]
        },
        {
            "title": "别毛永嘉",
            "content": [
                "愿子厉风规，",
                "归来振羽仪。",
                "嗟余今老病，",
                "此别空长离。",
                "白马君来哭，",
                "黄泉我讵知。",
                "徒劳脱宝剑，",
                "空挂陇头枝。"
            ]
        },
        {
            "title": "杂曲",
            "content": [
                "倾城得意已无俦。",
                "洞房连阁未消愁。",
                "宫中本造鸳鸯殿。",
                "为谁新起凤凰楼。",
                "绿黛红颜两相发。",
                "千娇百念情无歇。",
                "舞衫回袖胜春风。",
                "歌扇当窗似秋月。",
                "碧玉宫妓自翩妍。",
                "绛树新声最可怜。",
                "张星旧在天河上。",
                "从来张姓本连天。",
                "二八年时不忧度。",
                "旁边得宠谁相妬。",
                "立春历日自当新。",
                "正月春幡底须故。",
                "流苏锦帐挂香囊。",
                "织成罗幌隐灯光。",
                "只应私将琥珀枕。",
                "暝暝来上珊瑚床。"
            ]
        },
        {
            "title": "陇头水",
            "content": [
                "陇头流水急。",
                "水急行难渡。",
                "半入隗嚣营。",
                "傍侵酒泉路。",
                "心交赐宝刀。",
                "小妇裁纨素。",
                "欲知别家久。",
                "戎衣今已故。"
            ]
        }
    ]
}