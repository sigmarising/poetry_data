{
    "dynasty": "宋",
    "author": "楼钥",
    "intro": "",
    "items": [
        {
            "title": "次韵十诗·喜闲",
            "content": [
                "投闲时以醉为乡，人既相忘我亦忘。",
                "雨足已期南亩熟，风清更爱北窗凉。",
                "昼观碧落云千叠，夜看中庭月一方。",
                "时援素琴聊自遣，谁能更作凤求皇。"
            ]
        },
        {
            "title": "许待制挽词",
            "content": [
                "蚤擅文章价，名公屡品题。",
                "碑铭摹谏省，丘壑访愚溪。",
                "得句追飞兔，摛毫走怒猊。",
                "遗编闻好在，后学仰筌蹄。"
            ]
        },
        {
            "title": "曾侍郎挽词",
            "content": [
                "紫陌寻春日，惟公最少年。",
                "鱣堂慙隗始，熊轼愧卢前。",
                "寄我旧犹湿，思君迹遽仙。",
                "同登今有几，挥泪抚遗编。"
            ]
        },
        {
            "title": "寿戴君",
            "content": [
                "人日过，四日中，",
                "蓬壶此际诞仙翁。香飘宝篆纤余碧，",
                "酒泛金樽潋滟红。安道家声知有许，",
                "于公阴德自无穷。祝君寿算将何似，",
                "千仞螺山耸碧空。"
            ]
        },
        {
            "title": "鱼计亭",
            "content": [
                "平生信天公，颓然不作计。",
                "顾及虽非鱼，想见亦相似。",
                "潜深本其性，鱼亦非有意。",
                "浮阳或在渚，不能终自秘。",
                "或为饥所驱，危机在香饵。",
                "轻丝引纤钩，性命困刀几。",
                "鱼以味得烹，我以名自累。",
                "安得两相忘，容我从此逝。"
            ]
        },
        {
            "title": "鲍潮州挽词",
            "content": [
                "三试皆前列，一官何后时。",
                "低回广文舍，龃龉使君麾。",
                "遇事有如烛，卫生宁及葵。",
                "旧游成隔世，流涕读新碑。"
            ]
        },
        {
            "title": "袁府君挽词",
            "content": [
                "坦坦幽人履，恂恂长者言。",
                "忧时见颜色，乐道竟丘园。",
                "隐行推同气，高贤萃一门。",
                "四明耆旧传，他日数诸袁。"
            ]
        },
        {
            "title": "杨武恭王挽词",
            "content": [
                "勇气真虓虎，仁心剧放麑。",
                "推锋多折馘，解缚屡招携。",
                "细柳门坚闭，长杨马不嘶。",
                "夜深星忽堕，何处问撑犁。"
            ]
        },
        {
            "title": "十月十七日夜",
            "content": [
                "蛰虫坯户六经旬，掣电惊雷若莫春。",
                "震起昆虫千百亿，不知何处更容身。"
            ]
        },
        {
            "title": "王修撰挽词",
            "content": [
                "十载频褰刺史帷，名卿风裁映绅緌。",
                "庆门共仰联三凤，禁路咸嗟欠一夔。",
                "神武衣冠终遂志，平泉花木总成诗。",
                "伤心积翠楼前月，斜入栏干欲向谁。"
            ]
        },
        {
            "title": "赵左司挽词",
            "content": [
                "行谊高余子，文章自一家。",
                "岳神均客礼，敌国叹才华。",
                "直节曾无苦，全瑜更不瑕。",
                "儒流有遗恨，不见草黄麻。"
            ]
        },
        {
            "title": "太令人赵氏挽词",
            "content": [
                "姻娅托三槐，同朝得往来。",
                "迎春烦设席，举寿荷携杯。",
                "京尹俄遭难，都人亦助哀。",
                "琅琅垂绝语，烈妇信高哉。"
            ]
        },
        {
            "title": "杨花",
            "content": [
                "杜门无绪看芳菲，见说杨花满路飞。",
                "谢汝不随人冷暖，因风翻舞到柴扉。"
            ]
        },
        {
            "title": "题施武子所藏老融二牛图",
            "content": [
                "乌犍离立意逶迟，鞭策俱忘取次归。",
                "騃犊跳风仍却顾，老融於此露天机。"
            ]
        },
        {
            "title": "古梅遗张时可",
            "content": [
                "枝封苍藓澹花疎，一种风流高更孤。",
                "试问约斋三百树，林中还有此枝无。"
            ]
        },
        {
            "title": "送乐清姚令行可",
            "content": [
                "长官清政玉无瑕，卓鲁循良不足夸。",
                "前席有期吾党喜，挽须无路邑人嗟。",
                "才高雁荡千峰石，惠足河阳一县花。",
                "欲信三年浑不扰，游山今日始携家。"
            ]
        },
        {
            "title": "廨舍小轩",
            "content": [
                "衮衮群山尾，横窗更此岑。",
                "尘埃遮物外，风物宛山阴。",
                "作吏何妨隐，寻山不用深。",
                "居然一丘壑，便足快登临。"
            ]
        },
        {
            "title": "送赵德老观文东归",
            "content": [
                "趣还宗老侍经筵，宿望訏谟信岿然。",
                "引疾屡烦颁汉制，赋归先已买吴船。",
                "去年趋召叨同传，今日求闲愧着鞭。",
                "未得相随出关去，羡公徒御若登仙。"
            ]
        },
        {
            "title": "游隐清",
            "content": [
                "瀑泉奔放石坡陀，回首清游岁几何。",
                "脚力不如前日健，诗盟还喜故人多。",
                "滕王阁上无韩子，还景楼中欠老坡。",
                "不谓鄙言成宿识，偶因晚涖得波波。"
            ]
        },
        {
            "title": "林正惠公挽词",
            "content": [
                "去国名逾重，还朝道益尊。",
                "清虚怀骨骾，严冷带春温。",
                "公绰真无慾，臧孙尚立言。",
                "骑箕虽永隔，精爽俨如存。"
            ]
        },
        {
            "title": "余初除西掖适斋惠诗以二甥相继縯纶为喜安行",
            "content": [
                "漕台生处寝之床，丛桂还分一叶芳。",
                "红药阶边怀老谢，桃花观里忆刘郎。",
                "首烦贤舅书增喜，想见慈亲色更康。",
                "无忌安能真酷似，愿从外氏借余光。",
                "",
                ""
            ]
        },
        {
            "title": "山行归来喜栽新竹",
            "content": [
                "平生好看竹，每见觉相与。",
                "小大或疎密，一一皆媚妩。",
                "恨无地可种，所至造竹所。",
                "近方闢门径，得地寻丈许。",
                "乞邻栽百个，参差正当户。",
                "天公有老眼，惠以三日雨。",
                "山行不厌泥，但喜竹无苦。",
                "归来报平安，翠叶多楚楚。",
                "不妨来子猷，奚必希蒋诩。",
                "何当绕扶疎，岁寒与君侣。"
            ]
        },
        {
            "title": "王大卿挽词",
            "content": [
                "老去王摩诘，归来道更全。",
                "賸添天美禄，真得地行仙。",
                "日欲增三径，君胡欠百年。",
                "桃源不无路，重上惨风烟。"
            ]
        },
        {
            "title": "送人之官池州",
            "content": [
                "春空吹雨作余寒，去去扁舟不可扳。",
                "伊昔曾游三大水，到今独记九华山。",
                "想君脉脉征途远，属我悠悠梦境閒。",
                "回首江山固无恙，怀人倚待好诗还。"
            ]
        },
        {
            "title": "同倪正甫尚书游西湖",
            "content": [
                "旧说西湖比西子，君言西湖似贤士。",
                "于嗟契阔十五年，一日相逢只如此。",
                "南山北山两高峰，春波滟滟摩青铜。",
                "未能荡桨穷胜处，倚栏一望开心胸。",
                "老我挂冠隐田里，岂知再见烟连水。",
                "小须夏日醉满荷，脱屣东归甘已矣。"
            ]
        },
        {
            "title": "次韵十诗·即事",
            "content": [
                "旋插杉枝蔽晓曦，缓摇轻箑自融怡。",
                "调琴不用求成曲，得句何须凑作诗。",
                "无复趋炎同褦襶，但能寻睡学希夷。",
                "太仓日食五升米，老矣不嫌人更嗤。"
            ]
        },
        {
            "title": "答杖锡平老",
            "content": [
                "老我平生不愿余，归来但欲赋闲居。",
                "灌园自足供朝膳，且奉夫人御版舆。"
            ]
        },
        {
            "title": "鹿伯可郎中园池杂咏·小东山",
            "content": [
                "客石东山志不渝，归来寻得静工夫。",
                "从教更为苍生起，携妓何妨且自娱。"
            ]
        },
        {
            "title": "安恭皇后挽词",
            "content": [
                "玉胜标祥兆，褘衣配至尊。",
                "柔仪高马邓，盛德迈娀嫄。",
                "鸾掖空陈迹，霓轩服厚恩。",
                "伤心临七夕，素柰已花繁。"
            ]
        },
        {
            "title": "送内弟汪强仲赴台州税官",
            "content": [
                "雕鞍去去不容攀，柳下门墙辍往还。",
                "可但征商私龙断，不妨拄颊看巾山。",
                "右军墨妙惟修禊，太傅才高亦抱关。",
                "只尺亲庭毋苦恋，有人能伴适尔床。"
            ]
        },
        {
            "title": "端明殿学士汪公挽词",
            "content": [
                "制阃诗书帅，公朝侍从臣。",
                "身能全进退，人可得疏亲。",
                "曳履声犹在，持衡迹遂陈。",
                "从今几百载，更复见斯人。"
            ]
        },
        {
            "title": "顾养直挽词",
            "content": [
                "旧向君家去，宜斋屡举觞。",
                "人哀诵诸顾，里不见他杨。",
                "身世惊春暮，湖山怆夕阳。",
                "园林未成趣，鸥鹭亦凄凉。"
            ]
        },
        {
            "title": "郑华文挽词",
            "content": [
                "籍甚柯山政，儿童识贵温。",
                "欢谣闻魏阙，殊宠镇吴门。",
                "就养家传子，休官泽及孙。",
                "吾乡耆旧传，千载德弥尊。"
            ]
        },
        {
            "title": "谢滕宰彦可惠诗",
            "content": [
                "与君相遇海东头，明月如何忽暗投。",
                "自愧重来千岁鹤，永怀静对五湖鸥。",
                "新编不觉成三复，妙思诚堪比四愁。",
                "还肯来游鄮山否，与君携手上东楼。"
            ]
        },
        {
            "title": "寻春次韵",
            "content": [
                "晓来陌上雨斑斑，同社相将便出关。",
                "席地亦堪寻酒所，得园径与坐花间。",
                "从教多病须行乐，任是清贫也破悭。",
                "门外红尘深几许，谁人能得此身闲。"
            ]
        },
        {
            "title": "常禅师塔",
            "content": [
                "从来猛虎性坚刚，据石依林死不僵。",
                "何待寒林班侍者，千年陪葬祖师傍。"
            ]
        },
        {
            "title": "周太博挽词",
            "content": [
                "雨涨双溪水，风高五柳堂。",
                "论交成莫逆，抚事只堪伤。",
                "访雪无回櫂，面山空夕阳。",
                "乱莺穿绿树，谁复为传觞。"
            ]
        },
        {
            "title": "送姜子谦寄钟离",
            "content": [
                "濠梁自古扬州域，禹娶涂山城尚留。",
                "钟离虽尝作楚县，子男之国书春秋。",
                "卑梁争桑起吴衅，阴陵失道除汉雠。",
                "嬴秦属之九江郡，典午置郡任愈优。",
                "萧梁尤重北徐镇，高齐又为西楚州。",
                "贞观割淮疆理失，元和加水号名修。",
                "阳冰篆虎书户册，奇画于今照谯楼。",
                "浮山筑堰谁与谋，漫引童谣为激沟。",
                "役工沈铁不胜计，欲灌寿阳为废丘。",
                "雾昏三日水怪出，一决空贻千古羞。",
                "上格下格果何在，西濠东濠犹并流。",
                "守边在人不在险，险阻如故事不侔。",
                "元魏拥兵数十万，义之坚守窜其酋。",
                "向来横涧一失据，凛凛重贻宵旰忧。",
                "刺史旧带两城使，涡口两城今在不。",
                "君侯妙年笔为投，名位讵肯卑微休。",
                "世科高挹更膴仕，哦松壮志未足酬。",
                "欲效金城上方略，宦游直到穷边头。",
                "三光五岳气犹分，故疆慨想何时收。",
                "邑事不足烦大手，往访古今资远猷。",
                "老我无用重多病，为君相与数觥筹。",
                "棋社冷落故人少，况复临风送行舟。",
                "看君径赴功名会，努力自取公与侯。",
                "又闻鱼台在近境，谁知鱼乐如庄周。",
                "烽沈柝静若多暇，从容何惜观游鯈。"
            ]
        },
        {
            "title": "汪达可招游臧园次韵",
            "content": [
                "城下名园称老怀，乳莺飞燕共低徊。",
                "寒梅送腊曾先到，嫩绿留春喜再来。",
                "眼底芳时能几许，楼头衙鼓谩相催。",
                "主人好事不嫌客，素壁挥毫又一回。"
            ]
        },
        {
            "title": "枢密谢公挽词",
            "content": [
                "臣主一意合，风云平地生。",
                "立朝专论谏，为国总枢衡。",
                "行矣登三事，悲哉奠两楹。",
                "辍瓜恩意重，终始备哀荣。"
            ]
        },
        {
            "title": "赵左司挽词",
            "content": [
                "许国终无挠，居家不愿余。",
                "深蒙明主眷，未觉故人疏。",
                "高论三千牍，阴功四一书。",
                "佳儿承积庆，端可大门闾。"
            ]
        },
        {
            "title": "春雨",
            "content": [
                "石斗微微覆浅沙，兰丛短短茁青芽。",
                "春花著眼未云久，花事于人渐有涯。"
            ]
        },
        {
            "title": "海棠",
            "content": [
                "海棠初发为题诗，倏见轻红万点吹。",
                "已惜落英铺满地，更怜几片罥蛛丝。"
            ]
        },
        {
            "title": "肆赦小雨",
            "content": [
                "端门宣赦乐欢然，膏泽还应降九天。",
                "始觉耳边鸣摵摵，渐看笏上溜涓涓。",
                "我班金阙鸡竿侧，君侍玉皇香案前。",
                "雨立固知同陛楯，一言犹幸赖优旃。"
            ]
        },
        {
            "title": "诸莹拜扫晚归长汀",
            "content": [
                "雨意早垂垂，寒云晚更低。",
                "空中时散点，道上不成泥。",
                "绿柳桃相映，黄花麦与齐。",
                "迂回余百里，喜见旧松堤。"
            ]
        },
        {
            "title": "送黄景声秘丞提举浙西",
            "content": [
                "宅家亲擢得真才，柏府兰堂更外台。",
                "未问遄驱向沟壑，半途应有诏书催。"
            ]
        },
        {
            "title": "安恭皇后挽词",
            "content": [
                "郁郁南山路，伤心凤翣红。",
                "哀歌凄薤露，秘殿掩椒风。",
                "故剑恩虽厚，中璫事已空。",
                "但余彤史笔，内传纪阴功。"
            ]
        },
        {
            "title": "尚书汤公挽词",
            "content": [
                "奏邸崇先契，周旋古括州。",
                "殿庭观唱第，海郡继承流。",
                "方快飞腾上，俄闻汗漫游。",
                "凤凰山下路，丹旆想悠悠。"
            ]
        },
        {
            "title": "林复之求僧陈君举为写山谷与俞清老诗而和之",
            "content": [
                "归墨气何锐，为儒意何阑。",
                "劝沮皆不可，更惟心所安。",
                "何必收澄观，强欲加巾冠。",
                "余看饮光衣，以次传阿难。",
                "",
                ""
            ]
        },
        {
            "title": "娄忠简公挽词",
            "content": [
                "寮寀侍储闱，如公久任稀。",
                "载欣商皓起，终惜汉疏归。",
                "问字烦参订，谈经赖发挥。",
                "一书真总要，星日重光辉。"
            ]
        },
        {
            "title": "访留昭文於范村山閒不得见",
            "content": [
                "黄扉处士掩松关，小立松风去住难。",
                "可叹山中真宰相，未容神武挂衣冠。"
            ]
        },
        {
            "title": "子方移守四明见於浙江亭",
            "content": [
                "春初送别欠诗篇，岁晚还欣受一廛。",
                "都骑始闻临浙水，先声久已讋鄞川。",
                "里人见说俱延颈，海峤从今定息肩。",
                "夜夜故山频入梦，为君端欲买归船。"
            ]
        },
        {
            "title": "观文殿学士赵公挽词",
            "content": [
                "麾节称循吏，三朝蔼政声。",
                "治如黄霸最，心慕伯夷清。",
                "诸道俱遗爱，两川尤著名。",
                "名家临制阃，更羡锦衣荣。"
            ]
        },
        {
            "title": "黄知橘柚来诗",
            "content": [
                "一舸放长江，遥林底处黄。",
                "自知来橘柚，先已照沧浪。",
                "绿叶凝烟密，金苞射日光。",
                "相迎苍县雨，暗识洞庭霜。",
                "味诧江陵种，庭黄禹庙荒。",
                "何如船上看，数里更飞香。"
            ]
        },
        {
            "title": "尚书尤公挽词",
            "content": [
                "忧国言多切，回天力有余。",
                "众推真学士，上念老尚书。",
                "直道终难进，高怀只遂初。",
                "梁溪钓游处，此意竟何如。"
            ]
        },
        {
            "title": "春雨",
            "content": [
                "漫漫平湖接远天，濛濛细雨湿轻烟。",
                "野桥横著草深外，何处渡头人上船。"
            ]
        },
        {
            "title": "置酒沛宫诗",
            "content": [
                "汉祖功成后，时因过沛宫。",
                "还乡上心喜，置酒故人同。",
                "高会延遗老，酣歌和众童。",
                "穷欢新笑乐，起舞旧英雄。",
                "慷慨悲游子，轩昂赋大风。",
                "永为汤沐邑，何用筑新丰。"
            ]
        },
        {
            "title": "括苍溪涨",
            "content": [
                "雨余大溪触山流，气势直欲凌沙洲。",
                "浮梁中分断螮蝀，流沫更去行蛟虬。",
                "人家嘈嘈避新涨，云稼苒苒添平畴。",
                "渔翁轻生有如此，小艇横绝随飞鸥。"
            ]
        },
        {
            "title": "太孺人蒋氏挽词",
            "content": [
                "润屋惟纯俭，居然法度循。",
                "松楸先垄下，风月旧湖滨。",
                "子妇皆知孝，孙曾亦可人。",
                "浦江如可赎，真欲百其身。"
            ]
        },
        {
            "title": "谢剡中沈元龙惠诗",
            "content": [
                "东阳何事到东州，百语曾无一语酬。",
                "深羡松筠无改叶，自言蒲柳已先秋。",
                "千金既觉成虚掷，双璧还惊又暗投。",
                "别后未知何日见，但将吾道付沧洲。"
            ]
        },
        {
            "title": "戏题龙眠马性图",
            "content": [
                "狗子已知无佛性，马又何曾有性来。",
                "伯乐若来休着眼，任它骐骥混驽骀。"
            ]
        },
        {
            "title": "喜雪",
            "content": [
                "晓风吹起雪漫漫，来兆丰年喜有端。",
                "玉树琼枝无限好，雪窗高阁不胜寒。",
                "直疑天上梅花落，莫作人间柳絮看。",
                "我欲乘风游汗漫，倚栏空自羡飞翰。"
            ]
        },
        {
            "title": "又次蒋甥仲愚韵",
            "content": [
                "山色空濛雪更奇，满空击碎吠琉璃。",
                "寒侵茅屋春无寐，冻合梅花夜不知。",
                "泛泛轻舟胜路滑，洋洋流水乐人饥。",
                "兴来但觉酒肠阔，江海安能实漏卮。"
            ]
        },
        {
            "title": "谢少微兄惠牡丹",
            "content": [
                "箫鼓声中醉九旬，落红万点正愁人。",
                "眼明忽见倾城色，更向尊前作好春。"
            ]
        },
        {
            "title": "石南康挽词",
            "content": [
                "伊昔为君御，儒流赖主盟。",
                "执经容后进，倾盖若平生。",
                "坐见埋黄壤，空劳望赤城。",
                "友朋相与泣，反袂不胜情。"
            ]
        },
        {
            "title": "戴县丞挽词",
            "content": [
                "蚤岁乡书荐弟兄，羡君再举上青冥。",
                "蓝田方欲新漫壁，处士宁知却应星。",
                "忍向伯高将束帛，谁从小戴授遗经。",
                "佳城得卜真前定，忍看一翁衰泪零。"
            ]
        },
        {
            "title": "庭前一莲著花",
            "content": [
                "门外荷莲浥露华，绿云平地拥秋霞。",
                "病夫不能出门去，且看庭前第一花。"
            ]
        },
        {
            "title": "大雪赵振文寄诗言乘月泛舟清甚次韵",
            "content": [
                "万玉真妃摇风琚，梁园授简属相如。",
                "莫嫌一水限吴越，两岸交辉合太虚。"
            ]
        },
        {
            "title": "赵路铃挽词",
            "content": [
                "蚤岁游金阙，霞冠拜紫宸。",
                "可堪天宝乱，及见会昌春。",
                "宛宛王孙态，飘飘物外身。",
                "灵光怆陈迹，遗老更何人。"
            ]
        },
        {
            "title": "次南真宫龚道士壁间韵",
            "content": [
                "幽舍足留客，疎篁不用林。",
                "相过几樽酒，清坐一瑶琴。",
                "野鹤伴仙隐，閒云寄此心。",
                "黄冠如有许，来者为低簪。"
            ]
        },
        {
            "title": "过故家",
            "content": [
                "团团桂树担檐牙，旧日轻黄满树花。",
                "惆怅秋清无一叶，空余枯卉缒寒瓜。"
            ]
        },
        {
            "title": "陈崇道挽词",
            "content": [
                "未第声先振，才官节已奇。",
                "精诚与神合，隐行畏人知。",
                "晓境终无玷，遗文尚可师。",
                "功名齎志殁，回施称家儿。"
            ]
        },
        {
            "title": "谢潘端叔惠红梅",
            "content": [
                "全体江海腊里芳，紫绵新拂汉宫妆。",
                "临川借得江梅句，倾国天教抵死香。"
            ]
        },
        {
            "title": "次潘安叔寄新谿诗韵",
            "content": [
                "曾游明月旧双谿，老去情怀百不宜。",
                "梦绕新谿身不到，更休重和寄来诗。"
            ]
        },
        {
            "title": "次李季章监簿韵",
            "content": [
                "跪履巽岩今几年，见君风度喜跫然。",
                "长编固已翻青简，老墨犹能宝漆烟。",
                "游宦自欣天影近，思家犹在夕阳边。",
                "时从甥馆追清赏，賸写新诗继谪仙。"
            ]
        },
        {
            "title": "送一老住庐山归宗",
            "content": [
                "庐山面目非难识，横岭侧峰皆是真。",
                "若待出来方识破，不知何用个中人。"
            ]
        },
        {
            "title": "佛日山",
            "content": [
                "晓出都夺暮入山，杖藜萧散易开颜。",
                "松风五里未行尽，隐隐疎钟紫翠间。"
            ]
        },
        {
            "title": "端明殿学士张公挽词",
            "content": [
                "昔幸参朝列，於公更有连。",
                "规橅包世界，风义薄云天。",
                "送别诗犹在，贻书墨尚鲜。",
                "伟人无复见，惟务宝青毡。"
            ]
        },
        {
            "title": "谢潘端叔惠红梅",
            "content": [
                "旧见寒花蜡蔕红，宁知泌入雪肤中。",
                "绝怜金谷佳人坠，到地余香散晓风。"
            ]
        },
        {
            "title": "代求子绍上魏邸寿诗",
            "content": [
                "皇家基业天与隆，金枝玉叶槃石宗。",
                "我皇圣德摩苍穹，朱邸森列庆所钟。",
                "仲氏吹箎何雝雝，云梦八九罗心胸。",
                "群经读遍巾箱中，笔端豪气舒长虹。",
                "殿前玉佩声冬珑，天人眉宇辉宸枫。",
                "大名起魏茅士封，黄旛豹尾双镇雄。",
                "宣城名郡烦凭熊，政绩越过黄与龚。",
                "楼前叠嶂横云空，佳句不减玄晖工。",
                "贤王易镇甬水东，阳春有脚皆仁风。",
                "百蛮面内文轨同，坐清聚蚁驱屯蠭。",
                "碧海万里楼船通，天子神圣非臣功。",
                "薰风入弦槐阴浓，新荷泛绿榴花红。",
                "晓来佳气飞青葱，惊诧野老田家翁。",
                "箫鼓动地光融融，堂上帝子方雍容。",
                "清旦燕贺簪笏丛，负弩小吏随登龙。",
                "由来降灵自神崧，难老何用齐乔松。",
                "年年箕翼寿两宫，捧觞戏彩俱无穷。"
            ]
        },
        {
            "title": "谢舒景叔写照见赠",
            "content": [
                "谁写衰容入画图，本来面目旧形模。",
                "几年老瘦鬓如雪，不道今吾非故吾。"
            ]
        },
        {
            "title": "送季舅汪江州",
            "content": [
                "舅甥相与自垂髫，游宦归来鬓已凋。",
                "坐上可无车武子，酒酣时赖盖宽饶。",
                "喜公自此驱千骑，顾我从今守一瓢。",
                "间与适斋同怅望，草堂樽酒幸清朝。"
            ]
        },
        {
            "title": "攻媿斋",
            "content": [
                "圣贤不得见，道散固已久。",
                "学者多自贤，鲜肯事师友。",
                "颠冥声利中，悔吝皆自取。",
                "动言无媿作，未知果然否。",
                "寡过云未能，先圣欣善诱。",
                "凛凛孟氏言，几希异禽兽。",
                "参乎病知免，遂使启足手。",
                "宁知起易箦，又在此段后。",
                "吾侪况小人，气质素凡陋。",
                "以其所以养，孝道亦何有。",
                "勉前类水马，立处只如旧。",
                "傥复不自力，其末当愈谬。",
                "每思攻所媿，扁榜铭座右。",
                "三诵故人书，慙汗几欲溜。",
                "夫岂为戏言，知君於我厚。",
                "因之更加警，补过尚无咎。"
            ]
        },
        {
            "title": "跋余子寿所藏山谷书范孟博传",
            "content": [
                "宜人初谓宜於人，菜肚老人竟不振。",
                "承天院记顾何罪，一斥致死南海滨。",
                "贤哉别驾眷迁客，不恤罪罟深相亲。",
                "衮衮不容处城闉，夜遣二子从夫君。",
                "一日携纸丐奇画，引笔行墨生烟云。",
                "南方无书可寻阅，默写此传终全文。",
                "补亡三箧比安世，偶熟此卷非张巡。",
                "岩岩汝南范孟博，清裁千载无比伦。",
                "坡翁侍母曾启问，百谪九死气自神。",
                "别驾去官公亦已，身虽既衰笔有神。",
                "我闻此书久欲见，摹本尚尔况其真。",
                "辍公清俸登坚珉，可立懦夫羞佞臣。"
            ]
        },
        {
            "title": "访李国器於包山同登寺后山庵",
            "content": [
                "访客包家山，相与登层颠。",
                "嶙峋巨石中，屈曲扶栏干。",
                "夜来雨初过，石罅时涓涓。",
                "轻舆到冈头，大江横吾前。",
                "亭午潮方盛，千艘散平川。",
                "道人茅三间，花木罗后先。",
                "朅来汩京尘，旷望为洗湔。",
                "山断塔层层，西陵渺苍烟。",
                "此道走邯郸，归心更翩翩。"
            ]
        },
        {
            "title": "贺监湖上",
            "content": [
                "狂客归来终好夸，越王城下占烟霞。",
                "此中信美非吾土，不似西湖是我家。"
            ]
        },
        {
            "title": "王大卿挽词",
            "content": [
                "上世总儒先，犹传梦雪篇。",
                "惟应佳婿选，可配老姑贤。",
                "父行偏知我，交情不问年。",
                "槁梧谁共语，愁断伯牙弦。"
            ]
        },
        {
            "title": "海潮图",
            "content": [
                "钱塘佳月照青霄，壮观仍看半夜潮。",
                "每恨形容无健笔，谁知收拾在生绡。",
                "荡摇直恐三山没，咫尺真成万里遥。",
                "金阙岧嶤天尺五，海王自合日来朝。"
            ]
        },
        {
            "title": "赠熊道人",
            "content": [
                "十载隐潭衡，居然腑肺清。",
                "枯禅参懒瓒，老气激弥明。",
                "笔底烟云妙，人间势利轻。",
                "款门俄告别，江海一浮萍。"
            ]
        },
        {
            "title": "天童玲珑岩",
            "content": [
                "扪萝历栈上层峰，寖觉芒鞋踏半空。",
                "七窍几时开浑沌，八窗无处不玲珑。",
                "已欣古洞容身过，直恐丹丘有路通。",
                "俯视人间懒归去，拂衣径欲御天风。"
            ]
        },
        {
            "title": "彭宜义挽词",
            "content": [
                "种德不在大，至诚天所亲。",
                "但能存一念，何用活千人。",
                "经筒儒风远，香山句法新。",
                "功名付儿辈，不必在吾身。"
            ]
        },
        {
            "title": "哭晴弟汪去伪墓",
            "content": [
                "内弟幼而敏，抗志欲决科。",
                "一行试曹掾，吏才犹患多。",
                "谓当为时用，舌在如命何。",
                "通籍已艰阻，入幕终蹉跎。",
                "我生依外家，侵寻阅羲娥。",
                "视君如同气，竹马声相和。",
                "少长联研席，词场深琢磨。",
                "相期到晚岁，杖屦俱婆娑。",
                "宁知五年别，君随东逝波。",
                "忆同戍溪行，我马君乘鸁。",
                "马驽费十驾，鸁后已倍过。",
                "重来意惨怆，树拥山嵳峩。",
                "嗟君父与兄，相望空山阿。",
                "宿草埋白璧，寒风撼林柯。",
                "沉吟痛畴昔，有泪如悬河。"
            ]
        },
        {
            "title": "次韵十诗",
            "content": [
                "秋到先生旧草堂，凉飚林叶已飘黄。",
                "渐看天宇清霜肃，更觉人家白昼长。",
                "历世既经三折臂，坐愁何必九回肠。",
                "世间万事消磨尽，只有诗情未遽忘。"
            ]
        },
        {
            "title": "为倪正父尚书题壮怀堂扁以诗来谢次韵",
            "content": [
                "久矣君宜任弼谐，果随召馹上天阶。",
                "几年不作相逢梦，一日俄倾积别怀。",
                "情厚夫君几鲍叔，愚如老我类高柴。",
                "它时户册高悬后，直欲扁舟访水涯。"
            ]
        },
        {
            "title": "送朱季公守封川",
            "content": [
                "乡评久说雁行贤，剖竹封川与剑川。",
                "不用对床风雨约，政成同取旧青毡。"
            ]
        },
        {
            "title": "王县尉挽词",
            "content": [
                "润屋公余事，能为人所难。",
                "蓼莪遗恨在，夜雨旧盟寒。",
                "家有书堪读，囊无钱为看。",
                "情亲悲不那，望绝旐飞丹。"
            ]
        },
        {
            "title": "尚书尤公挽词",
            "content": [
                "敏甚五行下，毫厘耻不知。",
                "千人挥笔阵，万卷纳须弥。",
                "有夏传追蠡，先秦拾断碑。",
                "邺侯书插架，分付称家儿。"
            ]
        },
        {
            "title": "求仲抑招游山归途遇雨",
            "content": [
                "竹舆绕湖滨，宿露尚厌浥。",
                "径到玉岑下，坐久客始集。",
                "起穿灵石山，万松介而立。",
                "梅天气清润，空翠行可挹。",
                "古藤几百年，枝蔓两山及。",
                "见说春暮时，花紫光熠熠。",
                "直疑老潜虬，初起夜来蛰。",
                "俯翫岁寒泉，齿冷不敢吸。",
                "相将上龙泓，尘鞅谢羁馽。",
                "洞有灵兽居，临深心岌岌。",
                "鱼游明镜中，巨浪无三级。",
                "寒苔载水去，万顷润原隰。",
                "濛濛山雨来，归仆鸟飞急。",
                "野兴殊未已，日昃不暇给。",
                "冲泥上湖船，雨阵遽奔袭。",
                "飘风将急点，回旋惊四人。",
                "中流益荡兀，短蓬不当笠。",
                "停篙亦久之，怒势不少戢。",
                "我徒方啸歌，弗为改豪习。",
                "但耻瓶罍罄，莫问衣裳湿。"
            ]
        },
        {
            "title": "题老融归牛图",
            "content": [
                "薄宦六年辞故山，故山只在梦魂间。",
                "簪绅何苦自缠缚，却羡归牛自在閒。"
            ]
        },
        {
            "title": "吊陈卫道墓",
            "content": [
                "平生学博更加详，和会三家尽较量。",
                "一觉可怜可梦蝶，多岐终是易亡羊。",
                "门前修竹连岩桂，道上芙蓉间海棠。",
                "何似剗除闲草木，青松一色荫高冈。"
            ]
        },
        {
            "title": "次韵十诗·老态",
            "content": [
                "舅甥身退不为迟，肥遯犹当未老时。",
                "东晋虽慙古元亮，晚唐知慕老天随。",
                "公开九秩身方健，我甫六旬心已疲。",
                "不敢自言成酷似，腹心惟喜两相知。"
            ]
        },
        {
            "title": "送石应之司户归剡以室迩人远为韵",
            "content": [
                "年来叹离群，磨琢殆无几。",
                "资凡学益落，驽骀费尺箠。",
                "羡君富春秋，发轫方自迩。",
                "骅骝更著鞭，洗眼日千里。"
            ]
        },
        {
            "title": "黄岩令郑仁叔索委羽洞诗",
            "content": [
                "君不见王君羽化脱秦厄，故山至今名落翮。",
                "又不见乌程野鹤投氅毛，佞臣称瑞民斯劳。",
                "何如奉林控鹤登清霄，伤然委羽登山椒。",
                "青衣出入洞方杳，紫气氤氲风尚飘。",
                "令君颇似丁令威，鹤驭久去双凫明。",
                "山川良是人民非，一新琳宫还旧规。",
                "黄山父老歌循良，诵君诗句游云房。",
                "更将山石比坚操，百碎犹能彻骨方。"
            ]
        },
        {
            "title": "鲁少卿挽词",
            "content": [
                "棣萼仪鸳缀，翛然两鬓斑。",
                "时清嗟岁晚，游倦得身闲。",
                "人在羲皇上，经传伯仲间。",
                "桂枝芳未已，何止倍燕山。"
            ]
        },
        {
            "title": "寿安抚伯父",
            "content": [
                "东楼德泽流无穷，我公挺生庆所钟。",
                "琼枝玉树莹精彩，迥然不堕风尘中。",
                "少年慷慨吐虹气，文词元不减侪辈。",
                "胸中妙蕴经纶才，剸剧裁繁特余事。",
                "曾从莲幕试牛刀，举城但识刘功曹。",
                "澜翻荐口动天听，一语便逾华衮褒。",
                "上方欲革岭南币，柬才果得吴刺史。",
                "不妨一勺饮贪泉，清德泠泠今可纪。",
                "凭轼雍容安七闽，列郡合词称得人。",
                "从兹十载秉麾节，坐令万里回阳春。",
                "洞庭风月潇湘雨，君王无复忧南顾。",
                "抗章乞得半生闲，遥指家山赋归去。",
                "庙堂未肯闲宏材，大开东合需公来。",
                "朝随召节赴天阙，夜驰使馹归长淮。",
                "广陵卧治要汲直，金节荧煌照熊轼。",
                "底用腰缠十万钱，且看身享二千石。",
                "忽思鲈脍寒菰羹，拂衣欲遂乡关情。",
                "视去西阳如脱屣，意色萧然同斗生。",
                "画船重泛西湖上，水光山色都无恙。",
                "主人管领东风回，故园桃李倍清爽。",
                "六鳌背负三山归，轮囷老桧苍龙姿。",
                "了无尘俗败人意，棐几长物皆瑰奇。",
                "横岸纶巾披鹤氅，神情直出羲皇上。",
                "尘事到头曾不闻，卧听歌台传暖响。",
                "百花堂前手自栽，兴来一杯复一杯。",
                "人生亦欲自适尔，富贵於我何为哉。",
                "中春况属悬弧旦，史君亭榭风光暖。",
                "东君预借一分春，不许芳菲作春殿。",
                "绮罗香深初肆筵，弟兄酬酢杯相传。",
                "此时更复惜一醉，君从何处拚垂莲。",
                "五侯贵盛德未美，簪缨不满高阳里。",
                "何如清白传家风，奕世青毡尽朱紫。",
                "燕居今喜相比邻，其如四海须陶钧。",
                "羽书鼎来在朝夕，何数羔雁徒成群。",
                "芙蓉城中有仙宅，十洲三岛环其侧。",
                "此中乐不减商山，功成归作茹芝客。"
            ]
        },
        {
            "title": "许待制挽词",
            "content": [
                "十载更麾节，阳春万里同。",
                "时时逢蜀士，一一话文翁。",
                "到处留遗爱，诸郎守教忠。",
                "庆源知未艾，往日有阴功。"
            ]
        },
        {
            "title": "尚书张公挽词",
            "content": [
                "文靖饶风度，高皇记曲江。",
                "贤孙真是似，才气号无双。",
                "几见持英簜，终看拥碧幢。",
                "诚斋主诗杜，到此亦心降。"
            ]
        },
        {
            "title": "史清翁谈诗走笔次韵",
            "content": [
                "公退门庭静，轻风辊絮毬。",
                "故人惊一见，小酌散千忧。",
                "西上不容久，东归又别愁。",
                "何当附舟尾，从此遂归休。"
            ]
        },
        {
            "title": "题老融画弥勒",
            "content": [
                "乘风欲去东南，回头此意谁参。",
                "当时蹉过足庵，却来攻愧同龛。"
            ]
        },
        {
            "title": "送赵清臣宰姚江",
            "content": [
                "妇家故步懒重寻，藏拙年来恐不深。",
                "短棹有时乘兴去，径登竹所听鸣琴。"
            ]
        },
        {
            "title": "题庠老颐庵",
            "content": [
                "下震上艮，下动上止。",
                "分明两片口脣，包著许多牙齿。",
                "祸自此出，故以言语为戒。",
                "病自此入，故以饮食为忌。",
                "庠者养也，颐者养也。",
                "名庠而住颐庵，知他养个甚底。",
                "直待吞却栗棘蓬，更与吸尽西江水。",
                "莫问这边那边，都是一个道理。"
            ]
        },
        {
            "title": "沈宪敏公挽词",
            "content": [
                "仕宦接王杨，诸公叹老苍。",
                "门生多紫禁，子舍屡黄堂。",
                "自得垂车乐，谁传却老方。",
                "桃花千树满，空忆旧刘郎。"
            ]
        },
        {
            "title": "携家再游姚江",
            "content": [
                "又作泛舟行，浮家一叶轻。",
                "潮生江外晚，月比夜来明。",
                "云尽天容彻，风高水气清。",
                "五湖乘兴去，何苦慕功名。"
            ]
        },
        {
            "title": "和东坡醉翁操韵咏风琴",
            "content": [
                "泠然，轻圆。",
                "谁弹，向屋山。",
                "何言，清风至阴德之天。",
                "悠颺余响婵娟，方昼眠。",
                "迥立八风前，八音相宣知孰贤。",
                "有时悲壮，铿若龙泉。",
                "有时幽香，仿佛猿吟鹤怨。",
                "忽若巍巍山颠，荡荡几如流川。",
                "聊将娱暮年，听之身欲仙。",
                "弦索满人间，未有逸韵如此弦。"
            ]
        },
        {
            "title": "天姥岭",
            "content": [
                "剡水迂回彻底清，滥觞从此一泓澄。",
                "晓来蜡屐冲寒上，踏碎山头十里冰。"
            ]
        },
        {
            "title": "次韵蒋德言壁间旧题",
            "content": [
                "一铃檐角自吟风，两面松篁翠扫空。",
                "山卉更藏无尽意，枝头未作去年红。"
            ]
        },
        {
            "title": "送苏寿甫少卿赴潼川漕",
            "content": [
                "老坡送江直入海，君今归寻江之源。",
                "外台去乡苦不远，为持使节临潼川。",
                "君家家世四海闻，单于一问惊胡尘。",
                "归来便合上清禁，胡为日念横峨岷。",
                "贤哉群从传家风，夕郎名节世所宗。",
                "诸卿亦复载清德，况君又似尚书公。",
                "寿皇念旧久更深，圣明亲擢传玉音。",
                "君归宁能及黔突，定应召馹来追寻。",
                "清献入蜀携一龟，君今数鹤同载归。",
                "他时未免蕙帐怨，人在西清鹤自飞。"
            ]
        },
        {
            "title": "题林氏香严庵",
            "content": [
                "缓步寻佳处，林深路欲迷。",
                "偃松披数亩，立竹漱三谿。",
                "瀹茗凭山槛，呼灯照石梯。",
                "轻舆空翠湿，投暝喜幽栖。"
            ]
        },
        {
            "title": "王夫人挽词",
            "content": [
                "荆国风流远，幽闺女教循。",
                "鴒原惊逝水，鹤发倍沾巾。",
                "厚夜招香魂，英词列翠珉。",
                "只愁书字拙，贻笑卫夫人。"
            ]
        },
        {
            "title": "送陈君举守桂阳",
            "content": [
                "重寻漫壁认题名，十五年来一梦惊。",
                "谁料今朝携客至，却成此地送君行。",
                "桂阳卧治真谈笑，鲁史遗编赖发明。",
                "文定南轩仙去后，湖湘又得一先生。"
            ]
        },
        {
            "title": "又次徐仲宗通判韵",
            "content": [
                "老龙破蛰斩幽关，乱滴天飘不复悭。",
                "可但甘霖驱旱魃，自然凉气满人寰。",
                "民心徒切焦熬甚，神力毋劳指顾间。",
                "遥想清都应表贺，紫宸轩陛晓催班。"
            ]
        },
        {
            "title": "天台道中口占",
            "content": [
                "路上人家短竹篱，缫蚕刈麦自熙熙。",
                "可怜日对千寻瀑，不解閒吟半字书。"
            ]
        },
        {
            "title": "赠别卢甥申之归吴门",
            "content": [
                "千里何妨命驾来，晤言未厌已西驰。",
                "子休重赋琼瑰赠，我亦懒歌亲戚离。",
                "好向清江论乐府，更从叶子说新诗。",
                "乐閒引纸五十尺，为篆离骚继李斯。"
            ]
        },
        {
            "title": "程文简公挽词",
            "content": [
                "太上崇耆旧，龙鳞手可攀。",
                "胡为遯荒野，竟复老商山。",
                "汉阁颁纶渥，瀛壖拥旆还。",
                "灵光遂陈迹，西望涕空潸。"
            ]
        },
        {
            "title": "扶风马君挽词",
            "content": [
                "闾里久湛浮，真成马少游。",
                "有才堪办剧，无命盍归休。",
                "鸡唱言何达，鸿冥逝不留。",
                "佳城送君处，风撼白杨秋。"
            ]
        },
        {
            "title": "赵资政建三层楼中层藏书",
            "content": [
                "危楼杰立潭府雄，仰望惊瞿何穹窿。",
                "擎以八柱真良工，恍如木天移海东。",
                "扶栏三级横复纵，八窗交映光玲珑。",
                "更上一层迥不同，历览万象俱空濛。",
                "东南太白金峩峰，西山千叠青芙蓉。",
                "环绕不断如屏风，平畴弥望禾芃芃。",
                "城郭市井聚螘蜂，烟树高低知几丛。",
                "澄湖一片磨青铜，潮来江涨银在鎔。",
                "海匝三垂属提封，四山宽围城在中。",
                "地平楼小望易穷，安得高卧陈元龙。",
                "丽谯公府难从容，二阁均在道佛宫。",
                "江山得助无遗踪，眼前突兀忽此逢。",
                "主人干国成栋隆，鼎彜久书柱石功。",
                "名遂身退兹明农，卜筑深静依高墉。",
                "百间朗朗罗心胸，咄嗟不待鼛鼓冬。",
                "最后奇观凌虚空，窗户未须湿青红。",
                "似闻庐陵周益公，亦作此楼高於崧。",
                "相望落落见两翁，心匠不谋如影从。",
                "我欲效颦意方浓，一朝登眺若发矇，",
                "不愿侍公饮千种，不愿舞女给予歌僮。",
                "插架三万牙签重，此身愿为书蠹虫。",
                "不然相陪夕阳舂，与公凭栏送冥鸿。"
            ]
        },
        {
            "title": "钱江阴挽词",
            "content": [
                "客授向东欧，君为郡督邮。",
                "岂惟寮契笃，更喜吏才优。",
                "每叹频年别，俄惊一梦休。",
                "虞山渺何许，泪落不能收。"
            ]
        },
        {
            "title": "大梅山",
            "content": [
                "此山名大梅，驱车入山麓。",
                "试问山中人，山名竟谁属。",
                "禅家开道场，为说梅子熟。",
                "仙家指为岩，曾此隐梅福。",
                "或云古有梅，其大蔽山谷。",
                "至今二梅梁，灵响皆其族。",
                "他山抗惊湍，禹祠横殿屋。",
                "三者尚谁凭，禅师有遗躅。",
                "余皆不可辨，安得究图录。",
                "但爱山又山，乔林间修竹。"
            ]
        },
        {
            "title": "送高仲远赴滁倅",
            "content": [
                "高氏在四明，於今为清门。",
                "贰卿道素高，夫人德尤尊。",
                "子弟尽恂恂，夫君更春温。",
                "昔年奉慈亲，定省严晨昏。",
                "今日当门户，友爱深弟昆。",
                "伉俪信缘合，端良由性根。",
                "门中有孤嫠，极意均抚存。",
                "与我亲儿女，次第了嫁婚。",
                "不可解於心，肯自以为恩。",
                "不言而躬行，后生熟见闻。",
                "诸郎已秀发，颍异有佳孙。",
                "乡评共归重，内外无间言。",
                "公勤官业广，所至治不烦。",
                "仙舟何遽西，行行佐侯藩。",
                "环滁皆好山，风月当平分。",
                "醉翁与乐全，遗迹今尚存。",
                "况有贤史君，易镇方北辕。",
                "公余陪啸咏，相映如瑶琨。",
                "生来仕平进，自此朱两轓。",
                "从兄今鼎贵，鳌禁兼掖垣。",
                "君其继英躅，复收旧青毡。",
                "老我得投闲，频年接清欢。",
                "同社掺君被动，恋恋倾离樽。",
                "梅风吹溽暑，祝君尚加餐。"
            ]
        },
        {
            "title": "太令人轩氏挽词",
            "content": [
                "旧说苏无著，夫人亦正宗。",
                "毒蛇横在路，栗棘更无踪。",
                "萧散超尘界，扶持礼绀容。",
                "觉庵谁嗣法，别去德云峰。"
            ]
        },
        {
            "title": "刘德修右史去国示所和从父东谿及杨子直诗走",
            "content": [
                "无人为辨乐羊书，却向空山问草庐。",
                "世上荣枯无定在，眼前毁誉竟何如。",
                "寸心未彻九重上，百口仍行万里余。",
                "只恐君王思旧学，便看飞诏促严徐。",
                "",
                ""
            ]
        },
        {
            "title": "答东山一老二偈",
            "content": [
                "即心是佛本无难，挫却丝毫隔万山。",
                "知有毗卢五千卷，谁能分雨费跻攀。"
            ]
        },
        {
            "title": "寄题阆风刘允叔月波",
            "content": [
                "浮海思乘桴，拾月或挂席。",
                "何如阆风仙，渤澥坐中得。",
                "隐几时观澜，黏天四无壁。",
                "清夜水不摇，孤蟾静沈璧。",
                "飘风一过之，波光湛空碧。",
                "万顷玻璃田，荡以黄金波。",
                "我欲从之游，尚恐一层隔。",
                "何当携珍茶，石井试余滴。"
            ]
        },
        {
            "title": "子成兄年八十六史子久八十二舅氏八十一会于",
            "content": [
                "闾里旧游能几人，适斋犹有笔如神。",
                "莫言二老升沈异，各现宰官居士身。",
                "",
                ""
            ]
        },
        {
            "title": "宜人杨氏挽词",
            "content": [
                "里閈依杨氏，年家托郑门。",
                "升堂从壮岁，择婿得贤孙。",
                "妇德仪中壶，阴功燕后昆。",
                "尤怜吾女子，流涕说慈尊。"
            ]
        },
        {
            "title": "玉堂早起",
            "content": [
                "早起多奔走，旬休亦往还。",
                "偶因二士试，始得一朝閒。",
                "灵鹊花枝上，金鱼荇蔕间。",
                "素餐终有媿，只忆旧家山。"
            ]
        },
        {
            "title": "送王仲方添倅海陵",
            "content": [
                "万卷诗卷老雪溪，欣然二子和埙篪。",
                "绝怜伯氏久亡矣，犹幸夫君及见之。",
                "来上鵷行人谓晚，往舒骥足自嫌迟。",
                "他时还向云门否，布袜青鞋尚可期。"
            ]
        },
        {
            "title": "送袁恭安赴江州节推",
            "content": [
                "袁氏四世凡五公，唐朝三相传家风。",
                "君家几代擅儒业，高曾艺苑俱称雄。",
                "大父谦尊古君子，诸父名高表吾里。",
                "一门子弟更竞爽，挹取乙科自君始。",
                "九江需次今几年，去去渌水依红莲。",
                "忘年论交正相予，叱驭欲往难留连。",
                "老我秋来抱病久，临岐无由置尊酒。",
                "只从卧内叙离怀，恋恋掺祛仍握手。",
                "鹏程万里兹权舆，平时义方师有余。",
                "送人以言古所重，虽诵所闻宁起予。",
                "君看公孝与孟博，太守坐啸仍画诺。",
                "一郡之政赖关决，千里应须念民瘼。",
                "乡州义事烦主盟，纤悉於余无隐情。",
                "处事条理亦为政，知君出仕当有声。",
                "尊公亦入闽中幕，公退著书端不恶。",
                "君才更得江山助，简书既省寻家学。",
                "君行远业未可量，弟兄丹桂终齐芳。",
                "老悖无庸况多病，尚能留眼看翱翔。"
            ]
        },
        {
            "title": "送赵晦之丞彭泽",
            "content": [
                "渊明事晋肯臣刘，仁杰忠良不附周。",
                "见说三贤参羽士，盍将吴簿配苹羞。"
            ]
        },
        {
            "title": "沈宪敏公挽词",
            "content": [
                "天使魁乡荐，上令卿改官。",
                "蚤峩乌府豸，终著侍臣冠。",
                "挂节威行惠，专城猛济宽。",
                "绍熙多旧学，胡不相宫端。"
            ]
        },
        {
            "title": "赠郑相士",
            "content": [
                "知君冰鉴照人寒，我相儒酸未足观。",
                "东甬从来多俊秀，为烦著眼细寻看。"
            ]
        },
        {
            "title": "陈文恭公挽词",
            "content": [
                "唐虞千载道重光，奕奕元臣任赞襄。",
                "谢传风流冠江左，晋公威誉比汾阳。",
                "折冲曾不劳声色，辅政惟先振纪纲。",
                "天意高高谁可问，坐令邦国叹云亡。"
            ]
        },
        {
            "title": "林德久秘寄楚辞故训传及叶音草木疏求序于余",
            "content": [
                "平时感叹屈灵均，离骚三诵涕欲零。",
                "向来传注赖王逸，尚以舛陋遭讥评。",
                "河东天对最杰作，释问多本山海经。",
                "练塘后出号详备，晦翁集註尤精明。",
                "比逢善本穷日诵，章分句析无遁情。",
                "林侯忽又示此帙，正欲参考搴华英。",
                "属余近岁方苦疾，笔砚废堕几尘生。",
                "尝鼎一脔已知味，始知用工久已成。",
                "况复身到荆楚地，详究兰芷闻芳馨。",
                "前此同朝幸相与，锦囊诗文为我倾。",
                "惜哉不早见此书，病中欲续神不宁。",
                "年老耄及屡求去，倘得挂冠早归耕。",
                "尚当一一为寻绎，期以爝火裨明星。",
                "谩挥斐语塞厚意，深媿所报非琼莹。",
                "",
                ""
            ]
        },
        {
            "title": "示从子",
            "content": [
                "东院敲棋西院琴，固知犹胜别劳心。",
                "少年不比老痴叔，且向书窗惜寸阴。"
            ]
        },
        {
            "title": "适斋挂冠次韵",
            "content": [
                "致仕吾非不待年，礼经自合许求田。",
                "只图径取衣冠挂，不愿更寻香火缘。",
                "富贵鼎来先瞥地，是非衮处独翩然。",
                "鄮峰相对两真隐，共仰元台与大天。"
            ]
        },
        {
            "title": "跋袁起岩所藏修禊序",
            "content": [
                "定本为世第一，此又在定武前。",
                "今日锦标玉轴，向来不直一钱。"
            ]
        },
        {
            "title": "题慈溪张氏坐化颂",
            "content": [
                "苦是自苦，有谁缚汝。",
                "碍是自碍，非身为害。",
                "既知一物本来无，何待行时方自在。"
            ]
        },
        {
            "title": "送伯舅汪运干",
            "content": [
                "人生自古悲别离，别离今日何足悲。",
                "试问今日行者谁，鄞江名族真男儿。",
                "虬须燕颔躯十围，凛凛端有熊豹姿。",
                "毅然刚立不怒威，笑视鼠辈何脂韦。",
                "州县小试囊中锥，政绩今在众口碑。",
                "姓名通籍黄金闺，便汎王俭红莲池。",
                "平时幕府多素尸，坐縻公粟遨以嬉。",
                "只今方当多事时，正要名士同驱驰。",
                "森森百万虎与貔，荷戈分驻淮东西。",
                "两淮千里双使麾，幕中僚吏皆擢犀。",
                "惟公婉画明蓍龟，辩如悬河不可堤。",
                "胸中武库深难窥，决策固有堂上奇。",
                "朔风吹空黄草齐，正恐秋高胡马肥。",
                "万人相顾目睽睽，见公此去多腹非。",
                "公独襆被行不疑，单车西去征马嘶。",
                "平生气概冲虹霓，恨无尺箠笞羌夷。",
                "方今天相中兴期，黠虏戴头来边陲。",
                "愿公速蹈功名机，匈奴不灭何家为。",
                "出门千里何足辞，但愿满引金屈卮。"
            ]
        },
        {
            "title": "次韵十诗·读香山诗",
            "content": [
                "诗到香山不计篇，想逢佳处辄欣然。",
                "明知无子可传业，每遇为文自入编。",
                "举世慕名多讽诵，惟公著句得纯全。",
                "胸中相似诗方似，一等不为名利牵。"
            ]
        },
        {
            "title": "背水阵诗",
            "content": [
                "十里当勍敌，临机事寖危。",
                "萆山兵已遣，背水阵尤奇。",
                "前泽书诚有，行权我独知。",
                "正须投死地，何用恤群疑。",
                "拔帜终如约，传餐亦应期。",
                "孙吴非纸上，方略要从宜。"
            ]
        },
        {
            "title": "次仲舅韵寄拙庵",
            "content": [
                "涵秋古涧落珠旒，几欲相将作胜游。",
                "芒屩未穿心已懒，不如莫莫且休休。"
            ]
        },
        {
            "title": "倅厅云水亭",
            "content": [
                "山绕澄江江绕城，水云径接海冥冥。",
                "万家曲折在吾目，一郡登临属此亭。",
                "今日诗题随处有，几番醉眼望中醒。",
                "风流郑老知何在，回首苍茫凫屿青。"
            ]
        },
        {
            "title": "入雁山过双峰",
            "content": [
                "眼前未见古龙湫，望望前山景自幽。",
                "红日一门千嶂晓，翠峰双耸半空秋。",
                "风高落木无边下，气劲閒云逐处收。",
                "要识雁山真面目，直须霜后一来游。"
            ]
        },
        {
            "title": "山阴道中",
            "content": [
                "捲上疎帘莫放垂，迎眸景色自淋漓。",
                "有云更觉千山秀，不雨争知万壑奇。",
                "古道经行尽遗迹，群贤风度想当时。",
                "奚囊莫怪新篇少，应接山川不暇诗。"
            ]
        },
        {
            "title": "茅夫人挽词",
            "content": [
                "清心玉映许谁同，更有飘飘林下风。",
                "政尔高情协宗老，故宜嘉遯乐庞公。",
                "远谋蚤识身为重，晚境还知性亦空。",
                "已拟张林碑妇德，合归彤史巨编中。"
            ]
        },
        {
            "title": "侍仲舅同诸表游山",
            "content": [
                "来游大梅山，涉山知几重。",
                "平行千仞冈，俯瞰他山峰。",
                "一步一步高，势欲凌虚空。",
                "左顾九地底，楼台鸣鼓钟。",
                "蓬莱反在下，直恐船引风。",
                "又疑海水竭，洞见冯夷宫。",
                "行行愈就顺，故步寻苔封。",
                "十年旧主人，相对如梦中。",
                "清谈虚阁上，坐到夕阳舂。",
                "年来颇畏影，掣身慕冥鸿。",
                "入山非不深，犹有行人踪。",
                "安得更深居，尚友荷衣翁。",
                "未问梅子熟，宁能噉青松。",
                "庶几过吾心，余生得从容。"
            ]
        },
        {
            "title": "题尤延之给事所藏葛仙翁徙居图",
            "content": [
                "莫言家具少于车，药裹衣囊自有余。",
                "老妇亲携三稚子，仙翁独玩一篇书。",
                "羊牛相与趋新筑，鸡犬无因恋故庐。",
                "到处山头有丹井，不知如此几迁居。"
            ]
        },
        {
            "title": "送姜子谦丞於潜",
            "content": [
                "处则有超莲，出则将哦松。",
                "眉宇无一尘，出处皆雍容。",
                "君看妙莲华，本出汙泥中。",
                "两松痛埽溉，下有簿书丛。",
                "汙洁无二致，喧寂本亦同。",
                "於潜今畿邑，蜀道万里通。",
                "至今存古意，民风尚醇醲。",
                "一邑既当问，尤宜抚疲癃。",
                "蓝田文最高，后学仰韩公。",
                "彼言盖有激，昧者但称工。",
                "成案漫不省，丞载岂真聋。",
                "姜氏太岳后，夷门慕家风。",
                "教子延名师，列碑多儒宗。",
                "宫庠既周荒，书称庆所钟。",
                "换桂双枝秀，益见笔研功。",
                "后生日加勉，衣钵传无穷。",
                "君才有余刃，壮行气方充。",
                "功名此椎轮，劲翮看摩空。",
                "我归幸同社，棋酒时相从。",
                "尊前不忍别，吟愁夕阳春。",
                "我家老扬州，五纪有遗踪。",
                "向来耕织图，为烦访溪翁。"
            ]
        },
        {
            "title": "齐安郡夫人金氏挽词",
            "content": [
                "五子俱英发，尤知仲氏贤。",
                "勤明真世济，廉俭信家传。",
                "别乘径为郡，高城欲捍边。",
                "版舆俄弃养，事业待他年。"
            ]
        },
        {
            "title": "又次郑性之悬尉韵",
            "content": [
                "爰居集鲁要先知，飞雪侵春久已疑。",
                "惭愧风师幸安静，敢将虎口斗龙痴。"
            ]
        },
        {
            "title": "过从子泽家",
            "content": [
                "楚楚初篁脱绿苞，城居约略似荒郊。",
                "土膏更得春风力，直引蔷薇上竹梢。"
            ]
        },
        {
            "title": "范叔刚舍人示文正公象笏",
            "content": [
                "千载威名文正公，忽瞻遗笏照双瞳。",
                "敢从象齿窥清裁，屡批龙鳞奋大忠。",
                "秉立定知端若植，至今犹想气如虹。",
                "舍人接武登廊庙，宜宝甘棠振祖风。"
            ]
        },
        {
            "title": "游大梅山梅仙岩",
            "content": [
                "为忆西京梅子真，人言羽化匪沉沦。",
                "海濒古嶴已无迹，山外高峰宁有神。",
                "鲠论至今光汉传，清风犹足盪秋旻。",
                "何须更说神仙事，终老市门良可人。"
            ]
        },
        {
            "title": "吴待制挽词",
            "content": [
                "东甬与宾兴，文闱赖主盟。",
                "菲葑无下体，衣钵有门生。",
                "剑佩今何处，樽罍空复情。",
                "自慙无报所，老泪为君倾。"
            ]
        },
        {
            "title": "送元声弟赴水阳监镇",
            "content": [
                "吾翁积德厚，九子官其六。",
                "不幸失三人。孤嫠纷在目。",
                "三弟尚白丁，升沉犹未卜。",
                "吾人扶门户，参立如鼎足。",
                "脱死忧患余，偏亲须水菽。",
                "阿连先著鞭，去去长江曲。",
                "弱冠承赏延，十载荷衣绿。",
                "閒关困家食，才就五斗粟。",
                "要知官无卑，豪发当畏肃。",
                "督耕两大圩，受输十万斛。",
                "处之诚未易，勉旃直自勗。",
                "执别动万感，酌酒再三祝。",
                "吾子素解事，涉世要未熟。",
                "意行须揆理，言轻恐招辱。",
                "王事究一心，言玷复三复。",
                "细行累大德，阴财损阳禄。",
                "岂惟赠尔言，余亦每自恧。",
                "公余稍有暇，更取故书读。",
                "行矣更自爱，家声要人续。"
            ]
        },
        {
            "title": "游径山",
            "content": [
                "起看海日晓团团，更挹神灯照夜阑。",
                "百万杉松双径杳，三千楼阁五峰寒。",
                "蛰龙何在渺难问，古井丁今竟不眢。",
                "但觅灵泉归洗眼，谁能故把细书看。"
            ]
        },
        {
            "title": "赠于湖刘相士",
            "content": [
                "自笑今年卦气阑，壮心销尽鬓毛残。",
                "明知七十无多子，只问何时可挂冠。"
            ]
        },
        {
            "title": "题太乙宫林山赠易高士",
            "content": [
                "易居求赋武林山，日困尘劳无暂閒。",
                "我求挂冠欲归去，念此诗债须当还。",
                "武林山出武林水，灵隐后山无乃是。",
                "此山亦复用此名，细考其来真有以。",
                "天目两乳到钱塘，一山环湖万龙翔。",
                "扶舆磅礴拥王气，皇居壮丽环宫墙。",
                "湖阴一峰如怒猊，势临城北尤瑰奇。",
                "吴越大作缁黄庐，为穿百井以厌之。",
                "从来有龙必有珠，此虽培塿千山余。",
                "中兴南渡为行都，崇列原庙太乙庐。",
                "曾因祀事来登眺，闤闠尘中有闤峤。",
                "薰风时来洗袢暑，绿树阴阴隐残照。",
                "我得暂来犹醒心，羡君清福住年深。",
                "长安信美非吾土，倦翼惟思归故林。"
            ]
        },
        {
            "title": "樊运使挽词",
            "content": [
                "科目公余事，南宫第一人。",
                "七闽新使节，三署旧儒臣。",
                "倦拜方辞馈，哀良莫赎身。",
                "家声知有继，仙桂两枝春。"
            ]
        },
        {
            "title": "送朱叔止守南剑",
            "content": [
                "下水上山腰带州，人家无数起危楼。",
                "遨头不用喧箫鼓，只把清诗纪胜游。"
            ]
        },
        {
            "title": "陈文懿公挽词",
            "content": [
                "文最宜为皓，尤能简上心。",
                "周旋銮掖久，惆怅玉堂深。",
                "去国身仍远，还朝病已侵。",
                "三山风引去，云海竟沉沉。"
            ]
        },
        {
            "title": "送制帅林和叔归",
            "content": [
                "使君一何清，鹤骨天与瘦。",
                "少年场屋声，六艺饱芳漱。",
                "一行起作吏，所立已不苟。",
                "立朝凛大节，论事几及霤。",
                "发言必体国，平正无矫揉。",
                "藜藿为不採，风采照宇宙。",
                "出入有本末，眼见凡三就。",
                "来不为苟合，荐召乃结绶。",
                "去亦不好高，三宿徐出昼。",
                "天宫岂不贵，陈义坚素守。",
                "赣州尝报政，复来守鄞鄮。",
                "不求赫赫名，实出龚黄右。",
                "情伪千万端，到眼辄空透。",
                "抚民过婴儿，闾里息争斗。",
                "奸胥及强梗，时用霹雳手。",
                "人诵南山判，情通理亦究。",
                "六邑俱帖静，称赞不容口。",
                "律身至严冷，无能掣吾肘。",
                "吏事精且勤，呼烛侵夜漏。",
                "公退入家塾，诸孙后来秀。",
                "吏卒不识面，洛诵出窗牖。",
                "几年南塘路，来往困僵仆。",
                "一朝平似掌，行歌纷老幼。",
                "公心信如水，古井波不皱。",
                "荣观处超然，轩冕亦何有。",
                "翩翩欲赋归，排云屡腾奏。",
                "庙论终不许，斯民方借寇。",
                "上心重闵劳，祠官向庐阜。",
                "阖境极攀恋，人人怀杜母。",
                "君看卧辙人，谁能使奔走。",
                "挽须不得留，百拜愿公寿。",
                "老我幸同朝，倾盖已如旧。",
                "联事东西省，交情久益厚。",
                "我归公亦来，门户托云覆。",
                "黄堂间参语，惟我牲与舅。",
                "扬旌鸣鼓吹，贲此蓬荜陋。",
                "清谈不及私，翁归况不受。",
                "义命孰不知，践履或差缪。",
                "惟公见善明，力行真耐久。",
                "有时相与言，心同兰其臭。",
                "掺祛宁忍别，追送列觞豆。",
                "公虽不好饮，勉为引醇酎。",
                "公去我亦隐，菽水翻彩袖。",
                "花溪渺何许，望望几双堠。",
                "千里共月明，怀人重搔首。",
                "惟应折梅花，临风为三嗅。"
            ]
        },
        {
            "title": "石门洞",
            "content": [
                "扁舟百里莲城回，青山中断立两崖。",
                "清都虎豹隐不见，但见阊阖排云开。",
                "峰回失喜大飞瀑，声震万壑惊春雷。",
                "掀髯目极九霄外，玉虹千丈飞空来。",
                "一冬青女靳天雪，不知聚此山之隈。",
                "传闻神龙卧其上，宝藏击碎真琼瑰。",
                "胸中先自无尘埃，到此更觉心崔嵬。",
                "天风为我噀空翠，春水泻入骚人怀。",
                "谪仙曾来写胜句，刘郎又为开天台。",
                "我惭笔无挽牛力，醉墨满壁谁为裁。",
                "或言龙湫更奇绝，雁山高处深云埋。",
                "我方携筇往寻访，未知比此何如哉！"
            ]
        },
        {
            "title": "赵县丞挽词",
            "content": [
                "玉立佳公子，哦松始戍瓜。",
                "拳拳饬边琐，寸寸画江沙。",
                "慷慨志忧国，清修僧在家。",
                "送行诗尚湿，身世遽空华。"
            ]
        },
        {
            "title": "卢夫人挽词",
            "content": [
                "名族著岗头，幽闺女教修。",
                "良人惊梦蝶，众子慕桑鸠。",
                "物化了难问，壶彜谁为牧。",
                "于公有佳兆，衮衮看公侯。"
            ]
        },
        {
            "title": "过苏谿",
            "content": [
                "处处谿环舍，家家石累墙。",
                "有时逢老稚，无事只耕桑。",
                "野色撩诗思，村醪引醉乡。",
                "山川已如许，急雨更斜阳。"
            ]
        },
        {
            "title": "臧温叟挽词",
            "content": [
                "白首行逾恭，乡评敬此翁。",
                "心开上池水，气袭舞雩风。",
                "礼貌诸公厚，声华一瞬空。",
                "臧孙知有后，三世著阴功。"
            ]
        },
        {
            "title": "王大卿挽词",
            "content": [
                "麾节东南半，澄清冠一时。",
                "权舆周翰传，顶踵阜陵知。",
                "自谓二宜去，人称三不欺。",
                "卷怀终未尽，流庆称家儿。"
            ]
        },
        {
            "title": "曹工部挽词",
            "content": [
                "箕颍文章士，仪同社稷功。",
                "惟公承庆裔，有意振家风。",
                "祠禄真崇道，郎潜叹老冯。",
                "伤心循吏手，齎志九原中。"
            ]
        },
        {
            "title": "灵芝寺",
            "content": [
                "送客灵芝寺，恁阑山有无。",
                "自从朝北阙，始得见西湖。",
                "烟外移轻桨，波间浴野凫。",
                "清寒不可驻，回首又神都。"
            ]
        },
        {
            "title": "以十月桃杂松竹置瓶中草药照以镜屏用潚韵",
            "content": [
                "中有桃源天地宽，杳然溪照武陵寒。",
                "莫言洞府无由入，试向桃看背后看。"
            ]
        },
        {
            "title": "次韵雷知院观音诗因叙家中铜像之详",
            "content": [
                "鼻祖家住江东边，推择为吏心静渊。",
                "朝朝趋邑过圮上，时见暗碛光煜然。",
                "平时奉佛心至谨，建立塔庙崇诸天。",
                "试令便介识所在，退公始得来其前。",
                "挥鉏去沙若有物，微见铜像伤其颠。",
                "须臾众覩全体见，端严相好巧且坚。",
                "迎归供养备精洁，我家旧物犹青毡。",
                "铢衣飘摇俱梵相，珠缨垂袅穿淮蠙。",
                "虽非丈六黄金身，他处像设无能先。",
                "不知何人妙陶冶，底用五色增华妍。",
                "自兹累叶永为宝，如以衣钵更相传。",
                "是时承平最盛际，正是景德咸平间。",
                "画工难貌天入妙，劫风不动神光圆。",
                "益知佛教来已远，遍满震旦尊金仙。",
                "慈悲无量应成祷，影响若与人周旋。",
                "耳则闻音目可观，此有妙理谁能诠。",
                "宝光燄燄拥身后，贝花叶叶俱成全。",
                "顶戴天冠工莫及，中有一佛立不偏。",
                "有孙是为乡先生，决科衣冠遂蝉联。",
                "大父持丧久庐墓，曾以此事形碑镌。",
                "起身月卿出为君，殿上寤主以一言。",
                "易守乡邦凡五年，宠光赫奕当政宣。",
                "移至湖心值兵燬，精庐灰灭因亡焉。",
                "初闻诸父话遗迹，兴叹欲见无因缘。",
                "扬州伯父初赋归，慨念孝感如参骞。",
                "零丁以十万钱，里巷响应庆愈绵。",
                "木要先为小台殿，居以古像□□旃。",
                "后人事之加笃敬，日袅香篆长蜿蜒。",
                "衰宗幸有此奇特，信知福利非唐捐。",
                "安得东归奉香火，晏坐终老甘三椽。"
            ]
        },
        {
            "title": "寒食",
            "content": [
                "辅政无功日歉然，佳时攽赉屡传宣。",
                "已蒙授粲仍分茗，既荷贻牟更击鲜。",
                "酒号流香盛宝榼，烛然新火散青烟。",
                "孙儿不识君恩重，但觅东宫则剧钱。"
            ]
        },
        {
            "title": "余给事挽词",
            "content": [
                "乌府仍螭陛，银台更掖垣。",
                "事几无弗论，外似不能言。",
                "厚德镇浮薄，平心剸剧烦。",
                "用才殊未尽，无地可招魂。"
            ]
        },
        {
            "title": "鹿夫人挽词",
            "content": [
                "庆霈疏封日，姑慈不忍违。",
                "人方侈君赐，我独避恩辉。",
                "孝笃神应劳，风高家愈肥。",
                "新传快女婿，亦复挂冠归。"
            ]
        },
        {
            "title": "从子渢送梅枝戏作",
            "content": [
                "向来地暖见东嘉，带叶红梅殿岁华。",
                "不似青春三月暮，南枝梅子北枝花。"
            ]
        },
        {
            "title": "送林子方吏部将漕江东",
            "content": [
                "自说嵇康七不堪，上教持节向江南。",
                "江南父老应相贺，见说清明似晦庵。"
            ]
        },
        {
            "title": "赋扬州伯父海桧",
            "content": [
                "潜虬拔地径矢矫，腾拿势出青云表。",
                "为谁犹向此中蟠，坐阅春秋昏复晓。",
                "团团高盖月轮平。矗矗苍丛众星小。",
                "枯槎当面结生香，外有霜皮细匀绕。",
                "乃知造化有神巧，散作樛枝穷树杪。",
                "虽非直干栋梁材，怪怪奇奇乐幽窈。",
                "独秀海山临浩漾，骇浪翻空云缥缈。",
                "茁芽自有甘露滋，弄影几经霜月皎。",
                "峥嵘老气本天然，后生矫揉何时了。",
                "我家扬州真好事，买归但觉千金少。",
                "夜半有力欲负之，护持和璧终归赵。",
                "从来写照无髣髴，画师欲快毫端扫。",
                "解衣盘礴意惨澹，卷起生绡色徒愀。",
                "我来青边立寒峭，自怜气与秋天杳。",
                "倚筇一笑宾亦欢，开尊相与倾清醥。",
                "谓当好此如好贤，为君三复缁衣篇。",
                "时时来前看不足，终待结屋平湖边。"
            ]
        },
        {
            "title": "戏来戎蔡簇成芍药",
            "content": [
                "回首向来婪尾春，横风吹尽已成尘。",
                "戎葵簇就谁尝巧，红药当前太逼真。",
                "观洧赠人迷冶子，翻阶得句误词臣。",
                "园丁妙手有如许，犹胜堕园剪彩人。"
            ]
        },
        {
            "title": "小溪道中",
            "content": [
                "簇簇苍山隐夕晖，遥看野雁著行归。",
                "久之不动方知是，一搭碎云寒不飞。"
            ]
        },
        {
            "title": "谢潘端叔惠红梅",
            "content": [
                "黄姑曾为点冰肌，亦有缁尘染素衣。",
                "何似烟脂天赐与，暗香犹在是耶非。"
            ]
        },
        {
            "title": "灵峰",
            "content": [
                "老筇扶我转林丘，直到僧房最上头。",
                "地拥双峰遮胜境，天分半石閟灵湫。",
                "空中大士澹相对，山罅清泉空自流。",
                "人谓石崖宜置我，不知来此有缘不。"
            ]
        },
        {
            "title": "题孙谷桥墦间图",
            "content": [
                "因知义利本殊途，莫笑墦间乞祭徒。",
                "正使往来多显者，此中万要著工夫。"
            ]
        },
        {
            "title": "即事",
            "content": [
                "雨外山光淡，烟中草色鲜。",
                "断桥依古岸，流水自斜川。",
                "紫椹余桑表，青藤绕树颠。",
                "人情兼物态，只合付天然。"
            ]
        },
        {
            "title": "元日",
            "content": [
                "岁当庚午旦庚寅，最喜明朝遇上辛。",
                "五福来临吴越分，更欣三日即攽春。"
            ]
        },
        {
            "title": "赠蜀二史",
            "content": [
                "老我桂冠慙复弹，羡君登第遽休官。",
                "幸哉有子事尤美，专以为亲人更难。",
                "旧说三贤皆特操，今看二士倍荣观。",
                "同归犹及襄阳老，一舸清风廿四滩。"
            ]
        },
        {
            "title": "游白石岩",
            "content": [
                "我游仙都观独峰，辙迹虽在车不通。",
                "鼎湖望极几怊怅，怅无羽翮凌天风。",
                "兹来乐成望白石，玉甑突兀摩苍穹。",
                "人言真人老聘裔，凿开洞府遗仙踪。",
                "无人共登青云梯，跻攀伴我惟枯筇。",
                "萦回约略三十里，踏遍万叠高巃嵸。",
                "断崖泠泠落残雨，双石凛凛亭孤松。",
                "却从山椒下谷口，石栏屈曲遮碧棕。",
                "颇疑山高气凝凛，古来积雪今未融。",
                "是谁玉斧妙鑴斲，仙洞双闢惊神工。",
                "岩深白日尚幽閟，别有石窍开天聪。",
                "传闻峰头貯清泚，苔罅涓滴声冬珑。",
                "奋身更与上虚阁，海山错立烟濛濛。",
                "脚底千山行伏龙，手挥五弦俯冥鸿。",
                "霜林摇落当玄冬，长啸一览万象空。",
                "解衣寄宿旦过寮，魂梦亦堕冰壶中。",
                "晓看日出沧海东，蜡炬百万烧天红。",
                "眼高不数雁荡雄，行田下笑康乐公。",
                "未能辟谷追仙翁，颇亦有意栖琳宫。",
                "三山不觉去人远，安期羡门宜相从。",
                "骖鸾驾鹤太多事，但欲御气游无穷。"
            ]
        },
        {
            "title": "安恭皇后挽词",
            "content": [
                "天作周文合，褘褕礼可观。",
                "屡陪金辇幸，几奉玉卮欢。",
                "吴女簪新柰，梁房掩旧兰。",
                "春深蚕事起，谁复上桑坛。"
            ]
        },
        {
            "title": "沈朝奉挽词",
            "content": [
                "相业富青箱，丁年稔义方。",
                "生儿有如此，与世遂相忘。",
                "终老三牲养，凌晨一炷香。",
                "浮休了无恨，流庆尚深长。"
            ]
        },
        {
            "title": "又次王恭叔韵",
            "content": [
                "仲冬方寒荔挺出，仲夏方炎靡草死。",
                "若将朝菌比大椿，相去何啻千万里。",
                "金芝仙草不可见，长生之草畧相似。",
                "少时曾识青青色，今日得之乃真是。",
                "天工矜悯轻丧生，故出珍苗普相示。",
                "若言神仙可学致，自是未得养生理。"
            ]
        },
        {
            "title": "闾丘医视脉曰老人之脉如小春有感",
            "content": [
                "老去光阴似小春，如何比得少年人。",
                "君看桃李秋风后，纵有花开不是真。"
            ]
        },
        {
            "title": "题陆放翁诗卷",
            "content": [
                "妙画初惊渴骥奔，新诗熟读叹微言。",
                "四明知我岂相属，一水思君谁与论。",
                "茶灶笔床怀甫里，青鞋布袜想云门。",
                "何当一棹访深雪，夜语同倾老瓦盆。"
            ]
        },
        {
            "title": "谢潘端叔惠红梅",
            "content": [
                "花品无庸定等差，国香国色属吾家。",
                "海棠正自慙粗俗，莫问漫山桃李花。"
            ]
        },
        {
            "title": "次韵李孟达使君与林雪巢子季武诗",
            "content": [
                "古梅巨石瞰清池，觞咏曾陪老启期。",
                "别我遂成千古恨，传家空有一编诗。",
                "使君尚尔悲陈迹，处士惜非同此时。",
                "若使南楼与清赏，胡床应奉庾元规。"
            ]
        },
        {
            "title": "余丐郡得婺以诗相迎次韵",
            "content": [
                "风际端宜鷁退飞，青云高处有危机。",
                "屡遮西日成何事，几向东风咏式微。",
                "塞马云何真是福，鲈鱼正不为知几。",
                "休论五马人生贵，且奉潘舆得赋归。"
            ]
        },
        {
            "title": "题赵睎远二画",
            "content": [
                "藻翻数尾已如生，妙绝鱼儿作队行。",
                "不是深知濠上趣，未应笔底得纵横。"
            ]
        },
        {
            "title": "次韵四绝·山亭纳凉",
            "content": [
                "不嫌西照与朝曦，城郭谁知住翠微。",
                "天幸外门才咫尺，欲陪杖屦夜忘归。"
            ]
        },
        {
            "title": "次韵十诗·见客",
            "content": [
                "车辙长多长者临，相过肯笑席门深。",
                "寒暄固有三分话，臭味还倾一寸心。",
                "客至自应闲不厌，年来寖觉老难禁。",
                "应酬既了无余事，面壁何妨学少林。"
            ]
        },
        {
            "title": "孺人钱氏挽词",
            "content": [
                "家世戟如林，来嫔蔼德音。",
                "功容俱可度，疾疹遽相侵。",
                "已矣空苹涧，谁欤助藁砧。",
                "佳儿随玉折，尤切悼亡心。"
            ]
        },
        {
            "title": "次韵十诗",
            "content": [
                "秋来病体费支吾，深闭柴门卧草庐。",
                "药裹多寻医者问，酒樽寖与故人疏。",
                "时须勉强陪来客，未免辛勤答远书。",
                "此外儒生真气习，简编犹欲趁三余。"
            ]
        },
        {
            "title": "淯月下鼓琴用淳韵",
            "content": [
                "老穉团栾鲤在庭，言姬为鼓玉琴声。",
                "起来同作悲风曲，倍觉先秋月影清。"
            ]
        },
        {
            "title": "贡闱对砚盘发叹",
            "content": [
                "老去未忘黄与朱，琢成三砚乐閒居。",
                "岂能更作诸生业，但欲频看后世书。",
                "视草北门才已尽，持衡南省计尤疏。",
                "便须再挂衣冠去，约汝同归故草庐。"
            ]
        },
        {
            "title": "书吴梦予古乐府后",
            "content": [
                "古来乐府近来无，笔力如君却有余。",
                "日恐遗音亡正始，喜闻新作过黄初。",
                "不夸艺苑徒工瑟，应免侯门久曳裾。",
                "更向江西诗窟去，他年时寄一行书。"
            ]
        },
        {
            "title": "题汪季路尚书所藏米元晖蒋山出云",
            "content": [
                "龙盘往昔名钟山，云起从龙意自闲。",
                "肤雨须臾成戴帽，坐看膏雨满人间。"
            ]
        },
        {
            "title": "赵路铃挽词",
            "content": [
                "诸父论交久，忘年许与盟。",
                "登山陪蹑屐，泛月共飞觥。",
                "来往开三径，安闲羡一生。",
                "山深凄薤露，愁忆醉歌声。"
            ]
        },
        {
            "title": "送赵子固吏部帅合肥",
            "content": [
                "少年文价重神京，游宦还闻政有声。",
                "南省但推韩吏部，北方犹问赵先生。",
                "人传殿上三千牍，上喜胸中十万兵。",
                "暂辍望郎分帅阃，淮南草木更知名。"
            ]
        },
        {
            "title": "送赵子固吏部帅合肥",
            "content": [
                "老韩同传我多慙，意气相倾自不凡。",
                "忧患饱更俱白发，班行独立见青山。",
                "羡君真有虎头相，顾我方为马口衔。",
                "同舍几何俄话别，可堪目力送风帆。"
            ]
        },
        {
            "title": "姜总管挽词",
            "content": [
                "及见开元盛，曾闻正始音。",
                "雕虫徒壮岁，冠鹖岂初心。",
                "论事风生席，疏恩带锡金。",
                "精神空满腹，愁绝病沈沈。"
            ]
        },
        {
            "title": "送刘德修少卿潼川漕",
            "content": [
                "清朝重争臣，选取妙一世。",
                "矫矫刘御史，一鹗胜百鸷。",
                "顾瞻最有力，步武亦严毅。",
                "一生忧国心，千古敢言气。",
                "气足充所学，文能行其意。",
                "遇事辄奋发，触邪无顾忌。",
                "乘骢行且止，敛手已知避。",
                "但思补衮阙，何暇为身计。",
                "独立当雷霆，三进气弥厉。",
                "去鲁固迟迟，出书岂濡滞。",
                "上终行其言，群贤争挽致。",
                "将输向潼川，寓直尚中秘。",
                "风裁仰清峻，进退审难易。",
                "伊昔联周行，睽违十余岁。",
                "来为同舍郎，愈笃金兰契。",
                "洗眼看腾上，宁知揽征袂。",
                "抗章叹高绝，勇退尤知愧。",
                "去勿穷日力，予环日月冀。",
                "承君送道乡，硬语吁可畏。",
                "毋以此自满，当为不止是。",
                "临别提斯言，少尽交朋谊。",
                "万里苟同心，吴蜀安有异。"
            ]
        },
        {
            "title": "送从弟叔韶尉东阳",
            "content": [
                "阿连少也爽，孤立生气燄。",
                "壮年淬词锋，倾心事铅椠。",
                "胶庠困虀盐，世科终稳占。",
                "再兴连桂堂，尔祖真不忝。",
                "况将尉东白，士友尚歆艳。",
                "惟我爱子深，老矣犹不厌。",
                "固知为子喜，颇亦动吾念。",
                "赠子当以言，苦口当针砭。",
                "此邑子旧游，历历数行店。",
                "棠阴见郎君，遗老喜窥觇。",
                "其民最服义，情伪靡容掩。",
                "莫恃采棒威，要使慕巾垫。",
                "子文多立就，词采更华赡。",
                "吾闻恃俊者，塞门关反坫。",
                "前贤最加谨，临用更重捡。",
                "他时可待取，天庭得锦掞。",
                "吾家有素风，耳目久濡染。",
                "毋庸慕豪举，助廉先以俭。",
                "湎酒更宜戒，平地有深堑。",
                "酣畅当有时，勿习杯潋滟。",
                "持论毋过高，斯言却防玷。",
                "立节毋务奇，躐等恐成僭。",
                "外物思过分，检身但多欠。",
                "勿嫌一尉卑，封清尚为傔。",
                "仕途固险巇，大要进以渐。",
                "不须苦求知，真知奏应剡。",
                "向来湖海豪，四十可收敛。",
                "宁为处囊锥，莫作露刃剑。",
                "匆匆掺祛别，鱼鲜酒方酽。",
                "刮目待子归，罔俾吾言验。"
            ]
        },
        {
            "title": "刘寺即事",
            "content": [
                "飞泉何事仰空流，无数明珠散不收。",
                "注辇昔时曾撒殿，至今抛掷未曾休。"
            ]
        },
        {
            "title": "戴迪功挽词",
            "content": [
                "好学数仍奇，躬行家遂肥。",
                "时将诗自乐，晚悟世俱非。",
                "教子惟黄卷，高门看绿衣。",
                "阿连悲未泯，无泪为君挥。"
            ]
        },
        {
            "title": "玉版鮓次陆子元郎中韵",
            "content": [
                "鲟黄不减鲸与鱣，逆风鼓鬣喷腥涎。",
                "渔人不顾浪如山，谈笑坐致扁舟前。",
                "一钩香饵不得去，何用大网相萦缠。",
                "挥刀纷纭脔肉骨，巨口噞喁诚可怜。",
                "珍鮓万瓮不论钱，头颅万里頳行肩。",
                "星朗日参玉版禅，颇厌蔬食供盘筵。",
                "尚书亲作孟宗寄，坐觉匕箸生春妍。",
                "却笑多事张茂先，光怪异说空千年。"
            ]
        },
        {
            "title": "洛社老僧听琴",
            "content": [
                "宴坐萧斋不作劳，谓予何事走蓬蒿。",
                "从容试问今年几，手植黄杨三丈高。"
            ]
        },
        {
            "title": "哭王知几墓",
            "content": [
                "知几少也爽，万事笑谈了。",
                "自谓颇寡合，见我辄倾倒。",
                "百年能几见，一别迹如扫。",
                "父子俱埋璧，乌乎何其早。",
                "向来论文酒，和泪倾宿草。",
                "此意谁复知，寤叹令人老。"
            ]
        },
        {
            "title": "送李伯和吏部提举浙东伯珍寺丞将漕夔门",
            "content": [
                "奕奕君家好弟兄，皇华交映棣华明。",
                "几年并列金闺彦，同日俱持玉节行。",
                "万里往临夔子国，一江先到越王城。",
                "会闻归取青毡旧，都似当年老贰卿。"
            ]
        },
        {
            "title": "题天竺珪老复庵",
            "content": [
                "路从天竺更微南，衲子邀余过复庵。",
                "八法照人瞻睿藻，一峰当户拥晴岚。",
                "奇爻初动玩羲画，万物竝观师老聃。",
                "六用不成均此理，楞严容我为同参。"
            ]
        },
        {
            "title": "送元积弟赴永嘉酒官",
            "content": [
                "我家清白世相传，工部真清更有年。",
                "百口未曾营活计，一生惟喜种心田。",
                "吾方奉母耕绵上，子更移封向酒泉。",
                "兄弟凋零期自勉，只将家训作青毡。"
            ]
        },
        {
            "title": "上史太傅",
            "content": [
                "一坡烟水绿湾环，竹树楼台缥缈间。",
                "但说一丘藏曲折，谁知更有四明山。"
            ]
        },
        {
            "title": "游龙瑞宫",
            "content": [
                "隔山望危石，老面凛如铁。",
                "路回两屏开，见此高嵽嵲。",
                "伟哉名公卿，峩冠会朝列。",
                "又如鼓迅霆，玄云助击烈。",
                "痴阴不作雨，空翠袭冰雪。",
                "野水不知源，绕径几万折。",
                "子长直爱奇，万里探禹穴。",
                "我家甬水东，扁舟轻入越。",
                "窃此半日闲，到处辄清绝。",
                "传闻古洞天，琼台照金阙。",
                "神仙杳难问，一笑山石裂。",
                "相逢客路中，翻手数年别。",
                "胜地更跻攀，莫厌屐齿折。"
            ]
        },
        {
            "title": "送汪庄仲赴江东仓幕强仲荆门签判",
            "content": [
                "蚤岁过秋浦，贪程不入关。",
                "君今参俭幕，时得上齐山。",
                "肤使资关决，贤侯伴宴閒。",
                "好音频寄我，赖此一开颜。"
            ]
        },
        {
            "title": "题少潜兄得闲",
            "content": [
                "亭下水吞空，轻舟处处通。",
                "闲情谁得似，逸兴更何穷。",
                "诗社率相过，醉乡时一中。",
                "我家元不远，只在小桥东。"
            ]
        },
        {
            "title": "送从子渊宰浦江",
            "content": [
                "谁云宦路足岖嶔，送子之官独放心。",
                "廉介有余无矫亢，谦恭已甚自崇深。",
                "安舆何用资三釜，庆问时能抵万金。",
                "公退读书三子侍，县斋松竹已成林。"
            ]
        },
        {
            "title": "即事",
            "content": [
                "十日阴寒雪不成，腊残春近更霜晴。",
                "深山高卧如春暖，绕鬓飞蚊自在鸣。"
            ]
        },
        {
            "title": "次韵四绝·末莉花",
            "content": [
                "江南创见喜孤芳，见说闽花遍海乡。",
                "安得一居香盛处，帐中巧作宝毬妆。"
            ]
        },
        {
            "title": "钱清王千里得王大令保母砖刻为赋长句",
            "content": [
                "书家千载称兰亭，兰亭真迹藏昭陵。",
                "只今定本夸第一，贞观临写镌瑶琼。",
                "黄閍冈下得宝墨，古人烧砖坚於石。",
                "大令亲书保母铭，况是当时晋人刻。",
                "砖虽破裂文多全，妙画远过兰亭镌。",
                "其间曲水悲夫字，駸駸欲度骅骝前。",
                "我家阿连缚虎手，更得退堂方外友。",
                "王君系出三槐家，参坐会文真耐久。",
                "田丁初来献小砚，寻见津津若微溜。",
                "细看背刻晋献之，永和仿佛在旁右。",
                "亟访田家叩所从，始知墓崩随意取。",
                "大砖支床得前段，掀倒浮屠全尾首。",
                "字为十行行十二，百十有七二字漏。",
                "交螭方壶不复见，贞石摧藏松亦朽。",
                "我得此碑喜不寐，摩挲三叹叹未有。",
                "兴宁甲子十四周，更阅三年仍乙丑。",
                "若非洞晓未来数，安知八百余年后。",
                "坡翁应未见此志，金蝉之铭何绝类。",
                "又知文章有暗合，智谋所见略相似。",
                "二王遗踪无所遗，谁知地下此段奇。",
                "三君共为成胜事，至宝呈露端有时。",
                "越山盘屈献与羲，付与耳孙世守之。",
                "烦君更为护幽竁，或恐意如犹有如。"
            ]
        },
        {
            "title": "周路分挽词",
            "content": [
                "台岭论交契，天街惜别离。",
                "飞书能几到，埋璧遽成悲。",
                "旧识归樵句，愁看结局诗。",
                "紫髯无复梦，空有泪交颐。"
            ]
        },
        {
            "title": "顾养直挽词",
            "content": [
                "万顷东湖下，曾门起大家。",
                "子孙昌世业，文字作生涯。",
                "堂后萱犹树，庭中桂欲华。",
                "惜哉时不待，谁忍送悲笳。"
            ]
        },
        {
            "title": "杨州琼花",
            "content": [
                "回忆灵根六十年，秋深恨不见芳鲜。",
                "兹从淮上来千里，非比人间聚八仙。",
                "曾有画图称小异，谅应后土爱孤妍。",
                "或言天杖诚虚语，荣悴中分亦偶然。"
            ]
        },
        {
            "title": "宿育王山涵秋",
            "content": [
                "清秋来此宿涵秋，雨后山泉自在流。",
                "夜暗寒声锵玉佩，灯明清影粲珠旒。",
                "枕流正自怜孙楚，洗耳何须效许由。",
                "我亦暂来专一壑，倚栏耽玩不知休。"
            ]
        },
        {
            "title": "送石应之司户归剡以室迩人远为韵",
            "content": [
                "平生贪贤心，山川恨悠缅。",
                "宁知日相见，怀抱竟不展。",
                "樽酒了无暇，离情果深浅。",
                "室迩犹许疎，况今乃真远。"
            ]
        },
        {
            "title": "何司业挽词",
            "content": [
                "肮脏阳司业，作州如理家。",
                "源流知有自，悃愊信无华。",
                "方喜亨途远，俄惊暮景斜。",
                "伤心倾盖旧，何处望东嘉。"
            ]
        },
        {
            "title": "又次韵",
            "content": [
                "投老归称前进士，时与田夫相汝尔。",
                "渊明赋归何敢望，曼容自免差可拟。",
                "门前爵罗真可设，老圃灌畦聊自比。",
                "恕斋空洞最相亲，笑谈颇觉清无滓。",
                "时时过我共衔杯，望望不来予为企。",
                "丈夫未遇困泥涂，谁识鸾停兼鹄峙。",
                "方期从容结诗社，相与浮湛向闾里。",
                "一朝别我欲远游，欲入桃源深洞里。",
                "为言半隐欲偕行，二子风流真俪美。",
                "向来早有四方志，行尽东南到边鄙。",
                "只今名利遂两忘，争心无复於朝市。",
                "只有哦诗兴未阑，连得新诗照尘几。",
                "调高韵险不易和，白雪阳春惊俚耳。",
                "年登六十鬓未斑，乘兴一行若可喜。",
                "宗盟莫逆素相忘，并辔笑谈无彼此。",
                "湖海豪气尽收敛，以恕名斋几一唯。",
                "匆匆掺祛不得留，卮酒未乾人欲起。",
                "寄声半隐不容言，空有语离书满纸。",
                "归时赓和必盈箱，写尽山川诗作史。",
                "送子才归深闭门，莫问是非并誉毁。",
                "但期远归亦升堂，西湖仍访老知章。"
            ]
        },
        {
            "title": "赵待制挽词",
            "content": [
                "诗近刘宾客，手追欧率更。",
                "双旌古良吏，万卷老书生。",
                "世谛浮云薄，生缘晓梦惊。",
                "吁嗟东向议，何日遂施行。"
            ]
        },
        {
            "title": "青林",
            "content": [
                "郡斋偶休沐，驱车出西城。",
                "依依山水佳，萧萧松柏声。",
                "雪余春意动，新绿生坳泓。",
                "行行到青林，老眼增双明。",
                "主人喜客来，倒屣欣逢迎。",
                "幽居迹甚遐，健笔主寺方。",
                "回首几年别，千里摇心旌。",
                "相见又睽隔，此意犹未平。",
                "不如造斋合，四座酒重倾。",
                "风流陶鼓泽，肮脏阮步兵。",
                "看剑引三尺，论文驱六丁。",
                "绿野秀横槛，山寺傍连甍。",
                "石罅幽泉溢，脚底轻云生。",
                "诗盟添予会，弈道从君争。",
                "哦诗谷禽应，列炬林鸦惊。",
                "清欢未云足，累句忽已成。",
                "环坐粲十眉，举酒酬三英。",
                "满壁洒醉墨，归梦含余清。",
                "我方愧此集，君欲寻前盟。",
                "吏鞅方缚我，秋风为君行。"
            ]
        },
        {
            "title": "送朱季公守封川",
            "content": [
                "桐乡汉有大司农，封守今推陈秀公。",
                "君向邦人著遗爱，近追相业远家风。"
            ]
        },
        {
            "title": "金蹄",
            "content": [
                "金蹄垂耳小韩卢，饰以重鐶驯可呼。",
                "谁击冬青碧阴下，恍然如见击梧图。"
            ]
        },
        {
            "title": "谢潘端叔惠红梅",
            "content": [
                "梅花几种尽相闻，老矣才欣见此君。",
                "相与对花文字饮，绝胜歌舞醉红裙。"
            ]
        },
        {
            "title": "赠宝藏老道源",
            "content": [
                "骨相昂藏涧底松，平生禅窟尽从容。",
                "几年大隐清晖阁，今日来瞻独秀峰。",
                "打破画瓶无罣碍，大开饭店喜迎逢。",
                "今朝且逐征途去，何日重来听晓钟。"
            ]
        },
        {
            "title": "送郑楚客司法之岳阳",
            "content": [
                "先生作赋真八吟，高处独步无古今。",
                "少从三山来四明，一郡士子多青衿。",
                "我尝学事六七载，膏馥沾丐资之深。",
                "窃名文场掌帝制，至今不敢忘指南。",
                "英英二子俱秀爽，遗以一经无籯金。",
                "长公奉母上巴陵，念君远去因论心。",
                "见君诗编笔虽敏，三叹未见朱弦音。",
                "海濒熬波幸解组，未知宦路多岖嶔。",
                "先生赋编更熟读，非止骈俪夸词林。",
                "其中关键妙一世，字字谐协如鸣琴。",
                "谈经况有著述在，持论肯为向与歆。",
                "青箱但能世其业，前蹑隽轨将駸駸。",
                "君家曾无锥可卓，迟次幸此突不黔。",
                "不惟母老身非少，廉介又务循官箴。",
                "量入为出可不谨，斤斤饥食寒有衾。",
                "非求多藏第约己，瓶储纸裹迹可寻。",
                "法曹持平守三尺，平反一笑神所临。",
                "谨毋失己毋失人，同列当和时盍簪。",
                "上官善事免旷职，首上尻高宜致钦。",
                "岳阳楼号天下稀，地坼吴楚连衡郴。",
                "洞庭漫汗天立壁，君山当中出青岑。",
                "向来命名字以楚，宦游直到重湖浔。",
                "登楼谈笑领僚属，风流欣遇贤侯任。",
                "君行应得江山助，新篇寄我毋浮沉。",
                "掺祛欲言不尽意，更取濁酒从君斟。"
            ]
        },
        {
            "title": "送朱叔止守南剑",
            "content": [
                "同盟东下或西征，老我惟知管送迎。",
                "只恐政成登省户，未容归骑向西城。"
            ]
        },
        {
            "title": "梁仲苍挽词",
            "content": [
                "延赏高三让，殊科擅一鸣。",
                "元宝文未极，长吉记先成。",
                "妙语遗膏馥，玄谈悟死生。",
                "行人痛埋璧，父子若为情。"
            ]
        },
        {
            "title": "太令人赵氏挽词",
            "content": [
                "节愍名惊代，浮光孝绝人。",
                "宜生克家子，赖有断机亲。",
                "勉使方张虏，终能不帝秦。",
                "一杯扶上马，孰不为沾巾。"
            ]
        },
        {
            "title": "胡监岳挽词",
            "content": [
                "赋就八叉手，文高三折肱。",
                "青衫双鬓雪，黄卷短檠灯。",
                "梦断采芹水，神凄下马陵。",
                "诸郎追五桂，洗眼看飞腾。"
            ]
        },
        {
            "title": "中秋次从子涔韵",
            "content": [
                "雨余不见日西沈，将谓中秋又作阴。",
                "佳月忽开千里影，骚人满慰一年心。",
                "扫除宿翳风虽动，滓秽太清云尚深。",
                "坐待寒光谁会此，阿咸为我发微吟。"
            ]
        },
        {
            "title": "送朱季公守封川",
            "content": [
                "妙舞清歌有二姝，后堂曾见绣罗襦。",
                "岭南太守风流胜，不用归舟载绿珠。"
            ]
        },
        {
            "title": "正月庚申朔",
            "content": [
                "春来节物一番新，今岁仍逢腊里春。",
                "莫讶连宵清不寐，只缘守岁守庚申。"
            ]
        },
        {
            "title": "旌表门闾安人陈氏挽词",
            "content": [
                "族姓朱陈盛，夫人事愈明。",
                "老姑俱上寿，难弟各清名。",
                "节行辉丹管，门闾照赤城。",
                "宝邻方有托，何忍送铭旌。"
            ]
        },
        {
            "title": "送石应之司户归剡以室迩人远为韵",
            "content": [
                "南明千古秀，庆源久益新。",
                "剡溪照人清，况复屈斯人。",
                "掺祛不容留，椒觞思拜亲。",
                "他年风雪中，扁舟傥知津。"
            ]
        },
        {
            "title": "石南康挽词",
            "content": [
                "挺挺石可转，恂恂衣不胜。",
                "平生忧国志，长夜读书灯。",
                "大易窥三古，中庸进百能。",
                "惜哉天不憗，无复见川增。"
            ]
        },
        {
            "title": "次韵蒋德言游太白玉几两山",
            "content": [
                "賸欲扶筇随意行，要令心迹得双清。",
                "何时同入翠微去，丈室先参老净名。"
            ]
        },
        {
            "title": "张钦州挽词",
            "content": [
                "游宦二毛侵，钦山继郁林。",
                "精神虽满腹，抚字亦劳心。",
                "肤使章交上，雌堂疾遽深。",
                "护丧嗟季子，又复丧清浔。"
            ]
        },
        {
            "title": "安行表兄除华文阁直学士奉祠次韵为贺",
            "content": [
                "屡报银台给事中，忽闻唤渡浙江东。",
                "长安幸免手遮日，圆峤莫嗟船引风。",
                "廪继真祠身暂逸，班联内阁眷方隆。",
                "且归同伴适斋老，便看锋车召此翁。"
            ]
        },
        {
            "title": "送卫清叔著作提举淮东",
            "content": [
                "虎榜先登到凤池，前良多以十年期。",
                "虽知勇退急流去，壮岁功名会及时。"
            ]
        },
        {
            "title": "陈崇道挽词",
            "content": [
                "学造龟山蕴，诗传汝水余。",
                "于公足阴德，陶令竟闲居。",
                "白业追莲社，丹经授寝虚。",
                "平生了无恨，善类勿欷歔。"
            ]
        },
        {
            "title": "令人王氏挽词",
            "content": [
                "嫁早仍知孝，夫贤自不贫。",
                "事姑如事母，忧物胜忧身。",
                "凤诰恩荣渥，鸠桑德意均。",
                "孺哀声不绝，泪柏不成春。"
            ]
        },
        {
            "title": "恭人强氏挽词",
            "content": [
                "祠部源流远，来嫔曲阜孙。",
                "事夫终妇道，训子大吾门。",
                "颁诰恩光渥，升堂笑语温。",
                "相期送丹旐，马鬣近周原。"
            ]
        },
        {
            "title": "送张定叟尚书镇襄阳",
            "content": [
                "公家忠献公，勋名照穹壤。",
                "南轩传圣学，后进斗山仰。",
                "尚书天分高，百间真朗朗。",
                "日坐四益堂，濡染助涵养。",
                "小出辄惊世，发誉自英簜。",
                "两朝倚才刃，三接承睿奖。",
                "堂堂尹京手，风采汉张敞。",
                "九街寝桴鼓，终朝清讼缿。",
                "汙流化清沟，闹市锄巨驵。",
                "铃斋昼无人，士友厚吾浣。",
                "政成化自行，谈笑挥浩穰。",
                "皇家重阃寄，拊髀劳注想。",
                "颇牧起禁中，帝曰汝其往。",
                "人多惜公去，地位切台两。",
                "惟公不择地，引义犹慨慷。",
                "隃度更周询，千里若寻丈。",
                "再拜受临遣，因得进忠谠。",
                "边臣固多事，备御当素讲。",
                "要须久其任，百弊随划磢。",
                "愿假臣岁月，表里如指掌。",
                "人材固不乏，第一戒欺罔。",
                "朴拙胜巧心，好佞宁木强。",
                "愿求忠信士，枉直谨诛赏。",
                "更须宽辔策，奏请应如响。",
                "上问卿何先，安静最为上。",
                "上忧襄汉间，平楚欠遮障。",
                "公因论形势，衮衮到逊抗。",
                "是时晋在洛，武昌势相向。",
                "是为必争地，南北谨堤防。",
                "今虽居上游，事与古殊状。",
                "狂虏纵欲来，无处可传饷。",
                "况今三垂静，皇灵方远畅。",
                "与蜀相掎角，国势自增壮。",
                "尚期效尺寸，才疎意非广。",
                "忠肝气凛凛，秋旻足排荡。",
                "上喜忧顾宽，趣行开玉帐。",
                "捐金示优宠，谕赐烦上相。",
                "惟公最得士，离别俱惘惘。",
                "荐绅纷祖饯，直欲倾家酿。",
                "赋诗写胸臆，一一成技痒。",
                "家声与国事，负荷有余量。",
                "边头十万兵，公临如挟纩。",
                "吾闻胡运穷，君酋欲争长。",
                "不戢将自焚，前辙有狂炀。",
                "当为不可胜，有和谨毋倡。",
                "千载羊叔子，制敌恢天网。",
                "行将友斯人，山川固无恙。",
                "备成抚机动，应烦护诸将。",
                "功高归未晚，会见登弼亮。",
                "他时名父子，继踵凌烟像。"
            ]
        },
        {
            "title": "石时亨饱山阁",
            "content": [
                "层层得好山，是处足饱看。",
                "君真乐山者，心地尤平宽。",
                "生长山水县，惯见青巑岏。",
                "筑室欲饫赏，凭虚著危栏。",
                "天亦遂君意，俾君老其间。",
                "场屋早得名，晚始就一官。",
                "官又不得进，甘心乐瓢箪。",
                "官少家食多，知更几暑寒。",
                "朝见山岚高，暮喜山云还。",
                "山气日夕佳，秀色几可餐。",
                "晴雨各变态，雪月更万端。",
                "于山真属餍，清明流肺肝。",
                "膏粱与刍豢，与世殊鹹酸。",
                "久矣谢世纷，屏息专内观。",
                "鬓无一茎白，八十颜如丹。",
                "所得不既多，愈饱天不悭。",
                "此阁本不华，何处无此山。",
                "苟为名利驱，人境无相关。",
                "吾乡山苦远，可望不可攀。",
                "东楼快登眺，耸翠罗烟鬟。",
                "年来勇欲归，匏系未许閒。",
                "君索饱山诗，南明恍在前。",
                "十年两访君，共醉苜蓿盘。",
                "向时多名流，与君平生欢。",
                "只今几人在，一见良独难。",
                "叔度镇金陵，道衡处瀛壖。",
                "旧游如晨星，相望可长叹。",
                "归梦绕故丘，非晚再挂冠。",
                "何当泛剡谿，往从子于盘。"
            ]
        },
        {
            "title": "袁通判挽词",
            "content": [
                "盛德不容赞，多言可柰何。",
                "大圭元不琢，古井竟无波。",
                "前辈苦凋谢，后生谁琢磨。",
                "同庚适斋老，托体共山阿。"
            ]
        },
        {
            "title": "兰亭别丁杲卿",
            "content": [
                "山阴岩壑妙人寰，十载扁舟空往还。",
                "赞府端能慰牢落，连朝相与上孱颜。",
                "龙盘凤翥无奇画，霞蔚云蒸有旧山。",
                "吊古凄凉更离别，满怀秋思别眉间。"
            ]
        },
        {
            "title": "仲舅敷文阁学士汪公挽词",
            "content": [
                "籍甚牢之舅，难追宅相风。",
                "惟公能爱我，独我最知公。",
                "潭府书无继，西州事已空。",
                "形容尽心力，庶或慰幽宫。"
            ]
        },
        {
            "title": "清高阁观雪次韵",
            "content": [
                "冲雪上层阁，真成清且高。",
                "主人风节峻，坐客笑谈豪。",
                "泛剡访安道，赋梅思水曹。",
                "好因窗映夜，痛饮读离骚。"
            ]
        },
        {
            "title": "送叔韶弟宰华亭",
            "content": [
                "试邑云间事最多，直将心力细礲磨。",
                "固知三泖五茸胜，其柰千疮百孔何。",
                "敏手未须施霹雳，疲民正欲听弦歌。",
                "规橅稳作三年计，徐上青云鬓未皤。"
            ]
        },
        {
            "title": "送从子沆宰郧乡",
            "content": [
                "小阮幼种爱，长乃遭百罹。",
                "风木既深痛，棣华更缠悲。",
                "所赖有吾子，独立守家规。",
                "上有门户托，傍有孤与嫠。",
                "忽为麏国行，泝江秋为期。",
                "冬涝与夏涨，汉水足险巇。",
                "掺祛送子去，风帆不可羁。",
                "城中楮为币，邑下尤可知。",
                "定知公事少，不必事作为。",
                "用智正恶凿，大道本自夷。",
                "家无壮子弟，宗族各天涯。",
                "幸有知己人，方且把一麾。",
                "四海皆兄弟，官寮善待之。",
                "眠食谨调摄，家务须自持。",
                "俸薄用宜啬，无使实漏卮。",
                "此别动深念，毋忘故乡思。",
                "一书抵万金，时寄宾鸿归。"
            ]
        },
        {
            "title": "喜雨次韵併呈郡守吴居父",
            "content": [
                "洗印日无几，载芟春已祈。",
                "龙神来鄮岭，香炷爇流眉。",
                "自笑受廛许，堪为学稼迟。",
                "洋洋添野水，已足乐吾饥。"
            ]
        },
        {
            "title": "题汪季路尚书所藏米元晖湖山瑞雪图",
            "content": [
                "笔力谁能似虎儿，思陵亲为御珍题。",
                "小臣不识湖山好，但欲扁舟泛剡谿。"
            ]
        },
        {
            "title": "方运使挽词",
            "content": [
                "圣主一见决，孤忠自致身。",
                "筹边满躯胆，处事掇皮真。",
                "气直老弥壮，言高用未伸。",
                "留屯十二事，公论付淮民。"
            ]
        },
        {
            "title": "叶处士画貂蝉喜神见惠",
            "content": [
                "重烦妙手费丹铅，貌出衰容信宛然。",
                "君看头颅已如许，岂堪头上著貂蝉。"
            ]
        },
        {
            "title": "谢潘端叔惠红梅",
            "content": [
                "为君手种向南堂，误认昌州移海棠。",
                "元是玉妃生酒晕，帐中仍带返魂香。"
            ]
        },
        {
            "title": "樊运使挽词",
            "content": [
                "樊侯勋德佐中兴，百世儿孙尚典刑。",
                "阖境民苏御史雨，列城人仰使君星。",
                "宪台严冷独峩豸，道院清闲谁掣铃。",
                "谣颂洋洋在人耳，不须乐石更刊铭。"
            ]
        },
        {
            "title": "南山广莫轩",
            "content": [
                "广莫乘风隘九州，乱山无数点平畴。",
                "一千里外在吾目，三十年来无此游。",
                "地下天高俱历历，鸢飞鱼跃两悠悠。",
                "昌黎费尽南山句，旷望还能似此不。"
            ]
        },
        {
            "title": "观文殿学士陈公挽词",
            "content": [
                "几见衣冠伟，终闻羽翼成。",
                "先皇崇旧学，大政任名卿。",
                "神器亲传授，崇朝再太平。",
                "功成身自退，宠利不豪轻。"
            ]
        },
        {
            "title": "朱坡史居士挽词",
            "content": [
                "岩邑富人物，才惟史氏多。",
                "流传有丹桂，遗逸叹朱坡。",
                "学饱终难售，诗成只自哦。",
                "空余著书在，令子挹余波。"
            ]
        },
        {
            "title": "娄彦发参政寿诗",
            "content": [
                "青宫册宝盛朝章，玉佩珠旒照日光。",
                "储寀久资三善得，生朝相去半旬强。",
                "五千余卷学尤富，一百省年身更康。",
                "都省先曾同举酒，贡闱最喜又传觞。",
                "易逢皓齿令歌曲，难值严更听惊场。",
                "庆事鼎来真可卜，祝公黄发相虞唐。"
            ]
        },
        {
            "title": "习马长杨诗",
            "content": [
                "强汉承平后，兢兢武不忘。",
                "整师临五柞，习马向长杨。",
                "冀野来骐骥，天闲出驌驦。",
                "骧腾射熊馆，驰骤华山阳。",
                "辇路千蹄稳，瑶池八骏良。",
                "上方勤阅武，愿赋翰林章。"
            ]
        },
        {
            "title": "彭宜义挽词",
            "content": [
                "籍甚清湘守，修名所在闻。",
                "宦途资畏友，家训仰严君。",
                "归路飞丹旐，长空惨白云。",
                "生刍不成奠，挥涕想江濆。"
            ]
        },
        {
            "title": "竹",
            "content": [
                "蛰宫惊起两龙角，蛟室未呈双水犀。",
                "同本君为分鲁卫，清风应不愧夷齐。"
            ]
        },
        {
            "title": "宿仙居民家",
            "content": [
                "投暝人家欲睡时，雨声不断水平池。",
                "回头已过三江渡，醉看车中总不知。"
            ]
        },
        {
            "title": "送朱季公倅严陵",
            "content": [
                "朱家族裔甲龙舒，循吏清名史特书。",
                "止为啬夫恩所部，至今庙食盛乡闾。",
                "舍人曾赋严公濑，季子方题仲举舆。",
                "但向棠阴增蔽芾，桐乡今却在桐庐。"
            ]
        },
        {
            "title": "蒋慈谿挽词",
            "content": [
                "伊昔丹丘去，相逢意气倾。",
                "楼前巾子秀，山下育泉清。",
                "敬梓情逾厚，交梨论益明。",
                "凄凉千古意，潮落又潮生。"
            ]
        },
        {
            "title": "昼寝正酣以二十韵诗来亟为次韵",
            "content": [
                "老氏正求知我希，吾今老矣更何之。",
                "极知仕宦皆由命，纵有功名已过时。",
                "览镜形容宁复我，还乡交友定从谁。",
                "慈亲多幸方难老，家舅尤欣未觉衰。",
                "教诲至今仍似旧，襟期暗合自相知。",
                "新诗必使篇篇和，胜地还容处处随。",
                "昼永剧谈俱喜听，夜深清坐更忘疲。",
                "素钦行己初无玷，愿学持心不自欺。",
                "紫橐清班叨预列，黄金横带忝同垂。",
                "六旬顾我犹加懒，八秩如公尚自持。",
                "但仰三尊知共庆，孰云十拗敢轻嗤。",
                "无情到此方为达，省病从它不用治。",
                "世事只将同蝶梦，人生几得见鸡皮。",
                "观书自适非求解，杖策徐行莫厌迟。",
                "俭素何妨贫胜富，优游真是乐忘饥。",
                "虽然调乐无千指，尽喜当歌有十眉。",
                "报谒要须亲自到，赴筵直以散为期。",
                "醉翁雅意非谋醉，棋社清欢岂为棋。",
                "白发只宜甘散诞，红尘任彼自奔驰。",
                "安舆来往长陪侍，此意终身誓不移。"
            ]
        },
        {
            "title": "送汪庄仲赴江东仓幕强仲荆门签判",
            "content": [
                "外氏蒙恩厚，文昌独我知。",
                "居慙酷似舅，喜有宁馨儿。",
                "遇事行方便，褆身谨护持。",
                "公余定多暇，黄卷有余师。"
            ]
        },
        {
            "title": "蕉庵清坐",
            "content": [
                "薄晚归来烟已苍，蛮蕉一叶障斜阳。",
                "不须久住潭潭府，始觉山林兴味长。"
            ]
        },
        {
            "title": "宿登山",
            "content": [
                "竹舆来访小梅山，山在空濛紫翠间。",
                "岚雾满林朝漠漠，溪声和雨夜潺潺。",
                "峰头丹井随潮信，松下禅房旧祖关。",
                "谁是无生谁不死，晨钟未响梦先还。"
            ]
        },
        {
            "title": "赠范纬文秀才",
            "content": [
                "中兴道士以牛鸣，淡墨百果尤著声。",
                "妙入神品仍有灵，我不识之钦其名。",
                "曾得乌犍两横轴，又有石榴才一幅。",
                "武昌使君旧寄诗，末言秀才乃其族。",
                "忽有纬文来款门，自言真是当家孙。",
                "口诵罗诗若翻水，他诗历历俱能言。",
                "一见前画叹真迹，愿得生绡奋吾笔。",
                "为作来禽对石榴，一扫横枝生意出。",
                "我诗不工人已陈，有诗岂复能动人。",
                "为君一写史君语，更求知己如罗君。"
            ]
        },
        {
            "title": "俞通判挽词",
            "content": [
                "象邑推三后，灵光赖此贤。",
                "老成俄已矣，远迩为潸然。",
                "孝敬心何极，公平录尚传。",
                "佳城隔风浪，忍赋薤歌篇。"
            ]
        },
        {
            "title": "次许深甫寄陈颐刚韵",
            "content": [
                "博物曾经辨实沈，论兵更觉用功深。",
                "九阍未进六奇计，万卷空催一寸心。",
                "流水高山谁复会，寒松春柳解相寻。",
                "如君岂是长贫者，作计无令岁月侵。"
            ]
        },
        {
            "title": "真离会次韵",
            "content": [
                "喜奉潘舆得退身，乌衣相会总情亲。",
                "樽前正好醉千日，林下何妨见两人。",
                "闲暇止应开口笑，谈谐尤称掇皮真。",
                "夜归更作惊人语，舅氏从来笔有神。"
            ]
        },
        {
            "title": "菁江迓客",
            "content": [
                "菁江十里路逶迟，两岸平畴接翠微。",
                "赢得闲中乘画舫，随潮西上趁潮归。"
            ]
        },
        {
            "title": "吕崇德挽词",
            "content": [
                "回首情亲处，相过濑水阳。",
                "十年能几见，一疾痛云亡。",
                "县郭山空秀，家园橘自霜。",
                "主人今已矣，鸥鹭亦凄凉。"
            ]
        },
        {
            "title": "方兴化挽词",
            "content": [
                "雁塔深论契，鵷班试著行。",
                "参亡闻易箦，越吊后除丧。",
                "支郡难留邓，佳城久梦方。",
                "吁嗟德浮位，回施与诸郎。"
            ]
        },
        {
            "title": "端明殿学士汪公挽词",
            "content": [
                "道学不尽诗，功名只绪余。",
                "立朝惟正色，荐士有遗书。",
                "百赎嗟无及，九京谁与居。",
                "莫酬推毂意，衰涕湿巾裾。"
            ]
        },
        {
            "title": "赠徐松",
            "content": [
                "我为浮名媿引年，老余八十尚飘然。",
                "不如合却谈天口，归向白云深处眠。"
            ]
        },
        {
            "title": "富览亭",
            "content": [
                "城郭占佳胜，眼高贞白鼍。",
                "霜天开浩荡，云屋涌嵯峨。",
                "四面山总好，东窗江最多。",
                "脚跟盘巨石，吞吐任风波。"
            ]
        },
        {
            "title": "刘吏部挽词",
            "content": [
                "谁扰奚山众，焚林兽已穷。",
                "徙薪能远虑，下濑得深攻。",
                "南峤肩随息，中朝论愈公。",
                "但知分谤喜，宁肯自论功。"
            ]
        },
        {
            "title": "寄题吴汉英玩芳亭",
            "content": [
                "吴侯奕奕天分高，历记万卷无差毫。",
                "青云垂上忽归去，年来益收湖海豪。",
                "志同三闾时则异，玩此芳物亭之臯。",
                "视彼憔悴亦何苦，鼻间栩栩忘郁陶。",
                "诗文满轴寄海峤，灵均细论无乃劳。",
                "与君齐年况同袍，只今衡门没蓬蒿。",
                "有芳可玩便自适，草间野卉时一遭。",
                "蓠芷辛夷兰杜若，未暇一一追离骚。"
            ]
        },
        {
            "title": "陆郎中挽词",
            "content": [
                "从弟忝东床，相从二十霜。",
                "人琴一何苦，冰玉两俱伤。",
                "别久成今昔，归来失老苍。",
                "稽阴终反葬，西望倍凄凉。"
            ]
        },
        {
            "title": "送伯中弟尉新喻",
            "content": [
                "伯父盛德人，伯中实暮子。",
                "不惟能象贤，气貌亦相似。",
                "幼日读父书，结字得皮髓。",
                "粹然金玉姿，少日期千里。",
                "宁知游上庠，蹉跎困名第。",
                "晚始著青衫，酸寒就一尉。",
                "欻然报瓜时，往戍真乐事。",
                "自惟群从希，惜别不能已。",
                "中年重离别，况我衰如此。",
                "亲故例作恶，况复於吾弟。",
                "兹行岂得休，雅怀聊漫仕。",
                "勿惮三年留，江南富山水。",
                "尉曹官虽卑，去民最密迩。",
                "一日斯必葺，职务毋少弛。",
                "善保金石躯，离觞且同醉。",
                "归来毕婚嫁，相从期暮齿。",
                "教子以义方，忍贫授经史。",
                "素业俱有传，见进未见止。",
                "大儿方决科，如摘颔髭耳。",
                "子尚徐其驱，中途听捷喜。"
            ]
        },
        {
            "title": "宿佛日山",
            "content": [
                "平生临平山，知诵藕花句。",
                "轻帆几来往，山色澹如故。",
                "宁知千万峰，中间著佳趣。",
                "萧萧苍髯翁，为指花城路。",
                "我来春正浓，天寒日将暮。",
                "云深钟呗鸣，自喜得胜贝。",
                "缅怀玉局仙，老笔扫朝雾。",
                "玉槊俨相持，珠旒竟何所。",
                "惟余渥洼水，苍龙角牙露。",
                "人间翻覆手，烈日变烟雨。",
                "俗子眩炎凉，三四错赋芋。",
                "道人笑视之，万化随所遇。",
                "深坐十笏地，一息了千虑。",
                "个中谁得知，幽鸟背人去。"
            ]
        },
        {
            "title": "陆参议挽词",
            "content": [
                "中外衣冠盛，流传识后凋。",
                "声名三语掾，身世半僧寮。",
                "宝晋书尤逸，坡仙隐可招。",
                "梅溪残月堕，芜没旧风标。"
            ]
        },
        {
            "title": "李抚州挽词",
            "content": [
                "与物初无忤，台评反谓倾。",
                "麾符成漫仕，林壑寄平生。",
                "跪履嗟何晚，挥犀空复情。",
                "天台隔风浪，无地拜佳城。"
            ]
        },
        {
            "title": "题壁老笑庵",
            "content": [
                "笑甚底，笑甚底，",
                "若要笑时笑杀你。说梦梦中，",
                "洗泥泥里。头上安头，",
                "以水济水。个个一般，",
                "滔滔皆是。我也要笑来，",
                "终不欲开唇露齿。"
            ]
        },
        {
            "title": "太孺人蒋氏挽词",
            "content": [
                "之死靡他志，天乎不谅人。",
                "嫠孤蓬在首，艰苦棘成薪。",
                "晚福容千指，心空灭六尘。",
                "平生贞烈意，终作坐忘身。"
            ]
        },
        {
            "title": "张工部挽词",
            "content": [
                "壮岁登郎省，旌麾历五州。",
                "仁声号循吏，治行最诸侯。",
                "忧国言多切，筹边虑更周。",
                "积薪无恨望，终老得夷犹。"
            ]
        },
        {
            "title": "吕崇德挽词",
            "content": [
                "剸剧推才刃，临机妙斲轮。",
                "传家得清白，满腹是精神。",
                "未上金闺籍，空留花县春。",
                "善人阳报在，兰玉正诜诜。"
            ]
        },
        {
            "title": "百四从妹挽词",
            "content": [
                "姊妹二十四，凋零余二人。",
                "他乡忽传讣，老子倍伤神。",
                "已叹嫠居久，何堪逆境频。",
                "佳城千里外，西望泪沾巾。"
            ]
        },
        {
            "title": "次韵蒋德言游太白玉几两山",
            "content": [
                "落花影里步春阑，飞鸟翩翩相与还。",
                "若得把茅成小隐，等閒来往两山间。"
            ]
        },
        {
            "title": "孺人陈氏挽词",
            "content": [
                "教子推陶母，相望百代前。",
                "诗书经口授，名节诵家传。",
                "艺苑高鸿笔，忠言彻细毡。",
                "源流知有自，何止父兄贤。"
            ]
        },
        {
            "title": "三日不得过都泗堰",
            "content": [
                "南朝何公栖禹穴，嘉遁悠然志高洁。",
                "一朝送人都泗埭，归叹此途於此绝。",
                "我亦何为走尘埃，数年不记几往来。",
                "船横三日不得度，愧想高风安在哉。"
            ]
        },
        {
            "title": "即事",
            "content": [
                "睡重不知晓，山高意得秋。",
                "风来已落叶，潦去忽中洲。",
                "幽閴素所愿，登临尽自由。",
                "濒溪千万壑，何日上扁舟。"
            ]
        },
        {
            "title": "陈夫人挽词",
            "content": [
                "雅有幽閒操，来嫔清白家。",
                "相夫全礼敬，见子致清华。",
                "方享乘轩乐，俄兴陟屺嗟。",
                "谁将彤史纪，大笔为雄夸。"
            ]
        },
        {
            "title": "送淳尉海陵併寄示潚",
            "content": [
                "处己幸寡过，居官勿愿余。",
                "动成经岁别，賸寄几行书。",
                "公退仍多学，心清任索居。",
                "但知行所职，通塞听何如。"
            ]
        },
        {
            "title": "腊月二十五日大人生朝",
            "content": [
                "去年沙岸倚归舟，今日驱车古涿州。",
                "彩服难陪莱子戏，巴词应付雪儿讴。",
                "客途行及五千里，寿宴须开十二楼。",
                "南望飞云天样远，太行山外久凝眸。"
            ]
        },
        {
            "title": "送秦仲防通判",
            "content": [
                "题舆再到海东涯，嗜学深於入幕时。",
                "一字未通终不置，五行俱下尚嫌迟。",
                "情亲端有卜邻意，别后空劳望月思。",
                "老我无因可重见，祝君来此拥旌麾。"
            ]
        },
        {
            "title": "天竺祷晴",
            "content": [
                "早奉天香祷白衣，迟明宿雾故凄迷。",
                "忽惊红日穿林薄，无数碧山明涧溪。",
                "上竺寺连中竺寺，苏公堤映白公堤。",
                "湖光一碧几千顷，賸捲荷香送马蹄。"
            ]
        },
        {
            "title": "送郑惠叔尚书守建宁",
            "content": [
                "十五年前送别诗，道山持节向江西。",
                "今年又见送公别，大天拥麾镇闽越。",
                "向来惜别固已深，今日掺祛尤动心。",
                "尚书自是第一人，气义相许披胸襟。",
                "南宫五表平明入，列辟传闻俱耸立。",
                "寿皇圣孝冠百王，三复高文天为泣。",
                "擢处螭坳宠数新，果然百日掌丝纶。",
                "拭圭修聘称应变，握节不挠威殊邻。",
                "直上银台尤振职，李藩气概时批敕。",
                "嗣皇锐意新百度，笔端真有回天力。",
                "星辰听履冠文昌，急流勇退惊朝行。",
                "望之正欲试冯翊，长孺宁肯薄淮阳。",
                "孤拙自怜销壮志，三入修门空负愧。",
                "荐人不进终不已，独赖当时言有味。",
                "公在犹叹一居州，公去无人为王留。",
                "公乎行归佐天子，肯作管晏卑微休。"
            ]
        },
        {
            "title": "红梅",
            "content": [
                "南枝零落北枝残，失喜新蕤苦耐寒。",
                "莫道北人浑不识，南人几作杏花看。"
            ]
        },
        {
            "title": "夫人携家泛湖",
            "content": [
                "三分春色二分休，始见鱼轩泛彩舟。",
                "诸子侍行欢尽日，一翁独坐淡於秋。",
                "满斟美酒应同醉，是处名园为少留。",
                "阴霭在前雷雨后，特晴此日称君游。"
            ]
        },
        {
            "title": "徐少卿挽词",
            "content": [
                "圣主一言寤，长淮千耦耕。",
                "山川皆在目，草木尚知名。",
                "盍被腰金宠，徒为揽辔行。",
                "诸郎袭余庆，定自不慙卿。"
            ]
        },
        {
            "title": "戏和淳诗卷",
            "content": [
                "澄江如练净，新月似镰磨。",
                "老柳飘轻絮，良苗颭细波。",
                "歌声追古郢，诗价怯新罗。",
                "到处还成醉，芳醪旨且多。"
            ]
        },
        {
            "title": "过苍岭",
            "content": [
                "黄云满坞沙田稻，白雪漫山荠菜花。",
                "路人缙云频借问，碧香酒好是谁家。"
            ]
        },
        {
            "title": "鹿伯可郎中园池杂咏·桂堂",
            "content": [
                "芳树丛生庭砌间，高枝更许后来攀。",
                "主人勿恋山中桂，招隐还应看小山。"
            ]
        },
        {
            "title": "送潚宰富阳",
            "content": [
                "富春富山水，地胜雄三吴。",
                "壮哉十万户，畿邑拱行都。",
                "大江横吾前，上下万贾趋。",
                "吾子丞剡川，摄事奸已鉏。",
                "试县力愈难，勉旃立规橅。",
                "治县古有谱，近颇多著书。",
                "槹閒爱汝厚，诲语皆良图。",
                "老我不惜别，所望安官居。",
                "汝亦颇练事，正恐才尚疎。",
                "我以热肺肠，有求应所须。",
                "遇事费二思，一跌真不虞。",
                "虽当纵心年，兢兢矩不踰。",
                "况汝年方壮，勿恃才有余。",
                "据轮始窥井，任诞宁失拘。",
                "三年待汝归，二亲真倚闾。"
            ]
        },
        {
            "title": "送元卫弟赴长亭盐场",
            "content": [
                "阿连生而秀，二亲所甚爱。",
                "仲兄勤拊养，遇事辄如诲。",
                "干蛊静而办，胸次无卑隘。",
                "今焉职牢盆，官宇临渤澥。",
                "毋谓官为小，要使所居大。",
                "毋言才可了，检身到纤介。",
                "我家门户重，衣冠绵数代。",
                "当以诚心求，子视勿自懈。",
                "亭民亦良民，孰谓俱无赖。",
                "官吏既扰之，兼并责逋债。",
                "熬波亦良苦，乐岁色犹菜。",
                "输盐不得钱，何以禁私卖。",
                "所在积蠹久，良法浸多坏。",
                "吾闻不无术，更当审利害。",
                "熟视不为谋，空餐愧难盖。",
                "不应行一切，遽使绝称贷。",
                "富者能寡取，倍息久仍在。",
                "贫者庶少宽，公私可缓带。",
                "母年登九十，家居幸康泰。",
                "其家不从政，礼经有深戒。",
                "幸子去不远，时时可归拜。",
                "小别不足惜，轻舟送前迈。"
            ]
        },
        {
            "title": "送春",
            "content": [
                "飞花一片减风光，不待红稀意已伤。",
                "今岁余春能几许，浮生此日更须忙。",
                "陇头有雨麦初秀，林下无人兰自芳。",
                "夜倚疎棂诵佳句，好风如水月如霜。"
            ]
        },
        {
            "title": "送朱季公守封川",
            "content": [
                "吾乡棋社寖凋零，赖有朱家好弟兄。",
                "举酒看看故人少，阳关莫唱断肠声。"
            ]
        },
        {
            "title": "宁海骆君挽词",
            "content": [
                "古易人皆学，惟君志益坚。",
                "研朱滴秋露，读简断韦编。",
                "空谷甘无用，佳儿尚有传。",
                "清风谁得似，竹满卧床前。"
            ]
        },
        {
            "title": "又次郑性之悬尉韵",
            "content": [
                "槁项疲农病夏畦，喜闻烟雨四天垂。",
                "旋寻秔稻供糜粥，惊见新香玉满匙。"
            ]
        },
        {
            "title": "寄叔韶弟",
            "content": [
                "阿连试邑有成规，谁谓云间不可为。",
                "能使镬汤偏衮处，直如官府太平时。",
                "容容非欲后多福，赫赫何如去见思。",
                "子路当年曾请益，更须无倦以终之。"
            ]
        },
        {
            "title": "题施武子所藏老融二牛图",
            "content": [
                "佳哉淡墨扫人牛，一笛横风各自由。",
                "平日深知焉用稼，如今但欲老西畴。"
            ]
        },
        {
            "title": "湖亭观竞渡",
            "content": [
                "涵虚歌舞拥邦君，两两龙舟来往频。",
                "闰月风光三月景，二分烟水八分人。",
                "锦标赢得千人笑，画鼓敲残一半春。",
                "薄暮游船分散去，尚余箫鼓绕湖滨。"
            ]
        },
        {
            "title": "送倪正父尚书守南徐",
            "content": [
                "满腔忠膜与嘉谟，空洞它无一物余。",
                "有语莫非忧国志，欲行犹上荐贤书。",
                "已欣勇退成清节，更喜高眠即故庐。",
                "郎庙须公经济手，不应敛惠向南徐。"
            ]
        },
        {
            "title": "卢甥申之自吴门寄颜乐间画笺",
            "content": [
                "年来吴门笺，色泽胜西蜀。",
                "春膏最宜书，叶叶莹栗玉。",
                "贤甥更好奇，惠我小画幅。",
                "开缄粲殷红，展玩光溢目。",
                "巧随砑光花，傅色湿丹绿。",
                "桃杏春共妩，兰桂秋始肃。",
                "赵昌工折枝，露华清可掬。",
                "妙手真似之，臧去不忍触。",
                "苟非欧虞辈，谁敢当简牍。",
                "又闻乐间君，古篆颇绝俗。",
                "併求数纸书，寄我慰幽独。"
            ]
        },
        {
            "title": "次韵十诗·喜闲",
            "content": [
                "杜陵郑老共襟期，门外红尘弗与知。",
                "近日颇荒攻愧课，多时不见适斋诗。",
                "竹深荷净相留处，月白风清偶会时。",
                "地僻衣裳俱自懒，黄冠野服澹相宜。"
            ]
        },
        {
            "title": "谢潘端叔惠红梅",
            "content": [
                "岁晚红英绕冻柯，玉人无那醉颜酡。",
                "广平赋就如逢妆，铁石心肠可柰何。"
            ]
        },
        {
            "title": "约诸公再游龙湫",
            "content": [
                "昨暮与君上龙湫，天久不雨无湍流。",
                "啸呼拊掌唤不应，怅望颇亦令人愁。",
                "夜来雷鼓惊龙起，溪声已觉乱人耳。",
                "莫辞重访尊者居，坐看倒翻三峡水。"
            ]
        },
        {
            "title": "水涨乘小舟",
            "content": [
                "一番冻雨洗郊丘，冷逼征衫四月秋。",
                "只喜青山泻悬瀑，不知黄潦涨平畴。",
                "登途已厌频舆轿，得意何妨且榜舟。",
                "处顺安贫聊自适，未应坎止愧乘流。"
            ]
        },
        {
            "title": "题龙眠画西域圣僧",
            "content": [
                "放两不借叠双足，自在在心机在目。",
                "默然深入不二门，不知师唱谁家曲。"
            ]
        },
        {
            "title": "杨花",
            "content": [
                "柳绵无数糁枝头，日暖随风扑画楼。",
                "万象可观惟有雪，喜看清昼满空游。"
            ]
        },
        {
            "title": "夜携家登南渡桥",
            "content": [
                "几过长桥下，清宵得意行。",
                "风高江水急，月上海潮生。",
                "空迥寒逾峭，更深境过清。",
                "扁舟难久驻，转柂问归程。"
            ]
        },
        {
            "title": "送林子方吏部将漕江东",
            "content": [
                "光尧三纪焕文章，宝阁岧嶤谨秘藏。",
                "寓直到君才第四，皇华礼乐远增光。"
            ]
        },
        {
            "title": "王检正挽词",
            "content": [
                "到处称循吏，星轺复郡侯。",
                "威名致降虏，恩信感亡牛。",
                "省闼主公议，祠庭寻旧游。",
                "善人天不憗，愁绝岘湖秋。"
            ]
        },
        {
            "title": "即事",
            "content": [
                "芸芸物态见天机，静里工夫得细微。",
                "阶下秋红千万点，游蜂一一採香归。"
            ]
        },
        {
            "title": "次韵蒋德要三径",
            "content": [
                "居山或称囚，得闲乃赋谪。",
                "我方乐静退，来作三径客。",
                "西山致朝爽，膏肓在泉石。",
                "况当秋空净，万里看一碧。"
            ]
        },
        {
            "title": "送袁和叔尉江阴",
            "content": [
                "澄江少日曾经行，高城傍有长江横。",
                "君山特立江之汀，下瞰淮甸一掌平。",
                "申港引潮深无声，万顷灌注滋农耕。",
                "战国今几二千龄，黄歇此地犹垂名。",
                "旧以邑属南兰陵，疲於奔命吏失宁。",
                "今焉裂地为专城，独当一面行双旌。",
                "井市虽小民厚生，四十万缗输赋征。",
                "舶商辐凑众货赢，牒诉简省官曹清。",
                "一邑负郭相依凭，守宰同僚齐弟兄。",
                "脉络贯通易尽情，慰职无卑近编氓。",
                "坐阅是否真权衡，傍郡孔道困将迎。",
                "我乃静趣如郊坰，安舆并行人子荣。",
                "况有海错供庖烹，河肫鲥鮆鲜不腥。",
                "车螯蛤蟹均藜羹，夫君传家有典刑。",
                "父子知己人一经，诗书满门不慙卿。",
                "岂羡汉士黄金籯，荐口久已彻帝京。",
                "九万自此开鹏程，平生寒窗照短檠。",
                "兴亡千古无遁形，妙年射策当彤庭。",
                "归领后生为主盟，友朋讲习诚专精。",
                "世故多端须饱更，京口直下连沧溟。",
                "官府阔稀行旅惊，边头久无夕烽青。",
                "要在弹压潢池兵，簿书期会勤经营。",
                "人物酬应审重轻，一言行之可终身。",
                "谨毋失己毋失人，赠人以言岂吾能。",
                "颇尝於此三折肱，举以送君君试听。"
            ]
        },
        {
            "title": "戏和三绝·脱索",
            "content": [
                "缠缚千遭趁酒巡，环观巧手竞称神。",
                "莫言名利如韁锁，猛烈抽身亦在人。"
            ]
        },
        {
            "title": "送倪正父尚书守南徐",
            "content": [
                "几回去国向吴兴，出处虽高事不平。",
                "兹以优恩临北固，不妨禁直寓西清。",
                "羡君决去行何速，愧我求归计未成。",
                "淛水东西又千里，壮怀堂上未忘情。"
            ]
        },
        {
            "title": "王夫人挽词",
            "content": [
                "妇德胜贤士，嫠居成大家。",
                "阴功宜有后，余庆尚无涯。",
                "杨恽出司马，陶潜传孟嘉。",
                "文昌纪遗范，外氏倍增华。"
            ]
        },
        {
            "title": "次韵十诗",
            "content": [
                "从来忧道不忧贫，晚向闲中得此身。",
                "直把宦途如梦过，任他世事似棋新。",
                "坐间可说旧时话，眼底幸多同社人。",
                "赓唱本求闲燕乐，莫夸末路费精神。"
            ]
        },
        {
            "title": "后圃",
            "content": [
                "春雨才晴气已和，暖风吹动百花窠。",
                "绝怜玉屑如吾发，绿者全稀白者多。"
            ]
        },
        {
            "title": "谢潘端叔惠红梅",
            "content": [
                "前身施粉忌太白，今日施朱恐太红。",
                "说似旁人刚不信，清香万斛在花中。"
            ]
        },
        {
            "title": "送张子宓分教澧阳",
            "content": [
                "澧阳渺何许，远在天尽头。",
                "顷为郡楼记，图志不可求。",
                "王侯录故实，颇亦费冥搜。",
                "忠以申明著，学有车公优。",
                "外挹兰江水，下俯仙明洲。",
                "读书记群玉，採药思浮丘。",
                "况得子厚语，谓冠汉南州。",
                "见谓颇详尽，丰碑照城陬。",
                "可怜城与楼，百姓不知修。",
                "乃知尚有遗，家传载邺侯。",
                "张君将客授，盖尝叙其由。",
                "为我谢澧人，聊以遮前羞。",
                "君家世为儒，青箱袭箕裘。",
                "太玄洎潜虚，探赜深可钩。",
                "君才兼数器，博治谁与俦。",
                "南庙推第一，雕鹗快九秋。",
                "得官愈嗜学，手抄不能休。",
                "馆殿要人物，众宝登琳璆。",
                "演纶及视草，如君真胜流。",
                "兰芷生颜色，暂烦为远游。",
                "君方俟瓜时，相依意绸缪。",
                "樽酒接从容，诗篇更唱酬。",
                "论文究今昔，析理到孔周。",
                "老我澹无伴，掺祛不容留。",
                "别乘澹庵子，倾盖当相投。",
                "公余文字饮，能思故人不。"
            ]
        },
        {
            "title": "刘德修右史去国示所和从父东谿及杨子直诗走",
            "content": [
                "东谿诗似老弥明，倾盖论诗绝点尘。",
                "笔墨为供无尽藏，江湖乞得自由身。",
                "出门远送成惆怅，无计相留更主臣。",
                "但愿皇天开老眼，不应空谷滞斯人。",
                "",
                ""
            ]
        },
        {
            "title": "灵壁道傍怪石",
            "content": [
                "饱闻兹山产奇石，东南宝之如尺璧。",
                "谁知狼藉乱如麻，往往嵌空类鑱刻。",
                "长安东风万岁山，搜抉珍怪穷人间。",
                "汴流一舸载数辈，径上艮岳增孱颜。",
                "当时巧匠斲山骨，寘之河干高突兀。",
                "干戈动地胡尘飞，坐使奇材成弃物。",
                "君不见黄金横带，不数台城拜三品。",
                "只今零落荒草中，万古凄凉有遗恨。",
                "木人漂漂不如土，坐阅兴亡知几许。",
                "行人沉叹马不前，石虽不言恐能语。"
            ]
        },
        {
            "title": "送朱叔止守南剑",
            "content": [
                "舍人簪笔旧甘泉，家学相传子姓贤。",
                "未羡夹河为太守，阿连剖竹向封川。"
            ]
        },
        {
            "title": "次题晓上人闲静轩韵",
            "content": [
                "我居城郭子居山，两地相望数里间。",
                "我已得闲犹未静，子虽处静少曾闲。",
                "莫将花与梦相似，之用心如石样顽。",
                "要识个中真信息，孤云僧事两相关。"
            ]
        },
        {
            "title": "赵待制挽词",
            "content": [
                "明主昼三接，清班岁九迁。",
                "一居周柱中，径入汉甘泉。",
                "批敕严东省，抡材上小天。",
                "平生经国志，惜不冠貂蝉。"
            ]
        },
        {
            "title": "蕉庵杂言",
            "content": [
                "环植峦蕉数十株，幻成方丈一屠苏。",
                "几重青苍两边合，四壁穿空一物无。",
                "早凉日薄坐其下，爽气肃飒风来徐。",
                "此为天下易生物，不多岁月真可庐。",
                "王恺谩夸紫步障，石崇安得青珊瑚。",
                "寓居得地不亩许，好事便可传规模。",
                "顾余老矣岂久处，后来得此自足娱。",
                "若谓霜雪成摧枯，环台瑶室今何如？"
            ]
        },
        {
            "title": "叔韶弟以退堂洪老诗来寄谢",
            "content": [
                "不受人天供，甘心乐隐居。",
                "坐穷千里目，笑拥一楼书。",
                "攻媿老无用，退堂闲有余。",
                "相望可杭苇，何日访吾庐。"
            ]
        },
        {
            "title": "送曾无玷寺丞守池阳",
            "content": [
                "我朝衣冠盛，名家数三曾。",
                "南丰暨赣川，后起参温陵。",
                "迩来螺川族，駸駸著簪缨。",
                "春风雁塔中，参差见姓名。",
                "君才素颖出，健笔随纵横。",
                "江右两壮县，谈笑政已成。",
                "河阳桃李花，武城弦歌声。",
                "入朝八九载，去拥池阳旌。",
                "年家有旧好，一见意气倾。",
                "更因刘御史，为君写先铭。",
                "去年叨省郎，君亦转为丞。",
                "中都但交谒，名纸空毛生。",
                "惟因候宾庑，接膝倾交情。",
                "分阴尤可惜，翻恐倒屣迎。",
                "阿连幸为寮，庶几多合并。",
                "宁知成勇退，拂袖寻归程。",
                "秋浦素简静，不足烦公行。",
                "要当试盘错，才刃新发硎。",
                "似闻有剧部，或已荐长卿。",
                "君其少停骖，有诏来皇扃。"
            ]
        },
        {
            "title": "次韵十诗·棋会",
            "content": [
                "归来乡曲大家闲，同社仍欣取友端。",
                "无事衔杯何不可，有时会面亦良难。",
                "少曾环坐坐长满，赖有主盟盟未寒。",
                "琴弈相寻诗间作，笑谈终日有余欢。"
            ]
        },
        {
            "title": "王通判挽词",
            "content": [
                "才具盍时用，拂衣俄去之。",
                "善藏经世手，回施称家儿。",
                "嬴博延陵恨，人琴子敬悲。",
                "连年事如许，天道杳难知。"
            ]
        },
        {
            "title": "具美堂",
            "content": [
                "明光殿里早催班，亭午天街从驾还。",
                "已听欢声传市井，更看喜气满湖山。",
                "联镳远去閒寻胜，烂醉归来夜叩关。",
                "但愿两宫千万寿，退公时得过云间。"
            ]
        },
        {
            "title": "寄题正卿通判可高亭",
            "content": [
                "樟坡直上可高亭，未见高亭只见名。",
                "想像岂能胜一览，登高安得快双明。",
                "大龙湫下听雷吼，白石岩头看日生。",
                "咫尺好山随杖屦，自应老笔擅诗声。"
            ]
        },
        {
            "title": "题高丽行看子",
            "content": [
                "竹批双耳风入蹄，霜鬣剪作三花齐。",
                "相随西去皆良种，撼首势窜迎风嘶。",
                "丹青不减陆与顾，丽人传来译通语。",
                "装为横轴看且行，云是韩干非虚声。",
                "圉人乘马如乘鹤，人马相谙同呼啄。",
                "中有二匹真游龙，爬梳迥立绿杨风。",
                "贾胡携金赎此马，亟呼工人临旧画。",
                "我诗无分到三韩，写向新图时自新。"
            ]
        },
        {
            "title": "谢潘端叔惠红梅",
            "content": [
                "初移湘水一枝春，賸馥还欣为我分。",
                "梦入山房三十树，何时醉倒看红云。"
            ]
        },
        {
            "title": "游洞霄宫",
            "content": [
                "宿雨顽云拨不开，紫霄佳处访楼台。",
                "青山九锁固奇甚，古洞一深如此哉。",
                "拔地千林俱秀润，擎天一柱最崔嵬。",
                "出山爽气尚相属，数里清溪送我回。"
            ]
        },
        {
            "title": "吴大监挽词",
            "content": [
                "旷典将行日，南宫得舍人。",
                "铨衡轻易地，造化漫劳神。",
                "旧事谁能记，交情我独亲。",
                "吁嗟三昧手，不见掌丝纶。"
            ]
        },
        {
            "title": "吊仅老塔",
            "content": [
                "仅老相从五十朞，来瞻遗塔我心悲。",
                "当时旧话无人说，空有门前洗钵池。"
            ]
        },
        {
            "title": "观文殿学士赵公挽词",
            "content": [
                "授受唐虞际，从容平勃閒。",
                "宗英谁柄用，人望属槔閒。",
                "晚侍经闱读，寖登规殿班。",
                "帝乡留不住，归去老湖山。"
            ]
        },
        {
            "title": "炙背俯晴轩诗",
            "content": [
                "炙背情方适，融霜日正暾。",
                "何妨凭曲几，相与俯晴轩。",
                "爱景欣亭午，闲身得负暄。",
                "映檐成白醉，挟纩谢奇温。",
                "岂止宽寒色，犹思奉至尊。",
                "桃花满肌骨，佳句忆王孙。"
            ]
        },
        {
            "title": "伍主簿挽词",
            "content": [
                "好贤元不减缁衣，客到公家如所归。",
                "二浙声名三鹗荐，四山风物一翚飞。",
                "桑榆冉冉身先蜕，兰玉森森家正肥。",
                "人有百身宁可赎，发棠谁复济齐饥。"
            ]
        },
        {
            "title": "试俞珣长头笔",
            "content": [
                "倦游俞老又中州，霜兔抽豪饱盛秋。",
                "平日相亲管城子，结交今得贾长头。"
            ]
        },
        {
            "title": "送黄景声秘丞提举浙西",
            "content": [
                "从来轩冕一毫轻，朝迹初收去玉京。",
                "打破画瓶无个事，不妨游戏绣衣行。"
            ]
        },
        {
            "title": "宋南雄挽词",
            "content": [
                "二宋久云远，遗风君庶几。",
                "才华试文战，政誉蔼王畿。",
                "梅岭方腾最，雪谿俄赋归。",
                "情亲今已矣，老泪不胜挥。"
            ]
        },
        {
            "title": "沈宪敏公挽词",
            "content": [
                "徐邈今非介，申枨焉得刚。",
                "立朝无附丽，受谪更芬香。",
                "戏彩衣冠盛，围棋日月长。",
                "典刑今已矣，无复岿灵光。"
            ]
        },
        {
            "title": "祝通判挽词",
            "content": [
                "坦坦曾无我，休休蚤见几。",
                "虚舟宁忤物，抱瓮自忘机。",
                "老去心逾肝，归来事已非。",
                "赏延推不及，有子尚家肥。"
            ]
        },
        {
            "title": "曾侍郎挽词",
            "content": [
                "文献南丰裔，源充曲阜公。",
                "岩岩双法从，凛凛旧家风。",
                "金玉方交映，人琴忽併空。",
                "平生心地直，流庆尚无穷。"
            ]
        },
        {
            "title": "跋袁起岩所藏修禊序",
            "content": [
                "怅望当时真迹，临摹所在支分。",
                "千载但称合作，谁能有感斯文。"
            ]
        },
        {
            "title": "题范宽秋山小景",
            "content": [
                "山高最难图，意足不待大。",
                "尺楮眇千里，长江浸横翠。",
                "画家杂云烟，戃怳徒意会。",
                "苟或森三尺，便若俗子对。",
                "此画格律严，兴寄独超迈。",
                "洗眼映窗明，妙处乃不昧。",
                "流泉见原委，著屋分向背。",
                "推车度危桥，指路向关隘。",
                "轻舟最渺茫，浦屿如有待。",
                "山稜瘦露骨，汀洲横若带。",
                "木叶黄欲脱，秋容俨然在。",
                "霜余无片云，历历数沙界。",
                "搜寻目力疲，欲赋无可柰。",
                "近山才四寸，万象纷纳芥。",
                "欲识无穷意，耸翠更天外。"
            ]
        },
        {
            "title": "鹿伯可郎中园池杂咏·三友径",
            "content": [
                "公是端人友必端，世情冷暖不相干。",
                "虽云门外可罗雀，三益还能耐岁寒。"
            ]
        },
        {
            "title": "跋卢申之所藏韦偃三马",
            "content": [
                "嗟哉马之生，驰骤乃其性。",
                "一为人所羁，寸步不得骋。",
                "局促闲厩中，专俟圉人令。",
                "调服无踶齧，始可用朝请。",
                "战骑冒锋镝，或致陨其命。",
                "绣羁非不华，金狨号为盛。",
                "青黄木之灾，此亦马所病。",
                "立仗尤贵重，一鸣辄斥屏。",
                "何如在牧时，卧起玩烟景。",
                "丰草胜刍豆，清波恣游泳。",
                "韦侯擅笔精，幻出无人境。",
                "思陵赐珍题，昭回光炳炳。",
                "身方缚名韁，三年慙负乘。",
                "细窥乐宽閒，悠然动归兴。"
            ]
        },
        {
            "title": "题赵睎远二画",
            "content": [
                "窗前惊见一枝斜，照眼英英十数花。",
                "千载简齐仙去后，何人更著好诗夸。"
            ]
        },
        {
            "title": "午睡听雨",
            "content": [
                "老年乐事莫如闲，午睡醒来梦已阑。",
                "枕上欠伸犹懒起，更听檐外雨珊珊。"
            ]
        },
        {
            "title": "送刘晋父监岳",
            "content": [
                "济南刘夫子，生来逢百罹。",
                "乃翁负长才，宦游至京西。",
                "时当建炎间，寇盗纷不齐。",
                "转徙入湖广，一家屡阽危。",
                "五羊买海舟，万里向鲒埼。",
                "舟破投永嘉，有如鸟择栖。",
                "哀哀老治中，藁葬山之垂。",
                "母家在衡阳，孤嫠往相依。",
                "久臣漳滨疾，羁穷命如丝。",
                "事母以孝闻，执丧礼无亏。",
                "庐暮屏荤茹，至行彻丹墀。",
                "有诏宠数蕃，得官只奉祠。",
                "行年六十二，霜髯照庞眉。",
                "慨然念防墓，千里来海涯。",
                "西山如莲华，古今冢累累。",
                "况此久宿草，芜秽不复治。",
                "孝思虽甚切，冥漠何从推。",
                "行道为兴叹，智力无所施。",
                "有僧几九龄，自言记当时。",
                "君闻亟叩请，东冈指荒基。",
                "吾师慕泓公，少也从吾师。",
                "墓中有版识，仓猝不暇碑。",
                "素棺无石槨，灰炭周四围。",
                "君方感斯言，钻穴从旁窥。",
                "其言皆可验，自此不置疑。",
                "惟余盖棺木，遗骨不堪移。",
                "斲石表故阡，遂塞无穷悲。",
                "此僧老而壮，斗酒如覆卮。",
                "与君登山椒，下上几如飞。",
                "竣事才数日，溘然不可为。",
                "孝感人益仰，真有神相之。",
                "君曰某不孝，迁奉致失期。",
                "未得如有失，既得涕满颐。",
                "嗟我诚寡陋，识君顾已迟。",
                "一朝来短札，谓我从此辞。",
                "皎皎真白驹，安得施絷维。",
                "戴侯旧山长，参语心相知。",
                "谓余当诗此，颓风激浇漓。",
                "世出世间法，君方探玄机。",
                "引证即賸语，焉用骫骳词。",
                "衡阳尚寄书，当有鸿雁归。",
                "后会渺无日，为赋古别离。"
            ]
        },
        {
            "title": "王夫人挽词",
            "content": [
                "阃内谁无助，夫人事特明。",
                "倾囊资色养，勉学就清名。",
                "遯世期高节，辞风叹落英。",
                "丁宁犹在耳，伉俪若为情。"
            ]
        },
        {
            "title": "许深父饷酒覆於舟中",
            "content": [
                "千里贻书慰寂寥，更将尊酒饷今朝。",
                "先生忽已成乌有，用事何因见白超。",
                "醉里谩思鲸吸海，梦回谁悟鹿藏蕉。",
                "何时痛饮论心曲，云满江东望眼遥。"
            ]
        },
        {
            "title": "何内翰挽词",
            "content": [
                "豪夺锦标天下闻，慨然有志整乾坤。",
                "谏坡论事言皆合，帝幄谈经道益尊。",
                "千古高文在鳌禁，一时名士上龙门。",
                "经纶未究身先死，痛惜谁能作九原。"
            ]
        },
        {
            "title": "次周益公韵",
            "content": [
                "顷尝假守向中川，公在黄扉已数年。",
                "每念夔龙容接武，自期鸡犬亦登仙。",
                "入朝终叹一交臂，问道几思偏祖肩。",
                "数仞宫墙天样远，此心何日遂亲传。"
            ]
        },
        {
            "title": "杨武恭王挽词",
            "content": [
                "历数中兴将，谁为第一功。",
                "两朝忠卫上，四海雅推公。",
                "富贵无危溢，哀荣有始终。",
                "吾知尚遗恨，不见朔庭空。"
            ]
        },
        {
            "title": "潚自剡川寄水晶蒲萄",
            "content": [
                "马乳从他堆满盘，未如清嚼水晶寒。",
                "固知一县蒲萄熟，不用劳人数间安。"
            ]
        },
        {
            "title": "喜雨次韵併呈郡守吴居父",
            "content": [
                "雨师争自效，风伯尚可施。",
                "膏泽由分阃，空餐愧奉祠。",
                "农功今可济，水利更毋隳。",
                "喜雨无烦记，行人口似碑。"
            ]
        },
        {
            "title": "鹿伯可郎中园池杂咏·星潭",
            "content": [
                "山头分下一泓清，石甃团团瞰小亭。",
                "身在赤城名绛阙，至今潭影照郎星。"
            ]
        },
        {
            "title": "送赵伯藏添倅永嘉",
            "content": [
                "当代槔閒老吏师，佳儿官业具而微。",
                "已烦潘令宰花县，正要王祥康海沂。",
                "得助江山诗兴逸，平分风月羽觞挥。",
                "安车何日迎清献，又向堂向戏彩衣。"
            ]
        },
        {
            "title": "周左司挽词",
            "content": [
                "乙丑慈恩会，今几六十霜。",
                "轺车来握节，相府记传觞。",
                "诗薮怀高隐，邮筒见短章。",
                "不堪千里隔，丹旐想飞扬。"
            ]
        },
        {
            "title": "次韵李季章监簿泛湖",
            "content": [
                "仙舟共泛沧波去，且向苏公堤下住。",
                "西风吹就芙蓉城，青镜闲妆两呈露。",
                "皇家家法崇俭素，宸心但欲乘商辂。",
                "离宫别殿无兴作，天以西湖供一豫。",
                "吾侪公退得清赏，酒醆棋枰不知暮。",
                "深知夕照恋狎鸥，又恐昕朝追振鹭。",
                "自怜三入凤凰城，岁月黄尘等闲度。",
                "湖光正欲捲帘看，风色更烦搴幕护。",
                "孤山不见处士庐，司马空寻苏小墓。",
                "酒乾人醉欢有余，联骑还趋涌金路。",
                "归来健倒浑不知，睡觉灯前袅香雾。",
                "丈人公子真冰玉，曾为出遨挥妙句。",
                "匆匆借韵仅成章，敢诧樽前鹦鹉赋。"
            ]
        },
        {
            "title": "次韵蒋德言游太白玉几两山",
            "content": [
                "少日游山不要归，老来腰脚不相宜。",
                "羡君胜具了无倦，踏雪寻幽更一奇。"
            ]
        },
        {
            "title": "鼓子复临海县斋",
            "content": [
                "乾道癸已冬，此邦我经行。",
                "郁修气未殄，千家真赤城。",
                "来访临海令，瓦砾纷纵横。",
                "翘然三尺高，问是戒石铭。",
                "徘徊重太息，更闻愁叹声。",
                "试询来者谁，共言令姓彭。",
                "我时语傍人，此邑其将兴。",
                "迨予来赘倅，客馆方暂停。",
                "夜闻箫鼓沸，听事先落成。",
                "起望轮奂美，壮观耸连甍。",
                "百堵日以作，斧斤喜丁丁。",
                "层楼庋敕书，两庑环中庭。",
                "久乃游其间，宏大使我惊。",
                "位置既深稳，斲削仍攻精。",
                "田里不知役，纤粟无输征。",
                "安得屋朗朗，突兀有宁馨。",
                "退食不茗处，扁榜皆佳名。",
                "中虚物自照，政平由心平。",
                "穉柏已可悦，况有贤弟兄。",
                "小亭真吏隐，县拥高山青。",
                "琴堂虽增旧，此意宜细评。",
                "智调天下理，夸言笑后生。",
                "大弦可以急，小弦恐弗胜。",
                "举意属俄顷，立欲如所营。",
                "手足民无措，吏奸益相乘。",
                "不如疎节目，示以信与诚。",
                "施行有次第，幽远无隐情。",
                "上下始相应，温和亮以清。",
                "子贱意不传，仅许胜戴星。",
                "彭令盖得此，所以千里称。",
                "此非以政学，渊源甚分明。",
                "行矣解印去，众心已先倾。",
                "太守荐之朝，一鹗飞青冥。",
                "傍无蚍蜉援，日夜思归耕。",
                "我无荐贤柄，直书气填膺。",
                "安得採诗官，取以彻明廷。"
            ]
        },
        {
            "title": "雪窦道中",
            "content": [
                "城居久矣厌尘劳，来访名山写郁陶。",
                "客路行随流水远，征人与坐白云高。",
                "千林舞翠吹蓬鬓，二麦摇青照紵袍。",
                "努力共登天尺五，要看飞雪喷云涛。"
            ]
        },
        {
            "title": "送杨廷秀秘监赴江东漕",
            "content": [
                "平生杨诚斋，可仰不可见。",
                "去年尺一书，老韩忽同传。",
                "道山故仙伯，再上右文殿。",
                "蓬莱几清浅，笔力愈雄健。",
                "独挟风雅辀，孰敢当白战。",
                "一官定一集，流传殆千卷。",
                "拙工见大匠，有技不敢献。",
                "谁持斫鬃篇，径彻岩下电。",
                "诵之百寮上，慙汗几被面。",
                "公今欲何之，江左去乘传。",
                "鼻閒长栩栩，仕已忘欣怨。",
                "英英日暮云，荐绅极追恋。",
                "挽公不得留，觞豆纷祖饯。",
                "惟应三山高，须公和江练。",
                "君王念畴昔，临遣尤缱绻。",
                "公乎遂来归，密侍清閒燕。",
                "坐寝淮南谋，如彼雪见晛。",
                "从容处筹帷，侵疆归古汴。"
            ]
        },
        {
            "title": "吴江舟中",
            "content": [
                "陈连久矣共一被，小别愁生夜无寐。",
                "风帆将我上征途，回首江山忽千里。",
                "小舟横卧吴江水，梦回依约萧斋里。",
                "五更漏争月黄昏，乌鹊一声人未起。"
            ]
        },
        {
            "title": "朱季公寄诗有怀真率之集次韵",
            "content": [
                "伊昔羊尹临丹阳，真率之名初滥觞。",
                "香山尚齿当会昌，卧云不羡坐岩廊。",
                "七人各列官与乡，年德俱高世所臧。",
                "丙午同甲遥相望，清谈生风相琅琅。",
                "耆英人物尤轩昂，赋诗远追白侍郎。",
                "文富归休寿而康，衣冠十二何锵锵。",
                "吾乡五老如雁行，至今月评尚推扬。",
                "家舅仕宦接王杨，眉寿遂及渭水姜。",
                "我如伤禽趁鸾凤，忽惊骑箕归银潢。",
                "向来雅约犹宝藏，菜羹草具烹彘肪。",
                "四皓中间有夏黄，蔼蔼义风夸句章。",
                "年来抱痾久在床，同社阔别如河梁。",
                "君尝远宦踰沅湘，又向封川憩甘棠。",
                "瘴雨蛮烟暗桄榔，何时归安朝士坊。",
                "忽传新诗几生光，敛衽正色而寒芒。",
                "诗境几成破天荒，徐为续貂未须忙。",
                "静揣归期应未央，归纵未衰亦老苍。",
                "莫年甘与子同裳，何事相望天一方。"
            ]
        },
        {
            "title": "病足戏效乐天体",
            "content": [
                "课得退连茹，蓬逢新太医。",
                "居闲幸余暇，养病任多时。",
                "步屧虽非便，调琴足自怡。",
                "晓来风雨急，高卧到晨炊。"
            ]
        },
        {
            "title": "夜游独峰下",
            "content": [
                "峰背正白月舒光，峰影横野万丈强。",
                "仰之弥高立卓尔。蔽遮星斗摩穹苍。",
                "半秋风露清彻骨，望望直欲随风翔。",
                "归寻玉虚步松迳，月轮正涌门中央。"
            ]
        },
        {
            "title": "观文殿学士陈公挽词",
            "content": [
                "台岳钟神秀，居然社稷臣。",
                "海涵书万卷，魁冠数千人。",
                "南服频怀绶，西垣屡演纶。",
                "惜哉真汉相，不遂秉洪钧。"
            ]
        },
        {
            "title": "范致政挽词",
            "content": [
                "义侠久无迹，吾乡见此翁。",
                "紫微欣税驾，飞将许同功。",
                "银茜联恩渥，金兰蔼义风。",
                "虽增嬴博恨，犹喜桂成丛。"
            ]
        },
        {
            "title": "唐舍人挽词",
            "content": [
                "雁塔名三世，螭蚴侍九重。",
                "循循仪学馆，谔谔著囊封。",
                "至性悲三釜，高怀薄万钟。",
                "典刑伤不见，衰涕忽无从。"
            ]
        },
        {
            "title": "贺监湖上",
            "content": [
                "万顷平湖一苇杭，此归喜似贺知章。",
                "上恩赐与西湖曲，遂老吾家归照堂。"
            ]
        },
        {
            "title": "重阳寄雪窗从叔",
            "content": [
                "秋意未教篱菊知，不妨乌帽著风吹。",
                "绝怜对酒君归矣，更欲登高谁共之。",
                "风雨满城千里梦，茱萸缀席一年期。",
                "君非俗物败意者，莫为催租便不诗。"
            ]
        },
        {
            "title": "观文殿学士赵公挽词",
            "content": [
                "皇上初更化，追锋语语温。",
                "同看三老起，今叹一身存。",
                "别久劳魂梦，人亡溅泪痕。",
                "从兹归故隐，旧事与谁论。"
            ]
        },
        {
            "title": "潚再往剡中念之尤切作诗宽之",
            "content": [
                "剡县不为远，丞官勿谓卑。",
                "鼓盆知爱重，去国倍行迟。",
                "堂上森三老，房中秀一儿。",
                "加餐了官事，莫赋悼亡诗。"
            ]
        },
        {
            "title": "中秋无月",
            "content": [
                "凉意秋将半，深期月影清。",
                "昨宵云点缀，今夜雨纵横。",
                "睡久何曾著，更阑喜暂晴。",
                "起来聊旷望，终欠十分明。"
            ]
        },
        {
            "title": "周路分挽词",
            "content": [
                "蚤负功名志，从戎岂素心。",
                "治军先肃靖，游艺亦精深。",
                "湖海开豪气，云天廓义襟。",
                "高门尚余庆，兰玉正森森。"
            ]
        },
        {
            "title": "丘文定公挽词",
            "content": [
                "处事拘挛外，鉏奸谈笑中。",
                "几年亡主将，全蜀赖明公。",
                "畏爱盾衰日，清和夷惠风。",
                "屡书终不尽，诗意亦何穷。"
            ]
        },
        {
            "title": "读范吏部三高祠堂记",
            "content": [
                "三高之风天与高，三高之灵或可招。",
                "小山以后无此作，具区笠泽空寥寥。",
                "几从垂虹荡双桨，寓目沧浪独怊怅。",
                "笔端不倒三峡流，欲遽招之恐长往。",
                "前身陶朱今董狐，襟抱磊落吞江湖。",
                "瑰词三章妙天下，大书深刻江水隅。",
                "我来诵诗凛生气，若有人兮在江水。",
                "扁舟独钓脍鲈鱼，茶灶笔床归甫里。",
                "先生固是丘壑人，只今方迫功与名。",
                "谢公捉鼻恐未免，便看林薮生风云。",
                "他年事业满彝鼎，乞身归来坐佳境。",
                "不嫌俗士三斗尘，容我渔蓑理烟艇。"
            ]
        },
        {
            "title": "送赵德老端明帅蜀",
            "content": [
                "身名俱泰老尚书，叱驭宁辞万里途。",
                "两地恩荣真赫奕，四川父老定欢呼。",
                "乖崖袍带今重见，清献琴龟我更无。",
                "频向筹边楼上望，归来方畧上新图。"
            ]
        },
        {
            "title": "吴大监挽词",
            "content": [
                "庠校声名早，朝廷誉望尊。",
                "忠言如日皎，笑语若春温。",
                "四拥皇华节，屡登金马门。",
                "用才终不尽，流庆在仍昆。"
            ]
        },
        {
            "title": "锦镜",
            "content": [
                "两溪赴壑若奔虬，此地端能截众流。",
                "三版放开千丈雪，一匳清彻四山秋。",
                "几年空自存公案，今日重新指路头。",
                "珍重老师成胜事，清名当与此山留。"
            ]
        },
        {
            "title": "织锦棋盘",
            "content": [
                "锦城巧女费心机，织就一枰如许齐。",
                "仿佛回文仍具体，纵横方罫若分畦。",
                "烂柯未易供仙弈，画纸何须倩老妻。",
                "如欲拈棋轻且称，当求白象与乌犀。"
            ]
        },
        {
            "title": "八月十四日携家泛月次韵",
            "content": [
                "草草真成一段奇，比邻非不借余辉。",
                "板舆何敢侵风露，略望檐间且劝归。"
            ]
        },
        {
            "title": "寄题高汝一少卿识山堂",
            "content": [
                "庐山之高谁不识，欲识其真了难得。",
                "往来山中最亲切，岭为横看峰是侧。",
                "曾从彭蠡望山外，识得山南昧山北。",
                "山体如如本不动，人苦求之愈多惑。",
                "君今一堂据湓城，香炉五老皆嘉宾。",
                "莫问后前与向背，面目还君多识真。",
                "君今与山如故人，慎毋忽作白头新。",
                "堂中燕坐静且寿，君其於此知吾心。"
            ]
        },
        {
            "title": "次韵十绝·赴会",
            "content": [
                "幸身未老已先闲，到处时时尽醉还。",
                "更欲相邀莲社客，共寻精舍上孱颜。"
            ]
        },
        {
            "title": "莫铜陵挽词",
            "content": [
                "经学高余子，躬行慕古人。",
                "儒风三叶秀，和气一门春。",
                "台岭渐摩久，铜官抚字均。",
                "庠东亡二老，凝望倍沾巾。"
            ]
        },
        {
            "title": "谢少微兄惠牡丹",
            "content": [
                "方剪栏干第四花，玉人联袂过吾家。",
                "捻红玉翼皆名品，醉眼相看到日斜。"
            ]
        },
        {
            "title": "郭熙秋山平远用东坡韵",
            "content": [
                "槐花忙过举子閒，旧游忆在夷门山。",
                "玉堂会见郭熙画，拂拭缣素尘埃间。",
                "楚天极目江天远，枫林渡头秋思晚。",
                "烟中一叶认扁舟，雨外数峰横翠巘。",
                "谁安客宦踰三霜，雪梦泽连襄汉阳。",
                "平生独不见写本，惯饮山绿餐湖光。",
                "老来思归真日月，梦想林泉对华发。",
                "丹青安得此一流，画我横筇水中石。"
            ]
        },
        {
            "title": "谢潘端叔惠红梅",
            "content": [
                "缟裙练帨玉为肌，谁点微頳向北枝。",
                "若使罗虬见颜色，定须将此比红儿。"
            ]
        },
        {
            "title": "朱坡史居士挽词",
            "content": [
                "交友俱名士，仪曹礼意周。",
                "使华临夏口，诗兴共南楼。",
                "喜得江山助。还同汗漫游。",
                "更烦贤宅相，相与发潜幽。"
            ]
        },
        {
            "title": "代毛崇夫贺妇翁黄圮老生朝",
            "content": [
                "东都竞风节，清裁称巨贤。",
                "焱驰不自定，相与扶其颠。",
                "独立黄徵君，道周性具全。",
                "辟举既不就，言论亦无传。",
                "当时论笃士，比之孔与颜。",
                "陈蕃为三公，自媿不敢先。",
                "丈人岂苗裔，德高静而专。",
                "不清复不濁，量陂渺无边。",
                "学问粹然正，师友承渊源。",
                "词章玉无瑕，作者当摩肩。",
                "向来登王畿，悟主在一言。",
                "校雠天禄阁，朱黄手自研。",
                "郎潜不啻足，肯羡岁九迁。",
                "清朝奖廉退，擢居西府员。",
                "膴仕皆坐致，高怀越拘挛。",
                "出乘使者车，径归卧林泉。",
                "出处无戚欣，鼻间栩栩然。",
                "谢公恐未免，召馹行著鞭。",
                "松山介闽浙，淑气常蜿蜒。",
                "隆冬正凝水沍，爱日回春妍。",
                "县弧庆生申，飘若区中仙。",
                "仙风自难老，何须记椿年。",
                "贱子托枌榆，扫门如宿缘。",
                "叨在玉润选，得窥乐广天。",
                "川涂阻拜寿，舂容陈大篇。",
                "孺子倘可教，愿受书一编。"
            ]
        },
        {
            "title": "送赵子固吏部帅合肥",
            "content": [
                "襟带长淮地望崇，勋名当继古英雄。",
                "吴人止解依濡坞，晋将才能过八公。",
                "可但绥怀边境静，直须经略朔庭空。",
                "折冲不必居遐徼，颇牧尤当在禁中。"
            ]
        },
        {
            "title": "次韵五诗·山行野老问年",
            "content": [
                "田夫笑把褐衣牵，争问壶中别有天。",
                "齿发虽衰浑未觉，精神愈胜果何缘。",
                "公言已老偶能尔，我本无心只自然。",
                "再祷百分才及一，定应椿寿八千年。"
            ]
        },
        {
            "title": "送王道州",
            "content": [
                "九疑之南为舂陵，潇水清駃山为城。",
                "郡斋正据山直上，一览万家无遗形。",
                "家君顷年入莲幕，我不得往空驰情。",
                "先生分符此中去，心旌摇颺随双旌。",
                "先生平生饱文学，身上著作承明庭。",
                "奥篇隐帙辨如响，一时自许文章鸣。",
                "高词坐夺造化巧，凛凛韶濩声锵铿。",
                "把麾江海非无意，亲扶版舆赋南征。",
                "颇闻楚俗未苏息，糟糠不厌嗟疲氓。",
                "正资儒术饰吏事，拔去强薤摩孩婴。",
                "政成环召事未晚，天子日夜开延英。",
                "风流千古三刺史，征继聱叟阳先生。",
                "毋庸自书追科考，但愿寄我舂陵行。"
            ]
        },
        {
            "title": "题宏老空谷",
            "content": [
                "君看空谷自然空，声有洪纤应则同。",
                "正为中虚声自应，莫将应处做神通。"
            ]
        },
        {
            "title": "山中怀仲兄",
            "content": [
                "雁山曾御九秋风，更喜春深到此中。",
                "芳草绝怜随意绿，野花真是映山红。",
                "未知方丈景何似，直恐桃源路已通。",
                "起听朝鸡无恙否，兹游恨不与君同。"
            ]
        },
        {
            "title": "次韵沈史君怀冈梅花",
            "content": [
                "玉人迥立山谷里，不有使君谁与怜。",
                "毋庸高牙煞风景，为著佳句增孤妍。",
                "寒溪照影谩千树，横笛吹残又一年。",
                "传闻年后更多在，便思跃马趋平川。"
            ]
        },
        {
            "title": "东阳遇雨",
            "content": [
                "万壑千岩已饱看，更寻佳处为开颜。",
                "无端早上一番雨，遮尽东阳县里山。"
            ]
        },
        {
            "title": "颜侍郎挽词",
            "content": [
                "禄养嗟无及，朝朝饭一僧。",
                "移忠躬蹇蹇，锡类日烝烝。",
                "赋政优吴郡，知贤仰阜陵。",
                "清忠与公恕，余庆启昆仍。"
            ]
        },
        {
            "title": "送一老住庐山归宗",
            "content": [
                "久向东山捲藏经，鬼神推出举军惊。",
                "从来要去庐山住，好就山中过此生。"
            ]
        },
        {
            "title": "燕居",
            "content": [
                "大老今居东海滨，燕居晚岁更申申。",
                "外生但喜长依教，一笑相从莫问贫。",
                "闲里只将诗作活，酒边犹有笔如神。",
                "乞言授几俱休论，且作羲皇以上人。"
            ]
        },
        {
            "title": "史子仁碧沚",
            "content": [
                "相家小有四明山，更葺桃源渺莽间。",
                "四面楼台相映发，一川烟水自弯环。"
            ]
        },
        {
            "title": "芗林雪中过峡图",
            "content": [
                "不土之里无言诗，泛雪清图事已非。",
                "墨隐为君传旧迹，宛然兴起剡谿西。"
            ]
        },
        {
            "title": "山阴道中",
            "content": [
                "昨夜山阴古道中，蕺山直上最高峰。",
                "今朝更踏山阴道，却向云间认八松。"
            ]
        },
        {
            "title": "王忠文公挽词",
            "content": [
                "梁木今其壤，谁能问大钧。",
                "恩深两宫赙，哀动四州民。",
                "已矣天人策，伤哉社稷臣。",
                "吾生良可耻，不及见斯人。"
            ]
        },
        {
            "title": "送钱伯同寺丞守严陵",
            "content": [
                "去年送君来，今年送君归。",
                "君善全去就，我独念别离。",
                "君是忠孝家，袭紫传金龟。",
                "门户二百年，所寄在一夔。",
                "少年便老苍，况今更险夷。",
                "不独妙言语，理窟深莫窥。",
                "健笔照手泽，典刑从可知。",
                "向来御祥琴，欲把江海麾。",
                "促召归旧班，退食方委蛇。",
                "世事等飘瓦，人情叹燃萁。",
                "向非浑金质，百炼岂不衰。",
                "浩然赋归欤，洁身而去之。",
                "为僚曾未几，弃我忽若遗。",
                "君既弃我去，谪仙复追随。",
                "陡去二良友，掺祛重分岐。",
                "前别易再会，今见当何时。",
                "才具素绝纶，涵养日以滋。",
                "且为牧严陵，赤手摩疮痍。",
                "归来应不晚，青毡当属谁。",
                "愿君厚自爱，岁寒尚相期。"
            ]
        },
        {
            "title": "寄题林宗山巢龟",
            "content": [
                "彼泽之陂蒲与荷，有美一人伤如何。",
                "洁清如许岂不好，纫兰缀蓠何足多。",
                "七十二钻无遗策，不灵於己徒遭厄。",
                "人生何用千岁为，愿似巢莲足清白。"
            ]
        },
        {
            "title": "送一老住庐山归宗",
            "content": [
                "归宗法窟寖湮微，拭眼余风靡孑遗。",
                "法鼓一声精彩变，要如光弼用军时。"
            ]
        },
        {
            "title": "寻春次韵",
            "content": [
                "一自东皇天上来，坐看芽蘖起枯荄。",
                "化工潜有洪钧转，春事何劳叠鼓催。",
                "晚景鬓凋宁再绿，去年花谢又重开。",
                "赏花携酒那容缓，走遍郊原莫便回。"
            ]
        },
        {
            "title": "鹿伯可郎中园池杂咏·梅坡",
            "content": [
                "江梅留待主人还，见说归时得饱看。",
                "回首残花飞作雪，一峰当户正高寒。"
            ]
        },
        {
            "title": "登马鞍岭",
            "content": [
                "轧轧轻舆上马鞍，半天岚翠逼人寒。",
                "从教宿霭迷清嶂，明日晴空取意看。"
            ]
        },
        {
            "title": "齿落戏作",
            "content": [
                "零落残牙齿，年来落欲空。",
                "得鱼惟食冻，舍肉只餐葱。",
                "休忆红绫餤，难吞栗棘蓬。",
                "何须如剑树，始解振宗风。"
            ]
        },
        {
            "title": "百四从妹挽词",
            "content": [
                "去岁桐川弟，新从姊处归。",
                "备言家庆事，犹著嫁时衣。",
                "尚欲寻松社，宁堪哭素帏。",
                "人生真一梦，回首事皆非。"
            ]
        },
        {
            "title": "小溪道中",
            "content": [
                "后衕环村尽遡游，凤山寺下换轻舟。",
                "舟人努力双篙急，引得清溪逆岸流。"
            ]
        },
        {
            "title": "次韵黄文叔正言送日铸茶",
            "content": [
                "古人养老食而酳，后人既饱须啜茗。",
                "唐称阳羡顾渚茶，惠建之名犹未省。",
                "小团花左革右夸}矞云龙，竞巧争妍动天听。",
                "要之造化生万物，甘苦酸盐适其性。",
                "古来水品多异同，茶品知谁真得正。",
                "芽新火活善调汤，种类虽殊俱隽永。",
                "坡翁立论亦颇当，一眨一褒何太猛。",
                "北苑固为天下最，未必余茶尽邪懭。",
                "越山日铸名最高，种在阳坡性非冷。",
                "父老不堪痛摧抑，待以奴隶心若鲠。",
                "草木端有地所宜，此品标奇惟一岭。",
                "只因杂取应人须，寖使虚名成画饼。",
                "坡公殆未识吾真，真者如珠光自炯。",
                "白头拾遗辨真赝，非是容心为乡井。",
                "寄来双缶纱绝伦，病叟新尝信侥倖。",
                "七碗自煎成水厄，笑看腹似支离瘿。"
            ]
        },
        {
            "title": "林和叔侍郎龟潭庄",
            "content": [
                "顷年曾记游花谿，宗枢潭府谿之湄。",
                "徘徊其上叹秀爽，宜有英才瑞明时。",
                "岩岩林公天与奇，劲气不为金石移。",
                "少以六义鸣上庠，游宦所至英声驰。",
                "澜翻荐口彻旒冕，通籍直上黄金闺。",
                "出宰长城如卓鲁，至今遗爱人歌之。",
                "入朝一冠御史豸，台纲振厉先光辉。",
                "光宗圣度如天大，俾承旧制形宸奎。",
                "言所当言公不屈，上喜抗直深倚毗。",
                "历居三院上横榻，首尾独击及四期。",
                "擢居小天不肯住，远指章贡把一麾。",
                "政成召节不旋踵，神与清涨促公归。",
                "代言批敕节弥励，藜藿不採非公谁。",
                "竟以松班分制阃，海邦虽陋不鄙夷。",
                "抚摩赤子厪一稔，功利及物难周知。",
                "公方在台我立螭，台省相望心事齐。",
                "皇上初政公赐环，我居青琐公紫薇。",
                "时平论事同努力，寄名雷霆如恐迟。",
                "我求外补径投閒，公亦出关喜相随。",
                "受廛亲见贤郡侯，攀辕卧辙同旄倪。",
                "公时自谓二宜去，吏民犹诵三不欺。",
                "棠阴蔽芾勿翦伐，万人来往城南堤。",
                "书来不复说余事，颇言别墅躬鉏犁。",
                "频年日涉愈成趣，去家三里共游嬉。",
                "首崇御札极尊合，又以副墨登之碑。",
                "非欲自诧稽古力，铺张圣德彰仁慈。",
                "犹记殿上争挽衣，咫尺龙颜犯天威。",
                "坐以汉法当粉齎，廷臣就列仍绅緌。",
                "箧藏常裾不容毁，如以折槛存轩墀。",
                "公严十袭我书榜，老臣追往空涕洟。",
                "吾闻一潭浩深绿，上有怪石形如龟。",
                "是为古丽最佳处，地藏天作公发挥。",
                "大谿横贯地坦平，演迤明秀山四围。",
                "十峰历历可名数，余如芙蓉耸天涯。",
                "独此一山亘里许，中立壁峻难攀跻。",
                "堂名娱老正东南，比汉二疏公庶几。",
                "海棠炫昼绕栏槛，细声嫣红遍繁枝。",
                "杂花满地秀而野，何殊迂叟居洛师。",
                "千岁灵龟巢莲叶，祝公耆寿登庞眉。",
                "桃花源杳号霞隐，木奴霜后黄金垂。",
                "深可藏书旷可射，初篁细香临月池。",
                "狎鸥渚边鸥为下，观鱼梁上鱼不疑。",
                "悬崖石横笋斜出，拒霜为城媚清漪。",
                "公既垂车弃轩冕，鸿飞冥冥不受羁。",
                "超然但欲适吾意，抱瓮直欲心忘机。",
                "我虽未到景略序，尽录无心图画为。",
                "花朝月夕景何限，想见晴好雨亦宜。",
                "落霞孤鹜映西日，多少空翠仍烟霏。",
                "此虽见之咏不足，强欲著语是耶非。",
                "两守宝婺行或止，无由往叩山中扉。",
                "旧闻赵公访欧阳，千里命驾如吕稽。",
                "清风明月两閒人，万口犹传乐府诗。",
                "我虽挂冠病双足，颂系一榻当炎曦。",
                "荷公虽若鱼相忘，尺书时来自缄题。",
                "屡索鄙书懒未暇，又恐境胜难为词。",
                "兹来督我语益峻，远寄蜀绢栏乌丝。",
                "为吾赠诗仍就写，欲待相好无时衰。",
                "想像试作高堂赋，身知难往心欲飞。",
                "才固不多老更尽，况此病瘁神亦疲。",
                "不如及今为公作，语成不工不敢辞。",
                "两家子弟向后日，庶几二老同襟期。"
            ]
        },
        {
            "title": "次韵四绝·从子澡涤筑屋荷池上",
            "content": [
                "楼台墙宇家家月，杨柳荷花处处风。",
                "最喜两涯相映带，一时倒影入池中。"
            ]
        },
        {
            "title": "杨待制挽词",
            "content": [
                "蜀道名天险，驰驱敢惮劳。",
                "剑头悬六印，梦里益三刀。",
                "汉殿联簪橐，燕山拥节旄。",
                "惜哉觇国意，不得试龙韬。"
            ]
        },
        {
            "title": "宜人杨氏挽词",
            "content": [
                "梦入枌榆社，心游水竹湾。",
                "丐归期拜寿，近侍望承颜。",
                "一昨闻微恙，宁知竟大还。",
                "佳城无路到，夫妇泪俱潸。"
            ]
        },
        {
            "title": "祝通判挽词",
            "content": [
                "花县弦歌化，莲城水竹居。",
                "旧寮情义厚，近别信音疏。",
                "不作三刀梦，空垂别驾车。",
                "新阡何处是，东望倍欷歔。"
            ]
        },
        {
            "title": "八月四日晚霹雳碎大柳木",
            "content": [
                "秋分雷自合收声，白露明朝忽震霆。",
                "怪得坐中惊欲倒，邻墙老柳碎中庭。"
            ]
        },
        {
            "title": "王武陵挽词",
            "content": [
                "胡虑久未殄，功名谁与同。",
                "惟公负才气，遇事等英雄。",
                "井井清边琐，駸駸有父风。",
                "惜哉天不憗，遗恨渺无穷。"
            ]
        },
        {
            "title": "次韵章枢密赋吴彩鸾玉篇",
            "content": [
                "文箫蹑彩鸾，夜半恐不逮。",
                "山深忽呼名，惊喜不得退。",
                "仙谪无所逃，士贫何可耐。",
                "乃以三生缘，遂为二姓配。",
                "至人与凡夫，伉俪岂其辈。",
                "鬵书以自给，细字如玉碎。",
                "一一存楷法，明珠蔑瑕颣。",
                "初如鹣比翼，久若鱼同阴。",
                "终日了韵编，心画亡罣碍。",
                "人间八百本，终古知敬爱。",
                "玉篇尤可珍，何必赠杂佩。",
                "倘邀千黄金，虽贫亦当贷。",
                "摩挲惜见晚，老眼看茫昧。",
                "墨妙饶精神，笔劲含姿态。",
                "次第部居中，盘曲法库内。",
                "九龄美风度，孟博信清裁。",
                "书拙无合作，见此增愧慨。",
                "尤物难久假，雪窗暂相对。",
                "遗踪虽已邈，真迹俨然在。",
                "辄效西子颦，小楷书牍背。"
            ]
        },
        {
            "title": "送曾南仲寺丞守永嘉",
            "content": [
                "六和久坐趣归鞭，却送旌麾水竹边。",
                "无说可裨新令尹，有诗重送老同年。",
                "城隅绿竹今安否，庭下朱栾定俨然。",
                "回首东州真梦境，羡君此去若登仙。"
            ]
        },
        {
            "title": "赵提荆挽词",
            "content": [
                "处事才游刃，论文辩粲花。",
                "英姿凛熊豹，健华走龙蛇。",
                "持橐身终外，垂车梦到家。",
                "平泉花木在，愁绝旧生涯。"
            ]
        },
        {
            "title": "陆郎中挽词",
            "content": [
                "壮岁联双捷，衰年困百罹。",
                "肉身心佛子，霜发貌婴儿。",
                "万事几樽酒，百年千首诗。",
                "浮生成梦觉，吾道竟何之。"
            ]
        },
        {
            "title": "尚书张公挽词",
            "content": [
                "抚字推循吏，论思领从班。",
                "宏才名北阙，高兴属东山。",
                "同岁叨崇笃，比邻足往还。",
                "旧游成昨梦，衰涕不胜潸。"
            ]
        },
        {
            "title": "范牛",
            "content": [
                "人问吾何爱一牛，范仙真笔倍风流。",
                "绳牵虽未如自放，犹胜更著金笼头。"
            ]
        },
        {
            "title": "王提刑挽词",
            "content": [
                "伯仲三珠树，优为一世才。",
                "人琴先起恨，金玉遂俱摧。",
                "南阮方深痛，阿连尤可哀。",
                "桃花源上路，老眼更堪开。"
            ]
        },
        {
            "title": "北行雪中渡淮",
            "content": [
                "风捲清淮夜不休，晓惊急雪遍郊丘。",
                "坐令和气三边满，便觉胡尘万里收。",
                "瑟瑟江头辉玉节，萧萧马上点貂裘。",
                "归来风物浑相似，二月杨花绕御沟。"
            ]
        },
        {
            "title": "尚书尤公挽词",
            "content": [
                "北面愿师承，东台拜老成。",
                "忘年容末至，叙契若平生。",
                "风月吟千首，雷霆寄一名。",
                "送车无路到，寒涕为君倾。"
            ]
        },
        {
            "title": "题徐圣可知县所藏杨补之二画",
            "content": [
                "谁种疏梅古岸头，推蓬瞥见倍清幽。",
                "君看竹外一枝好，真有江南万斛愁。"
            ]
        },
        {
            "title": "送陈进道倅三山",
            "content": [
                "陈侯少有场屋声，岁在壬午联荐名。",
                "晚年倦游安里居，君亦怀绶归家庭。",
                "齐年连烟更同社，臭味相与如弟兄。",
                "一朝话别欲远去，洗盏更酌歌渭城。",
                "合沙乐土宜宦游，或谓不减洛与京。",
                "平分风月信可乐，人家弦诵几连甍。",
                "岂惟帅阃赖关决，定知秋闱望陶成。",
                "西都外司掌宗盟，烦君共二为之丞。",
                "勿谓为丞但虚称，亨途要当自此升。",
                "惟君儒雅闻簪缨，种学岁久笔纵横。",
                "奥篇隐帙了如响，清谈吐屑四坐倾。",
                "诗筒来往附邮传，时出妙语人为惊。",
                "梅花万树照山白，荔子百种辉空明。",
                "九门雄尊盛官府，三山森耸多地灵。",
                "长乐一志书不尽，平生颇恨未经行。",
                "烦君杰句为摹写，远寄使我心神清。"
            ]
        },
        {
            "title": "张工部挽词",
            "content": [
                "忠简传汪白，家声属弟昆。",
                "惟公殿诸老，积善见多孙。",
                "两桂昌书种，双椿蔼庆门。",
                "寿终无可憾，况有典刑存。"
            ]
        },
        {
            "title": "伯中弟生朝赋酴醿",
            "content": [
                "春日足风雨，不知艳阳天。",
                "桃李俱成尘，懒上西湖船。",
                "春余忽微和，酴醿发清妍。",
                "池塘芳草梦，况复向阿连。",
                "中庭月方午，密林澹清烟。",
                "蒙蒙青罗帔，粲粲白玉钿。",
                "幽欢久不讲，群从俱讙然。",
                "银烛烦高烧，妃子浴温泉。",
                "花以酒为名，我以杯相传。",
                "烂醉不复辞，此会期年年。"
            ]
        },
        {
            "title": "走笔送僧义冲",
            "content": [
                "一气行太虚，流形纷不齐。",
                "要之本无物，洞然无足疑。",
                "梵志有至言，还我未生时。",
                "烧了似不曾，亦有毛僧词。",
                "冲师名家子，少年习裘箕。",
                "谈吐霏木屑，落笔皆珠玑。",
                "自称十年来，不复念作诗。",
                "空门坐枯禅，绮语知昨非。",
                "闻之意已消，谈笑到日西。",
                "习气终未尽，旧编还自携。",
                "秀句堪供佛，古作力可追。",
                "爱玩不去手，未免成一痴。",
                "又欲上西湖，驻锡来语离。",
                "我生堕宿业，笔砚置藩篱。",
                "拔擢困胃肾，未老神已疲。",
                "几欲焚故藁，要使心清夷。",
                "君诗既不作，何不等弃之。",
                "万事都放下，一意探玄机。",
                "语罢复自笑，无使高人知。",
                "作诗固无用，参禅亦胡为。",
                "劝人反自蹈，此纸何必挥。",
                "不如两俱忘，他时赤体归。"
            ]
        },
        {
            "title": "王大卿挽词",
            "content": [
                "图史但环渚，江湖几问津。",
                "虽多暮年乐，谁忍半生贫。",
                "海内清名满，毫端秀句新。",
                "风流嗟顿尽，晋韵更何人。"
            ]
        },
        {
            "title": "张泰州挽词",
            "content": [
                "燕赵多奇士，如公名不虚。",
                "胸中九域志，笔底百家书。",
                "报国心尤壮，筹边智有余。",
                "功名竟齎恨，西望倍欷歔。"
            ]
        },
        {
            "title": "齐国夫人曹氏挽词",
            "content": [
                "宗子今曾子，夫人古敬姜。",
                "邛郲承孝养，浯水刻恩章。",
                "汤沐封逾宠，芝兰晚更芳。",
                "九龄天报远，余庆尚流光。"
            ]
        },
        {
            "title": "谢湖山居士示和陶诗",
            "content": [
                "渊明千载人，同节仰孤峭。",
                "岂惟辞督邮，莲社不得召。",
                "书不求甚解，眼高得玄要。",
                "诗亦本无意，但写胸中妙。",
                "齐梁纷众作，嘈杂春禽叫。",
                "稚子候檐隙，文通剧搜绍。",
                "矫矫玉局翁，尚友谢浮漂。",
                "饱喫惠州饭，追和欲同调。",
                "湖山老居士，宏才盍廊庙。",
                "出入官五纪，怀归自年少。",
                "屡赓归来辞，吾行有先兆。",
                "老龙卧林壑，年高德弥邵。",
                "向来批敕手，甘心事耕钓。",
                "筑室据仙居，泉石造深穾。",
                "亭榭望堂皇，蓬莱对圆峤。",
                "涉园日成趣，遇客酒频釂。",
                "岩岩鸾鹤姿，炯炯双眸瞭。",
                "堕体黜聪明，坐忘乐遗照。",
                "西畴时告春，东臯快舒啸。",
                "襟期古暗合，此事不容诏。",
                "尽和靖节诗，笔走追风骠。",
                "又如裴旻剑，腾空径投鞘。",
                "人生嗜慾深，山林不供烧。",
                "何当从公游，翛然宁荷蓧。",
                "小子敢言诗，未免事华彯。",
                "西施难效颦，邯郸恐贻笑。",
                "思欲焚旧藁，世味轻咀嚼。",
                "稍寻韦苏州，旁引孟贞曜。",
                "绝去翰墨畦，毋凿浑沌窍。",
                "尚或庶几焉，未暇期速肖。"
            ]
        },
        {
            "title": "太上皇帝圣体清康老母进封信安郡太夫人适斋",
            "content": [
                "吾母年高绝等伦，痴儿何幸得荣亲。",
                "九重锡类真千载，八座承恩只一人。",
                "共仰外门流庆远，喜同介弟宠光新。",
                "两家盛事人争贺，和气薰为腊里春。",
                "",
                ""
            ]
        },
        {
            "title": "鹿伯可郎中园池杂咏·竹坞",
            "content": [
                "几年种竹未成丛，一日归来翠扫空。",
                "尽好闭门高枕臣，从今日日是清风。"
            ]
        },
        {
            "title": "戏和淳诗卷",
            "content": [
                "暮年甘散诞，壮志久消磨。",
                "自媿今摩诘，谁怜老伏波。",
                "清新慙庾信，敏慧谢甘罗。",
                "惟有诗情在，犹能益办多。"
            ]
        },
        {
            "title": "客目中次韵",
            "content": [
                "三年此月绮筵开，盛意勤拳不待催。",
                "预约行人须已集，先欣数客肯俱来。",
                "诗筒才到先赓韵，酒兴方浓莫算杯。",
                "更欲秋深穷胜践，邹枚后乘可容陪。"
            ]
        },
        {
            "title": "次周益公韵",
            "content": [
                "舅甥相与老鄞川，况值慈亲九十年。",
                "画舫时追唐贺监，笋舆联访汉梅仙。",
                "官名自愧偶同辙，才望如何敢并肩。",
                "误辱品题称酷似，此声梁楚更堪传。"
            ]
        },
        {
            "title": "题惠崇着色四时景物",
            "content": [
                "旧说惠崇真画师，生绡四幅见天机。",
                "鹭翻桃岸韶光妩，鹅漾莲塘暑气微。",
                "风劲宾鸿霜始肃，寒欺花鸭雪初飞。",
                "分明知是丹青卷，仍欲沙头唤渡归。"
            ]
        },
        {
            "title": "赋蒋甥若水番马图",
            "content": [
                "何处驱来良马六，骝黄参错如花簇。",
                "胡为不作腾骧去，各有游韁絷前足。",
                "胡人下马俱少休，背倚毡裘眠正熟。",
                "酋豪拣箭奚奴撚，意欲射麞不遗镞。",
                "琵琶横倚续续弹，一夫坐听胡中曲。",
                "卧拥提壶将引钦，英气虬须皆贵族。",
                "沙碛坡陀高复低，天寒不见寸草绿。",
                "我行燕蓟颇见之，狼帽乌靴乃其俗。",
                "勿云恃勇不知义，要以赤心置其腹。",
                "呜呼安得壮士健马咸作使，坐令戎虏为臣仆。"
            ]
        },
        {
            "title": "广轩夜望",
            "content": [
                "点点万家灯，风清醉复醒。",
                "广轩高绝处，俯瞰一天星。"
            ]
        },
        {
            "title": "恭人董氏挽词",
            "content": [
                "敬馌尊夫子，升堂乳阿姑。",
                "乡评推至行，家庆展新图。",
                "半世悲鸾舞，高年乐凤雏。",
                "蜜章应未艾，卿月映阶符。"
            ]
        },
        {
            "title": "谢潘端叔惠红梅",
            "content": [
                "少陵年后咏花开，未见烟脂一抹腮。",
                "可惜当时诗兴动，止因东阁看官梅。"
            ]
        },
        {
            "title": "观冷泉亭放水",
            "content": [
                "冷泉浅濁使人愁，开放黄波去不休。",
                "岸侧细泉穿乱石，始知别是一清流。"
            ]
        },
        {
            "title": "大雪赵振文寄诗言乘月泛舟清甚次韵",
            "content": [
                "见说中宵泛彩舟，何人同赏大江流。",
                "阳冰伯雪应为伴，更约禅人白道猷。"
            ]
        },
        {
            "title": "周德远挽词",
            "content": [
                "家世传儒业，乡邦耸义风。",
                "将迎无倦色，交友尽名公。",
                "太学飞声早，浮生转首空。",
                "怡如堂下月，犹照紫荆丛。"
            ]
        },
        {
            "title": "题韩氏所藏元佑选尚诏草",
            "content": [
                "禁脔当年选尚初，难兄辞宠意何如。",
                "裕陵遗旨知难改，元佑湛恩信有余。",
                "今日犹存卯君笔，向来谁造粉昆书。",
                "韩门世宝宜无坠，史有遗文尚取诸。"
            ]
        },
        {
            "title": "蕉庵暮归",
            "content": [
                "绿蕉阴下绕斑衣，饭了从容到夕晖。",
                "老子才携筇杖去，孙儿各捧竹团归。"
            ]
        },
        {
            "title": "长生草",
            "content": [
                "我方髫龀时，已复见兹草。",
                "仲舅尉江阳，奉亲颜色好。",
                "窗门挂经冬，蛛丝罩轻缟。",
                "意为霜雪残，白花乃明杲。",
                "世间三友外，此有岁寒操。",
                "年至十七八，童心如木槁。",
                "随时到柯山，逢人细访考。",
                "买之野人手，何须访蓬岛。",
                "尝为伯氏寿，作诗颂难老。",
                "经今五十年，得自江南道。",
                "老我日就衰，岁月岂长保。",
                "一笑哦子诗，犹将伴梨枣。"
            ]
        },
        {
            "title": "永嘉试院谢曾使君送酒",
            "content": [
                "一帘疎雨洗尘埃，满架酴醿自在开。",
                "正恨烹茶杀风景，忽惊门外白衣来。"
            ]
        },
        {
            "title": "谢黄汝济教授惠建茶并惠山泉",
            "content": [
                "几年不泛浙西船，每忆林间访惠泉。",
                "雅好谁如广文老，亲携直到病夫前。",
                "细倾琼液清如旧，更瀹云芽味始全。",
                "或问此为真品否，其中自有石如拳。"
            ]
        },
        {
            "title": "题汪季路太傅所藏龙眠阳关图",
            "content": [
                "离觞别泪为君倾，行李匆匆欲问程。",
                "不用阳关寻旧曲，图中端有断肠声。"
            ]
        },
        {
            "title": "下元日暖甚夜风雨大作早微雪从子潗以酴醿来",
            "content": [
                "眼明喜见早酴醿，窗外风号集霰时。",
                "梅蘂已慙前腊破，芳心休用怨春迟。",
                "纳凉除夜昨几似，见雪芭蕉今不疑。",
                "若使洛人真得此，应须更诧百宜枝。"
            ]
        },
        {
            "title": "游雪窦双塔登云檐有怀海印云老",
            "content": [
                "来礼二师遗像，小立云檐一饷。",
                "欲见德云比丘，却在别峰顶上。"
            ]
        },
        {
            "title": "王叔达以尉彭泽潜玉洞述见示",
            "content": [
                "书岩已奇甚，潜玉尤伟哉。",
                "李君漫盘谷，元子空峿台。",
                "神不得自秘，天应为君开。",
                "渊明如得此，应不赋归来。"
            ]
        },
        {
            "title": "恭人胡氏挽词",
            "content": [
                "懿行表闺房，情亲共衋伤。",
                "绣衣来宅相，彤管著铭章。",
                "苹涧谁供祀，藁砧空悼亡。",
                "芝兰俱秀发，所恨失元方。"
            ]
        },
        {
            "title": "送清道者住投子山",
            "content": [
                "一钵一衲，一丘一壑。",
                "非去非住，无相无作。",
                "一脚踏著投子机，不被傍人轻摸索。"
            ]
        },
        {
            "title": "鹿伯可郎中园池杂咏·桃蹊",
            "content": [
                "几树桃花相映开，主人归路入天台。",
                "凭谁寄语玄都观，前度刘郎不更来。"
            ]
        },
        {
            "title": "次韵十绝·染须",
            "content": [
                "染须欲学少年时，笑杀当年荣启期。",
                "公道世间惟此耳，年来犹幸不相欺。"
            ]
        },
        {
            "title": "次卢国华提刑所寄韵",
            "content": [
                "持节归来上粉闱，只今一节又何之。",
                "乐天好句追长庆，元亮高风挹义熙。",
                "我恨别多仍会多，君虽去速岂来迟。",
                "闽山荔子燻晴昼，莫惜登临賸赋诗。"
            ]
        },
        {
            "title": "仲舅敷文阁学士汪公挽词",
            "content": [
                "外氏桂成丛，诸甥长养中。",
                "名称无酷似，宦达偶相同。",
                "澹室既长往，适斋俄考终。",
                "绝怜三学士，只賸一衰翁。"
            ]
        },
        {
            "title": "雪谿仙隐",
            "content": [
                "君之生兮天之西，望雪山兮名之以雪谿。",
                "君之游兮海之湄，隐于雪窦兮杳然何归。",
                "子从其父兮孙访吾祖，子志不遂兮孙之心良苦。",
                "嗟嗟，阆中君兮弃家而远游，",
                "蹇胡为乎不久留。其遂蝉蜕尘埃而仙耶，",
                "其亦肥遯得道不死而隐于四窗之幽耶。扪萝以寻于烂平兮既不可见，",
                "莽白云之廿里兮欲进兮焉求。青棂兮实繁，",
                "莎罗兮花稠。鞠侯兮相与群，",
                "白鷳兮啸其俦。谓为远兮何景物之良是，",
                "谓在迩耶将径之何由。肖群像兮兹堂，",
                "谨奉尝兮良畴。君其来兮庶几其见之，",
                "君之不来兮徒相羊以夷犹。"
            ]
        },
        {
            "title": "从子淮过省寄伯中弟",
            "content": [
                "我家伯父德余辉，吾弟风标具体微。",
                "七叶欣闻五争奋，四人先喜一雄飞。",
                "忍贫老尚甘箪食，教子今方擢省闱。",
                "他日双椿临六桂，麻衣俱换绿衣归。"
            ]
        },
        {
            "title": "昕老自号鉴堂来住芦山山中先有鉴堂",
            "content": [
                "鉴堂来住鉴堂中，两鉴相磨只一同。",
                "要是非台亦非鉴，但见寂照含虚空。"
            ]
        },
        {
            "title": "观文殿学士赵公挽词",
            "content": [
                "听履领簪缨，忠言彻帝庭。",
                "公方扶日月，我亦寄雷霆。",
                "忧世形词色，卧家存典型。",
                "灵光更陈迹，楚些不堪听。"
            ]
        },
        {
            "title": "伯中弟可休堂",
            "content": [
                "夫妇老相对，闺门贫甚安。",
                "六儿俱力学，一子幸先官。",
                "香火祠初奉，勋名镜屡看。",
                "更当联五桂，纳禄尚何难。"
            ]
        },
        {
            "title": "唤仙阁",
            "content": [
                "多少寻仙更不还，渺茫竟堕有无閒。",
                "使其真有毋庸唤，仙自曾城我自山。"
            ]
        },
        {
            "title": "次韵蒋德言游太白玉几两山",
            "content": [
                "谁能饶舌强参禅，何用谈因更说缘。",
                "生死本来无大事，晨朝须起夜须眠。"
            ]
        },
        {
            "title": "陆提刑挽词",
            "content": [
                "数马谦恭甚，挥犀色笑温。",
                "风流士龙裔，文采左丞孙。",
                "晚幸成三径，身胡遽九原。",
                "素钦仁者勇，大狱竟平反。"
            ]
        },
        {
            "title": "题汪宏甫三马图",
            "content": [
                "玉花流云照夜白，开元尚想行天街。",
                "韩李郑君俱已矣，健笔谁能如顺斋。"
            ]
        },
        {
            "title": "徐季节挽词",
            "content": [
                "公府推徐穉，山阳荐仲车。",
                "盛时遗此老，没世竟穷庐。",
                "行道嗟无命，传家幸有书。",
                "鲁山终不识，抚卷倍欷歔。"
            ]
        },
        {
            "title": "午暑",
            "content": [
                "炎宫火伞罩中区，病老低垂气不苏。",
                "难学孙儿频饮冷，时将冰水洗霜须。"
            ]
        },
        {
            "title": "次韵十绝·发书",
            "content": [
                "故人惟赖几行书，今日谁能更访吾。",
                "旧日热心今就冷，向来已自得揶揄。"
            ]
        },
        {
            "title": "题罗春伯所藏修禊序",
            "content": [
                "东游登会稽，只见兰亭不见碑。",
                "北过中山府，欲访此碑不知处。",
                "閒从故家看墨本，如此二者绝难过。",
                "曾经耶律毡裹去，至今胡虏犹知慕。",
                "时将一二馈肤使，持归往往快先覩。",
                "未知玉石真在否，要比江南终近古。",
                "他日缚取呼韩作编户，勒铭归来过定武。",
                "只问君王乞此碑，打向人间莫论教。"
            ]
        },
        {
            "title": "戴县丞挽词",
            "content": [
                "小戴久仙去，何堪更哭君。",
                "旧游惊昨梦，陈迹怆遗文。",
                "晚暮期相与，死生俄遽分。",
                "铭成愧潜德，挥涕望新坟。"
            ]
        },
        {
            "title": "题汪季路家藏吴彩鸾唐韵后",
            "content": [
                "旧说仙人吴彩鸾，日书切韵归毫端。",
                "不应神速有如此，令人至今疑稗官。",
                "相传此事三百载，谁知真迹俨然在。",
                "笔精墨妙信入神，间以朱丹倍晶彩。",
                "法言初为此韵时，賸裒文字觉后知。",
                "宁知遂经谪仙手，讳字曾阙民与基。",
                "经生矻矻尽精力，摩以岁月或可得。",
                "动翰如飞犹恐迟，一日一挥出心画。",
                "神仙之说云渺茫，仙凡配耦尤荒唐。",
                "萧史弄玉乘凤去，蓝田空说容裴航。",
                "文箫之遇真是否，岂此虚名传不朽。",
                "五篇历历为全书，始信传闻是真有。",
                "当时所直才五缗，于今千金价未均。",
                "十年盖有数百本，未知几本传今人。",
                "惜哉字画太纤细，后日传之知几岁。",
                "只今已有字不全，欲镌翠珉固非易。",
                "我踰七十方见之，暂借一观聊自怡。",
                "平生愿见心便足，何必更谋身后为。"
            ]
        },
        {
            "title": "夜读王承家县丞诗编",
            "content": [
                "炼句工深与味长，固知家学富青箱。",
                "莫言一脔能尝鼎，更欲为余倾锦囊。"
            ]
        },
        {
            "title": "送蒋甥若水使属北行",
            "content": [
                "曾为假吏到燕山，送子长征不作难。",
                "故国能无叹禾黍，中原应欲覩衣冠。",
                "黑甜软饱宜加爱，红皱黄团止可观。",
                "行矣勿为儿女恋，指期良月待君还。"
            ]
        },
        {
            "title": "复见官军诗",
            "content": [
                "元帅平京邑，声声夹道闻。",
                "不图当此日，复得见官军。",
                "将钺来何莫，壶浆意已勤。",
                "重瞻貔虎士，尽扫犬羊群。",
                "王旅方驰电，民心极望云。",
                "长安十万户，拭目待吾君。"
            ]
        },
        {
            "title": "催老融墨戏",
            "content": [
                "古人惜墨如惜金，老融惜墨如惜命。",
                "濡毫洗尽始轻拂，意匠经营极深夐。",
                "人非求似韵自足，物已忘形影犹映。",
                "地蒸宿雾日未高，雨带寒烟山欲暝。",
                "中含太古不尽意，笔墨超然绝畦迳。",
                "画家安得论三尺，身世生缘俱堕甑。",
                "人言可望不可亲，夜半叩门宁复听。",
                "三生宿契谁得知，一见未言心已应。",
                "岩倾千丈雪散空，上有清池开锦镜。",
                "意行忽发虎溪笑，许作新图写幽胜。",
                "归寻一纸五十尺，传以礬胶如练净。",
                "自知能事难促迫，捲送松窗待清兴。",
                "笔端肤雨今何如，西抹东涂应略定。",
                "何当一日快先覩，洗我昏眸十年病。"
            ]
        },
        {
            "title": "陈文恭公挽词",
            "content": [
                "辅赞藏诸用，庸人自扰之。",
                "惟公知好静，与物尽忘私。",
                "德望仪群辟，威名憺远夷。",
                "伤心白鸡梦，梁木有余悲。"
            ]
        },
        {
            "title": "从姑太令人挽词",
            "content": [
                "伯祖八贤女，惟姑寿且康。",
                "又闻歌薤露，谁复是灵光。",
                "采藻空南涧，生萱怆北堂。",
                "平生好心地，持以遗诸郎。"
            ]
        },
        {
            "title": "枢密新府",
            "content": [
                "门号签书府，心存攻愧斋。",
                "倚栏临曲沼，扶杖看悬崖。",
                "槁叶鸣轻雨，残山拥半阶。",
                "退公成吏隐，足以畅幽怀。"
            ]
        },
        {
            "title": "李起宗舍人悠然亭",
            "content": [
                "远游蜀道历艰难，径上甘泉豹尾间。",
                "荷橐忽思辞北省，拂衣自喜见南山。",
                "当时旁舍基犹在，回首垂髫鬓已斑。",
                "先友脾阴尽陈迹，寒空依旧湿烟鬟。"
            ]
        },
        {
            "title": "又题杨妃上马图",
            "content": [
                "金鞍欲上故徐徐，想见华清被宠初。",
                "后日延秋门下路，不应有暇作踟蹰。"
            ]
        },
        {
            "title": "答东山一老二偈",
            "content": [
                "闭门深坐日知味，无限好山都懒游。",
                "城里山中俱是隐，江湖不若两忘休。"
            ]
        },
        {
            "title": "同王原庆知道游天童",
            "content": [
                "旧游曾记梦中身，一日重来白发新。",
                "行尽杉松三十里，看来楼阁几由旬。",
                "狎鸥亭外波澜阔，宿鹭池边草木春。",
                "自笑赋归如许久，始来此地作闲人。"
            ]
        },
        {
            "title": "云岩",
            "content": [
                "但见云生谷，初无石似岩。",
                "得名非旧观，买地作精蓝。",
                "境胜环修竹，门深拥翠杉。",
                "禅林自家处，莫问后三三。"
            ]
        },
        {
            "title": "送倪正父侍郎使虏",
            "content": [
                "经帷亲见犯天颜，口伐何劳抗可汗。",
                "故国应悲周黍稷，遗黎犹识汉衣冠。",
                "殊邻谍报终难测，累岁要盟恐易寒。",
                "驰至金城上方略，始知颇牧在金銮。"
            ]
        },
        {
            "title": "送赵晦之丞彭泽",
            "content": [
                "陶令居官八十日，始为督邮方赋归。",
                "君家门户要兴起，未用飘然咏式微。"
            ]
        },
        {
            "title": "次周益公韵",
            "content": [
                "天将间气孕山川，名世还当五百年。",
                "已是有官居鼎鼐，不妨平地作神仙。",
                "书林尚欲校三豕，笔力犹能驱两肩。",
                "前日勋名身既退，斯文留与后人传。"
            ]
        },
        {
            "title": "中秋",
            "content": [
                "岁岁当秋半，人人待月明。",
                "绝怜今夜赏，更胜去年晴。",
                "光彩澄高露，氛埃廓太清。",
                "众心方闵雨，却望暮云生。"
            ]
        },
        {
            "title": "烟雨楼夜坐",
            "content": [
                "暮霭横空黯未收，晚来凉动满怀秋。",
                "澹云影里千山月，残角声中百尺楼。",
                "参坐共为文字饮，高谈不见古念愁。",
                "夜阑半醉意方适，径欲乘风汗漫游。"
            ]
        },
        {
            "title": "吴通判挽词",
            "content": [
                "一死交情见，乡评重此翁。",
                "素车奔夕梦，绣被落天风。",
                "身任朋僚责，心忘尺雨功。",
                "毋书卓行传，非介亦非通。"
            ]
        },
        {
            "title": "飞泉漱鸣玉诗",
            "content": [
                "翠巘幽深处，飞泉触石鸣。",
                "跳珠不胜乱，漱玉有余清。",
                "水落千寻险，风传万壑声。",
                "玲珑铿璧韵，激溅破琼英。",
                "汉水思遗佩，沧浪想濯缨。",
                "何须韩吏部，联句赋琮琤。"
            ]
        },
        {
            "title": "石南康挽词",
            "content": [
                "家有春秋学，渊源更得师。",
                "风高盖公舍，泪落蔡邕碑。",
                "官早终难进，才全竟弗施。",
                "遗编属贤子，孝谨不应衰。"
            ]
        },
        {
            "title": "送黄景声秘丞提举浙西",
            "content": [
                "玉节光华照日曦，扬清激濁正当时。",
                "陈连幸出百僚底，正恐翁归不受私。"
            ]
        },
        {
            "title": "次韵五诗·谕悲秋者",
            "content": [
                "黄云万顷一时收，喜见高空风露秋。",
                "岁事及今将告毕，人生到老盍归休。",
                "固知景物能与感，亦有痴人苦过忧。",
                "胸次果然无一累，岂容秋月使人愁。"
            ]
        },
        {
            "title": "送刘淳叟博士倅豫章",
            "content": [
                "熟知明主可忠言，奏牍方陈意已传。",
                "人言能逊千乘国，我自能补九重天。",
                "拔山转石孰难易，烂额徙薪谁后先。",
                "不用更论如许事，把君征袂且茫然。"
            ]
        },
        {
            "title": "王遂安挽词",
            "content": [
                "淮水占王氏，生平熟义方。",
                "三珠欣竞秀，两桂蚤联芳。",
                "才大用何啬，源深流自长。",
                "青毡传令子，一箭取双鶬。"
            ]
        },
        {
            "title": "石通直挽词",
            "content": [
                "籍甚新昌族，直成万石家。",
                "源流端有自，悃愊更无华。",
                "奉职冰同洁，持身璧不瑕。",
                "庆门传未艾，兰玉茁新芽。"
            ]
        },
        {
            "title": "过上虞怀谢驿喜雨",
            "content": [
                "梦回檐溜作惊湍，净洗炎歊百虑宽。",
                "咫尺东山见膏泽，令人更忆谢家安。"
            ]
        },
        {
            "title": "八月十四日携家泛月次韵",
            "content": [
                "犹记年时看水嬉，不如此夜月相宜。",
                "仙翁一醉非尘世，为问姮娥知未知。"
            ]
        },
        {
            "title": "次伯舅汪运干所寄韵",
            "content": [
                "遥忆牢之舅，功名志欲成。",
                "离思满方寸，望眼费双明。",
                "揽笔四愁咏，登楼千里情。",
                "贤劳休自叹，幢下本书生。"
            ]
        },
        {
            "title": "又次王恭叔韵",
            "content": [
                "人为天地最灵物，野卉无情犹若此。",
                "石间薜荔水昌阳，卷柏生崖并葛藟。",
                "是皆草中号长久，未见县空解葩蘂。",
                "柯叶不改耐岁寒，土著青松那可拟。",
                "不须丹砂访葛洪，毋用仙方传李耳。",
                "未知此种谁为传，乌有先生子虚子。"
            ]
        },
        {
            "title": "谢僧道全惠诗并菖蒲",
            "content": [
                "楚楚芳荪诗样清，翠苗低护小峥嵘。",
                "一泓功借幽根润，六月能令凉意生。",
                "雁荡浑如梦边事，龙湫顿觉眼中明。",
                "閒窗坐对思无限，何日随君绕涧行。"
            ]
        },
        {
            "title": "太令人赵氏挽词",
            "content": [
                "令德比鸤鸠，芳华誓柏舟。",
                "承平犹有态，旷达了无忧。",
                "方奉平反笑，俄成汗漫游。",
                "哀荣谁得似，同穴乐哉丘。"
            ]
        },
        {
            "title": "丁寺丞挽词",
            "content": [
                "严冷不可向，其中实旷然。",
                "行藏暌素志，燕乐了余年。",
                "鹤化人何处，鸾孤影自怜。",
                "才高不尽用，流庆尚绵绵。"
            ]
        },
        {
            "title": "翁府君挽词",
            "content": [
                "肮脏翁夫子，高才噤不施。",
                "床头痴叔易，梦里阿连诗。",
                "德丧嗟何及，天胡弗憗遗。",
                "清风终未泯，吹拆谢庭芝。"
            ]
        },
        {
            "title": "尚书汤公挽词",
            "content": [
                "先正真良弼，彤墀四拜麻。",
                "决科承奕世，摛藻擅传家。",
                "禁路优持橐，侯藩几建牙。",
                "相门宜出相，恨不见堤沙。"
            ]
        },
        {
            "title": "同年翁处度招游北山次韵",
            "content": [
                "不嫌屐齿碎莓苔，只要吾人得得来。",
                "见说飞泉高落涧，待寻曲水作流杯。",
                "竹林素约群贤集，鸡黍相过一笑开。",
                "政恐清游自忘返，不应空棹酒船回。"
            ]
        },
        {
            "title": "梁仲苍挽词",
            "content": [
                "人物如君少，相期上石渠。",
                "博文该四部，笃学富三余。",
                "泪尽知无及，交深未觉疏。",
                "何时酹坟草，细读茂陵书。"
            ]
        },
        {
            "title": "王夷仲夫人挽词",
            "content": [
                "彤史无人续，谁能识壶彜。",
                "苹蘩奉先祖，诗礼付佳儿。",
                "未见鱼轩乐，俄兴鸾镜悲。",
                "藁砧方得路，肠断悼亡诗。"
            ]
        },
        {
            "title": "吴山井",
            "content": [
                "钱塘东南一都会，西湖宛在高城外。",
                "凿为六井引入城，唐相邺侯功尚在。",
                "吴山横亘城中央，左右江湖尽襟带。",
                "寒泉迸溢清且甘，发自灵源匪分派。",
                "天目两乳龙凤来，秀气所钟此其最。",
                "海滨斥卤润作鹹，安得一泉独滂沛。",
                "四朝驻跸八十年，民聚五方真众大。",
                "抱瓮桔槹万夫汲，飞泉仰流筒吸快。",
                "大旱不干潦不溢，数里赪肩竞分卖。",
                "人言神龙宅其下，济物阴功至今在。",
                "川泽固多资灌溉，此井犹能济闤闠。",
                "皇家德泽如此泉，福祚与之俱不改。"
            ]
        },
        {
            "title": "京仲远尚书为澹然子作二大字",
            "content": [
                "浓墨新题付澹然，松坡为子老谈天。",
                "凭君推我行年看，何日归耕绵上田。"
            ]
        },
        {
            "title": "赵提荆挽词",
            "content": [
                "客授早登龙，襟期一笑同。",
                "门清心似水，论正气如虹。",
                "近问书犹湿，重来迹遂空。",
                "无因送丹旐，老泪洒西风。"
            ]
        },
        {
            "title": "寄题延平范氏六桂堂",
            "content": [
                "高门儒效许谁同，秀气于今照演峰。",
                "家学一椿连五桂，地灵两剑化双龙。",
                "三人衣钵清名接，累世簪缨庆事重。",
                "彼茁孙枝更林立，不须万户羡侯封。"
            ]
        },
        {
            "title": "次韵五诗·坚郑贵温棋社",
            "content": [
                "二公休致我来归，尽可同裁隐士衣。",
                "此已屡谋登竹所，君其无吝造城扉。",
                "人间厌见手翻覆，乐处但当赜指挥。",
                "凉气一新宜近酒，盍簪莫似向来稀。"
            ]
        },
        {
            "title": "黄君挽词",
            "content": [
                "积庆源流远，乡评数大门。",
                "吏才堪世用，心事与谁论。",
                "肮脏才三径，凄凉遽九原。",
                "传家五男子，留眼看腾骞。"
            ]
        },
        {
            "title": "独旦蕈次九五从叔韵",
            "content": [
                "朝菌晦朔虽不知，食之实冠东南味。",
                "庾郎二十有七品，一见流涎惊绝异。",
                "撷蔬剪韮皆可却，味苦应无夏虫避。",
                "大阮哦诗声未了，又索蒸芝今再遗。",
                "迩来枯卉尚未茁，拳拳上愧台无馈。",
                "傥容小摘寄情亲，会遣长须见芹意。"
            ]
        },
        {
            "title": "夜坐",
            "content": [
                "晚凉徐步出柴扃，万变浮云在窈冥。",
                "浓似铁山擎缺月，薄於春絮透疎星。",
                "正欣夜久沉天籁，尤喜空明郁帝青。",
                "雨气未平龙欲动，电光前后射中庭。"
            ]
        },
        {
            "title": "杨武恭王挽词",
            "content": [
                "父祖成完节，丹心激懦夫。",
                "忱戈枭逆虏，抚剑志伊吾。",
                "忠孝公何愧，哀荣世所无。",
                "从今紫荷橐，接武上亨衢。"
            ]
        },
        {
            "title": "汪达可招游臧园次韵",
            "content": [
                "满架酴醿惬雅怀，更添林下紫徘徊。",
                "平湖不怕重门阻，胜赏何妨后日来。",
                "酒兴已随斜照远，诗情无待片云催。",
                "黄昏鼓棹欲归去，望望烟林首重回。"
            ]
        },
        {
            "title": "送赵晦之丞彭泽",
            "content": [
                "淮甸归来涉学深，孤云又出亦何心。",
                "公余岩下读书去，远继风流石橘林。"
            ]
        },
        {
            "title": "王给事挽词",
            "content": [
                "宦学素称豪，仍闻吏事高。",
                "精神虽腹满，抚字亦心劳。",
                "藩辅连三组，沉痾见二毛。",
                "胡床庾楼在，残月堕江皋。"
            ]
        },
        {
            "title": "赵安国梅坡",
            "content": [
                "隆暑倦行役，梅坡得暂閒。",
                "卷帘南浦岸，终日对成山。",
                "竹里清风远，棋边夕照还。",
                "岁寒重卜醉，觅句暗香间。"
            ]
        },
        {
            "title": "送朱叔止守南剑",
            "content": [
                "万竹蟠山喉不乾，两龙潜水气犹寒。",
                "郡斋见说真图画，公退何妨一倚栏。"
            ]
        },
        {
            "title": "赵左司挽词",
            "content": [
                "乡贡蚤驰誉，郎潜方比肩。",
                "求仙容我学，成佛叹君先。",
                "天癸年将暮，金丹语未圆。",
                "忽传长别偈，天阔散云烟。"
            ]
        },
        {
            "title": "娄忠简公挽词",
            "content": [
                "壮岁志先定，耆年气不衰。",
                "治高为县日，名重佐州时。",
                "雅望登朝著，忠言彻帝墀。",
                "亨途日千里，阔步不容迟。"
            ]
        },
        {
            "title": "太淑人管氏挽词",
            "content": [
                "彤史久不作，谁能有妇功。",
                "宁知贵家子，乃有昔人风。",
                "钿轴恩何渥，芝庭泽不穷。",
                "死生无可憾，况已悟真空。"
            ]
        },
        {
            "title": "游西山次范丞韵",
            "content": [
                "东风吹我上西冈，更觉僧房白昼长。",
                "草色已翻新岁碧，梅花只是去年香。",
                "好山围绕屏三面，野竹萧森玉数行。",
                "千里同游逢范叔，绨袍他日未相忘。"
            ]
        },
        {
            "title": "启霞冰壶亭",
            "content": [
                "拍拍新漪彻底清，两山写照翠光凝。",
                "笑看风动轂纹起，坐我玉壶春夜冰。"
            ]
        },
        {
            "title": "寄题蜀李氏义概堂",
            "content": [
                "养气非为侠，轻财弗市恩。",
                "仁声高月旦，义概彻天阍。",
                "称美推贤嗣，扬名有顺孙。",
                "活人几百万，何止驷容门。"
            ]
        },
        {
            "title": "余永颜挽词",
            "content": [
                "户外诸生屦，门前长者车。",
                "柳袍空自染，瓶粟竟无储。",
                "隐行刑宗党，清风照晨闾。",
                "沉冥谁为表，赖有子云书。"
            ]
        },
        {
            "title": "题桃源王少卿占山亭",
            "content": [
                "纳纳乾坤一草亭，西山尽见若秋屏。",
                "霜余远水呈天碧，雨过遥空现帝青。",
                "逸叟真成陶令隐，高怀长似屈原醒。",
                "肯堂固赖贤孙子，精爽犹疑尚有灵。"
            ]
        },
        {
            "title": "郑华文挽词",
            "content": [
                "兄弟忝同登，论交最有情。",
                "颓波知劲节，彻底叹真清。",
                "正尔寻烟好，胡然丧老成。",
                "抱痾难执绋，挥涕望佳城。"
            ]
        },
        {
            "title": "戴县丞挽词",
            "content": [
                "高士终为簿，岂惟勾小稽。",
                "鸾凰虽在棘，桃李自成蹊。",
                "官府资关决，儒流仰品题。",
                "定知余庆远，遗爱满双谿。"
            ]
        },
        {
            "title": "高端叔挽词",
            "content": [
                "满卷变离骚，欧公一素袍。",
                "岂惟将厚意，要使丐残膏。",
                "宿草成千古，生刍为一号。",
                "虽无韩子诔，贞曜本来高。"
            ]
        },
        {
            "title": "六言问天池宝华",
            "content": [
                "昔年曾赋虎丘，犹恨灵岩未游。",
                "天池之景绝胜，宝华有水倒流。",
                "老矣不复西去，梦入陶朱扁舟。",
                "烦君为我寻访，能以新诗寄不。"
            ]
        },
        {
            "title": "游大梅山护圣寺",
            "content": [
                "江东东畔更东山，又过东山数里间。",
                "试问招提在何处，万山深处白云环。"
            ]
        },
        {
            "title": "杨花",
            "content": [
                "雨压轻寒春较迟，春深不见柳绵飞。",
                "忽然飞入閒庭院，疑是故人何处归。"
            ]
        },
        {
            "title": "送黄直护道人住茅山赠以小黑玉虎",
            "content": [
                "少从黑虎谷中行，晚得於菟玉琢成。",
                "辍以赠君俱隐处，大茅峰顶看风生。"
            ]
        },
        {
            "title": "嵩岳图",
            "content": [
                "先世前踪不可追，君从何处得全碑。",
                "上横嵩岳三千丈，下列齐公廿四诗。",
                "室号揖仙怀旧书，庵名面壁认遗基。",
                "青毡真是我家物，欲以琼瑶厚报之。"
            ]
        },
        {
            "title": "樊运使挽词",
            "content": [
                "横浦云亡后，斯文付此贤。",
                "命其随道丧，学又绝心传。",
                "河洛湮来派，西州忆旧缘。",
                "伤心耆老尽，挥泪对霜天。"
            ]
        },
        {
            "title": "再过鹿伯可",
            "content": [
                "又上先生见一堂，澹然宾主两相忘。",
                "不知海内清风满，但觉山中白昼长。",
                "小雨络林妨蜡屐，靓妆环坐快瑶觞。",
                "曲终扶杖欲归去，即咏白驹三四章。"
            ]
        },
        {
            "title": "姜秘监挽词",
            "content": [
                "久闻政绩最淮淝，鄮岭循良亲见之。",
                "梓里尚遗前日爱，棠阴还长旧年枝。",
                "钓璜方兆非熊卜，曳杖俄兴梁木悲。",
                "千里佳城空望断，他时归哭岘山碑。"
            ]
        },
        {
            "title": "梁审计挽词",
            "content": [
                "寿夭固难问，吁嗟不忍言。",
                "婴啼催玉树，衰泪洒芳萱。",
                "事契深群从，英才怆九原。",
                "悲吟慙楚些，无地与招魂。"
            ]
        },
        {
            "title": "张运使挽词",
            "content": [
                "惠周剑外与淮南，归卧空山且避谗。",
                "宴坐几年期不死，临行一著信非凡。",
                "不应杜乂束高阁，真使谢鲲居石岩。",
                "欲向西陵寻宿草，秋风何日送归帆。"
            ]
        },
        {
            "title": "次韵十绝·安心",
            "content": [
                "但使心如水在槃，坐令四体自然胖。",
                "有人来问安心法，将汝心来与汝安。"
            ]
        },
        {
            "title": "陈天成诗多和东坡韵兹因寄喜雨诗走笔谢之",
            "content": [
                "一春垂垂困多雨，虽曰如膏反成苦。",
                "自知潦后必成旱，果见晴天雨黄土。",
                "连旬不雨已叹嗟，涤涤山川云不吐。",
                "未闻鹁鸠鸣屋角，但有蚊蝇争振羽。",
                "一梅无望望重梅，旱魃为妖无术御。",
                "閒居忧国徯云霓，夜夜三星正当户。",
                "君王侧身叹凉德，云汉之诗无愧古。",
                "避殿减膳率以躬，己责纵囚真有补。",
                "史君精祷尽诚意，千里归心称杜母。",
                "四郊神物招螉蜒，所在疲氓加手抚。",
                "风伯在今诚可讼，已闻石燕空中舞。",
                "时时小雨慰人心，渴瓦流膏仅儿乳。",
                "传言望日当通济，老巫已得灵神语。",
                "霈然三日果应期，靡神不举谁为主。",
                "河流顿已复旧痕，良苗喜见兴南亩。",
                "中宵愁念不成梦，摩挲便腹眠清午。",
                "从今一饱便可望，坻京行见曾孙庾。",
                "陈侯忽就舂容篇，径遣长须入城府。",
                "叹君健笔今已老，不草敕书招赞普。",
                "坡翁相去已百年，时出新诗追步武。"
            ]
        },
        {
            "title": "忘归亭",
            "content": [
                "一峰凛凛插烟霏，谁筑新亭占石矶。",
                "标榜未应专一壑，此山何处不忘归。"
            ]
        },
        {
            "title": "杨待制挽词",
            "content": [
                "蜀用东南彦，皇家属意深。",
                "贰卿频报政，上相最知心。",
                "泛宅俱杭苇，同朝拟断金。",
                "庙廊期引类，疾病两侵寻。"
            ]
        },
        {
            "title": "送赵德老观文东归",
            "content": [
                "往还不过酒三行，成败同观棋一枰。",
                "东海敢言成二老，西湖自足度余生。",
                "朅来便觉废兹事，归去定须寻旧盟。",
                "锦里锦坊秋色里，梦魂先已到江城。"
            ]
        },
        {
            "title": "赠别章茂献尚书",
            "content": [
                "我辈重来鬓已皤，贞元朝士苦无多。",
                "才堪柱石犹归去，柰此摧颓一老何。"
            ]
        },
        {
            "title": "郑司法挽词",
            "content": [
                "倾盖欢如故，相从沧海隅。",
                "方将理诗社，忽已閟泉途。",
                "归路孤飞旐，交情一束刍。",
                "梅霖将客泪，凄澹洒平芜。"
            ]
        },
        {
            "title": "送赵伯藏添倅永嘉",
            "content": [
                "分教分符恰五年，异乡几若故乡然。",
                "归来几作池塘梦，送别欲随驺御仙。",
                "目断甘林应饱熟，手栽栾实想芳鲜。",
                "邦人若问老州牧，为说清霜绕鬓边。"
            ]
        },
        {
            "title": "余给事挽词",
            "content": [
                "桂籍兄联弟，兰阶子克家。",
                "上恩嘉踵式，京秩为增华。",
                "朝著蒙倾盖，纶闱睹判花。",
                "遽成千古别，南望相悲笳。"
            ]
        },
        {
            "title": "姚江高风阁",
            "content": [
                "不从文叔作三公，归著羊裘大泽中。",
                "石濑钓台非故地，云山江水自高风。",
                "烟迷宿草古遗恨，树拥危楼新奏功。",
                "仙驭飘飖疑不远，翩然独鹤度寒空。"
            ]
        },
        {
            "title": "宁海刘君挽词",
            "content": [
                "不识紫芝眉，空传有道碑。",
                "义方真可法，闇室肯容欺。",
                "未觉山川改，深明昼夜知。",
                "薤歌慙不称，冢子素能诗。"
            ]
        },
        {
            "title": "支茂先烟蓑亭",
            "content": [
                "人生逆旅困风波，大似寄居鹦鹉螺。",
                "月白江空无一事，不须更作钓鱼蓑。"
            ]
        },
        {
            "title": "送卫清叔著作提举淮东",
            "content": [
                "羡君持节拜庭闱，未老双亲看彩衣。",
                "若过盖公烦问信，坐曹日念旧游稀。"
            ]
        },
        {
            "title": "送黄景声秘丞提举浙西",
            "content": [
                "论诗才了便谈禅，鄙吝冰消更豁然。",
                "稽首心空先及第，敢将癸未论同年。"
            ]
        },
        {
            "title": "秋日怀国仲观",
            "content": [
                "四明耸秀一溪流，曾记经行十里秋。",
                "行李今从何处住，宦游自笑几时休。",
                "儿时故旧今谁在，老去光阴不借留。",
                "赢得东归访丘壑，约君同上钓鱼舟。"
            ]
        },
        {
            "title": "乌戍道中",
            "content": [
                "田在港西家港东，断桥春水步难通。",
                "束芦挟瓮稳来去，不碍小船分钓筒。"
            ]
        },
        {
            "title": "七月上浣游裴园醉翁操",
            "content": [
                "茫茫，苍苍。",
                "青山，绕千顷。",
                "波光，新秋露风荷吹香。",
                "悠颺心地翛然，生清凉。",
                "古岸摇垂杨，时有白鹭飞来双。",
                "隐居如在，鹤与翱翔。",
                "老先何处，尚有流风未忘。",
                "琴与君兮宫商，酒与君兮杯觞。",
                "清欢殊未央，西山忽斜阳。",
                "欲去且徜徉，更将霜鬓临沧浪。"
            ]
        },
        {
            "title": "送赵清臣宰姚江",
            "content": [
                "鄞江水与舜江通，久矣威名满一同。",
                "试问何时到封部，数声柔橹一帆风。"
            ]
        },
        {
            "title": "夜坐烧香台",
            "content": [
                "长昼苦炎热，夜分凉始生。",
                "电中千嶂立，琴外一蛩鸣。",
                "急雨催诗思，遥空答鼓声。",
                "谁知一府地，得此意凄清。"
            ]
        },
        {
            "title": "李才翁贺除天官次韵",
            "content": [
                "九年奔走只思闲，归梦时时堕故山。",
                "已媿演纶词禁上，更堪曳履侍臣閒。",
                "官曹顾我空无补，世事惟君了不关。",
                "但欲相从游物外，不应久此玷清班。"
            ]
        },
        {
            "title": "史敷文挽词",
            "content": [
                "学问源流远，乐哉贤父兄。",
                "人琴亡旧曲，风木怆寒声。",
                "深痛几成毁，沉痾汔丧生。",
                "孝恭无可憾，犹得傍佳城。"
            ]
        },
        {
            "title": "金峨漱石亭",
            "content": [
                "溪声真是广长舌，历劫谈空声不绝。",
                "不知来自何处山，一意倾东忘万折。",
                "我欲漱石向水滨，无奈齿牙摇落频。",
                "夜半寒声到客枕，只疑身是枕流人。"
            ]
        },
        {
            "title": "林正惠公挽词",
            "content": [
                "爱直赵清献，忠文范景仁。",
                "累朝推旧德，今日见斯人。",
                "正色欲劘上，敢言宁顾身。",
                "紫枢方大用，惜不究经纶。"
            ]
        },
        {
            "title": "谢林景思和韵",
            "content": [
                "黄昏门外六花飞，困倚胡床醉不知。",
                "冻合玉楼犹强项，拥衾方咏雪巢诗。"
            ]
        },
        {
            "title": "赠僧文可往黄州建东坡寺",
            "content": [
                "一坡久矣郡城东，居士来游地望崇。",
                "问舍求田烦作计，拈槌竖佛看谈空。",
                "共分庞老沈江宝，要奉儋州秃鬓翁。",
                "去作开山第一代，灯灯相续到无穷。"
            ]
        },
        {
            "title": "陈表道惠米缆",
            "content": [
                "平生所嗜惟汤饼，下箸辄空真隽永。",
                "年来风痹忌触口，厌闻来力敕正整。",
                "江西谁将米作缆，捲送银丝光可鉴。",
                "仙禾为饼亚来牟，细剪暴乾供健啗。",
                "如来螺髻一毛拔，卷然如蠆都人发。",
                "新弦未上尚盘盘，独茧长缲犹轧轧。",
                "旴江珍品推南丰，荷君来归携来东。",
                "知君正直如羔羊，贻我素丝踰五总。",
                "仙禾本出从嘉谷，色味俱同无饼毒。",
                "鼎深熟煮葱鼓香，大美元年加脔肉。",
                "有时饭素芼以虀，馋口属餍味更奇。",
                "束晳一赋不及此，为君却作补亡诗。"
            ]
        },
        {
            "title": "宜人闻人氏挽词",
            "content": [
                "四郡歌贤牧，鱼轩从隼旟。",
                "深闺无里谒，色养谨安舆。",
                "故里称家法，诸郎读父书。",
                "美哉彤史笔，三诵为欷歔。"
            ]
        },
        {
            "title": "书全无用语录",
            "content": [
                "全公无用，无用之用。",
                "生前已自无用，死后葛藤何用。",
                "虽然如是，善用者必自有用，",
                "不善用者不如勿用。试问大众，",
                "如何则为善用。有时拈起一枝草作丈六金身，",
                "有时把丈六金身却作一枝草用。"
            ]
        },
        {
            "title": "隐潭",
            "content": [
                "灵潭深入白云堆，带雨春云为我开。",
                "乳石半空浑欲堕，瀑泉千尺正中来。",
                "两军酣战鼓鼙急，一雨生寒霹雳催。",
                "中有卧龙君勿狎，有时平地起风雷。"
            ]
        },
        {
            "title": "题驾临李谪仙二像",
            "content": [
                "不有风流贺季真，更谁能识谪仙人。",
                "金龟换酒今何在，相对画图如有神。"
            ]
        },
        {
            "title": "双峰二偈",
            "content": [
                "道非身外亦非中，左右逢原作麽逢。",
                "绕寺寻山无好处，不知门外有双峰。"
            ]
        },
        {
            "title": "送吕周辅宗丞守崇庆",
            "content": [
                "从昔传家学，当今良史才。",
                "声名冠西蜀，风节象东台。",
                "朝迹何收速，归心挽不回。",
                "一麾从此去，万里可能来。"
            ]
        },
        {
            "title": "杨武恭王挽词",
            "content": [
                "王爵报元勋，临危更致身。",
                "鲸波飞战舰，狼子叹江神。",
                "木落淮南暮，尘清塞外春。",
                "功臣谁第一，图画在麒麟。"
            ]
        },
        {
            "title": "送林子方吏部将漕江东",
            "content": [
                "望郎三度到长安，垂上青云作好官。",
                "暂向江东一澄按，却归径著侍臣冠。"
            ]
        },
        {
            "title": "袁通判挽词",
            "content": [
                "仅有一区宅，曾无二顷田。",
                "相过惟载酒，至老不言钱。",
                "几得拜床下，何堪哭道边。",
                "门人多著籍，下马向新阡。"
            ]
        },
        {
            "title": "刘德修右史去国示所和从父东谿及杨子直诗走",
            "content": [
                "阁下相期久，山中把酒稀。",
                "未能容我去，又复送君归。",
                "柱史宁终隐，威颜暂咫违。",
                "壮心谁与语，看剑一灯微。",
                "",
                ""
            ]
        },
        {
            "title": "叔韶弟上连桂堂牌会群从",
            "content": [
                "我家簪绂百余年，书种子今幸有传。",
                "折桂时能取黄牒，肯堂赖子挹青毡，",
                "一新扁榜照华屋，共集尊罍招众贤。",
                "须信后生尤可畏，要当争著祖生鞭。"
            ]
        },
        {
            "title": "鹿伯可郎中园池杂咏·止室",
            "content": [
                "流行坎止事无多，举世营营自网罗。",
                "珍重主人真止矣，直如古井更无波。"
            ]
        },
        {
            "title": "李度支挽词",
            "content": [
                "忽作堂堂去，门前爵已罗。",
                "梦随弹指断，事向盖棺多。",
                "心系六州铁，身倾千丈坡。",
                "喑喑昼夜哭，柰此敬姜何。"
            ]
        },
        {
            "title": "鲁少卿挽词",
            "content": [
                "前辈风流泯，灵光独岿然。",
                "指囷推甲簇，跪履记丁年。",
                "有子伤埋璧，惟翁亦蜕蝉。",
                "功名虽已矣，千载尚遗编。"
            ]
        },
        {
            "title": "周左司挽词",
            "content": [
                "从政心无愧，敢言人所难。",
                "精忠忧世切，清节照人寒。",
                "交臂失持橐，乞身终考槃。",
                "老成今已矣，西望涕汍澜。"
            ]
        },
        {
            "title": "陪沈虞卿使君游钱园",
            "content": [
                "休沐无官事，公庭且放衙。",
                "城中寻胜地，道上引高牙。",
                "潭府临芳径，东岩玩物华。",
                "山林真夐绝，栋宇谢豪奢。",
                "陶令亲栽菊，秦侯晚种瓜。",
                "裴公余绿野，六一醉琅玡。",
                "幽阪森三友，飞桥粲百花。",
                "树深藏曲折，谷险路谽谺。",
                "道院罗星斗，禅房供释迦。",
                "鳌峰思御气，画舸想乘槎。",
                "佳处城环雉，吟边路绕蛇。",
                "登山携翠袖，喝道屏银檛。",
                "井市花相映，湖陂柳半遮。",
                "高歌惊野鸟，叠鼓乱鸣蛙。",
                "陛级青珉滑，秋千彩旆斜。",
                "丛篁穿嫩笋，芳草绽新葩。",
                "静憩方开宴，徐行更试茶。",
                "仙醪斟玛瑙，玉指奏琵琶。",
                "清绝嚣尘远，苍茫望眼赊。",
                "诗情弥海峤，饮兴渺天涯。",
                "贤尹民同乐，名郎子克家。",
                "才高修月户，笔妙补天娲。",
                "挥麈风流胜，凭栏笑语夸。",
                "追风惭款段，倚玉媿蒹葭。",
                "逸韵迷春蝶，清欢接暮雅。",
                "舞茵收地锦，画烛照笼纱。",
                "耋稚欣相告，舆台靖不哗。",
                "微风朝趁马，好雨夜随车。",
                "土脉兴原隰，霖膏润甲芽。",
                "相将劝耕去，和气满桑麻。"
            ]
        },
        {
            "title": "又谢申之示诗卷",
            "content": [
                "不见贤甥十一年，新诗示我百余篇。",
                "古风已喜能行意，近体尤欣细属联。",
                "宅相真成珠在侧，冷官休叹坐无毡。",
                "作诗勿谓今余事，更下工夫继玉川。"
            ]
        },
        {
            "title": "赵提荆挽词",
            "content": [
                "毓秀从天派，盱衡动至尊。",
                "使星方炳耀，卿月遽侵昏。",
                "已矣悲吴馆，谁欤护北门。",
                "庆源流未艾，文献蔼诸孙。"
            ]
        },
        {
            "title": "经筵讲诗彻章进诗",
            "content": [
                "圣主承丕祚，于今岁几迁。",
                "昭回光饰物，刚健位乘乾。",
                "善治新更化，当阳独揽权。",
                "诛鉏及共鲧，擢任列闳颠。",
                "曩日方谋始，宸心最急先。",
                "未遑亲政理，首务闢经筵。",
                "恭俭甘卑室，尊严拱细旃。",
                "昼居勤已甚，坐侍礼无前。",
                "讲彻诗三百，时逢运半千。",
                "诸儒深诵说，六义极摩研。",
                "俯阅毛公传，旁参郑氏笺。",
                "慨寻中古意，重是素王编。",
                "旧本三千首，终存十二篇。",
                "虽遭煨烬厄，所赖咏歌全。",
                "开迹因农事，安民在井田。",
                "成功时迈酌，兴业大明绵。",
                "东国思平赋，南山乐道贤。",
                "艰难由后稷，劳来美周宣。",
                "起自绍熙载，迨兹嘉定年。",
                "关雎从肇彼，殷武遂终焉。",
                "宠数传中旨，恩光被迩联。",
                "神文期继踵，元佑介齐肩。",
                "内厩颁云骑，雕鞍绚锦鞯。",
                "茗分龙焙品，香拂御炉烟。",
                "众俊威宣力，孤生亦备员。",
                "少时曾学依，老去未忘筌。",
                "纳禄诚休矣，归耕久晏然。",
                "锋车俄促召，梓里谓登仙。",
                "词禁容挥翰，天官命典铨。",
                "岂知侵莫境，重得侍甘泉。",
                "朽质何能报，孱躯殆欲捐。",
                "尚思求谲谏，海岳效尘涓。"
            ]
        },
        {
            "title": "冀北马群空诗",
            "content": [
                "冀北虽多马，知惟伯乐工。",
                "只因良种去，便觉举群空。",
                "过视千蹄众，先收八骏雄。",
                "谩闻余布野，无复见追风。",
                "骐骥方奔逸，驽骀岂混同。",
                "傥非承一顾，鸣意孰能通。"
            ]
        },
        {
            "title": "客省听燕乐",
            "content": [
                "晓入金门拜紫宸，门前错立士如云。",
                "未容密侍君王宴，只许钧天隔殿闻。"
            ]
        },
        {
            "title": "求参议挽词",
            "content": [
                "玉立期清贵，庞眉望寿龄。",
                "父兄嗟奄忽，姑姊亦凋零。",
                "厚德今谁在，佳城惨欲扃。",
                "孙曾闻竞爽，兰玉在阶庭。"
            ]
        },
        {
            "title": "安人郑氏挽词",
            "content": [
                "勤俭佐家肥，犹齐举案眉。",
                "锦封俱被宠，鸾鉴可胜悲。",
                "谢砌森群玉，郄林先一枝。",
                "木华文隽丽，铭德粲堂碑。"
            ]
        },
        {
            "title": "范致政挽词",
            "content": [
                "酒后升平曲，闲中安乐窝。",
                "千金曾累致，一醉竟无何。",
                "老骥志空在，孤鸾悲亦多。",
                "相望才岁许，托体共山阿。"
            ]
        },
        {
            "title": "赵南仲寄王朴画猫犬戏为之赋",
            "content": [
                "上髟下监}鬖两狻猊，胡为到庭户。",
                "细观画手妙，模写真态度。",
                "意足谢繁笔，不待丹青汙。",
                "乱扫腹背毛，头足巧分布。",
                "尨也如愁胡，眉攒眼光注。",
                "岂惟足生氂，垂耳纷败絮。",
                "掉尾固自若，狸奴为惊瞿。",
                "侧耳实畏之，冲目犹取怒。",
                "诚知取形似，不吠亦不捕。",
                "对之辄一笑，聊用慰沈痼。"
            ]
        },
        {
            "title": "孺人陈氏挽词",
            "content": [
                "追忆宫端旧典刑，三贞况复是难兄。",
                "岂惟门户生光彩，直使朝廷列姓名。",
                "烟海乘桴谁可夺，天风反火报尤明。",
                "虽云弟娣相从去，自有英灵凛若生。"
            ]
        },
        {
            "title": "五月望月蚀历家又言六月朔日蚀",
            "content": [
                "闾巷夜争呼，相传救望舒。",
                "偶因云暂破，真似月之初。",
                "孰谓蟆能瞎，端知历不疎。",
                "太阳交蚀近，试看更何如。"
            ]
        },
        {
            "title": "鹿伯可郎中园池杂咏·云龛",
            "content": [
                "浮云舒卷原无定，此意谁能为饱参。",
                "出岫无心归亦尔，不妨今日与同龛。"
            ]
        },
        {
            "title": "送内弟汪庄仲赴浙西仓幕",
            "content": [
                "家食八经秋，兹焉嘉宦游。",
                "往依王仲宾，况事薛居州。",
                "寄信凭鸿羽，题诗记虎丘。",
                "云飞亲舍近，时望海东头。"
            ]
        },
        {
            "title": "赵待制挽词",
            "content": [
                "半世谁知己，登门意气倾。",
                "交情忘父行，文会忝余盟。",
                "持论先忠厚，谈经叹老成。",
                "幽光谁为发，落笔泪纵横。"
            ]
        },
        {
            "title": "鲍潮州挽词",
            "content": [
                "客授壬辰岁，巍科盛永嘉。",
                "芹宫屡挥麈，竹院几烹茶。",
                "假守深交谊，清谈及道家。",
                "犹怀郡斋晚，群雀噪檐蛇。"
            ]
        },
        {
            "title": "陈留柏",
            "content": [
                "驿门深闭柏参天，月可中庭夜影圆。",
                "人静好风喧客枕，坐令归梦到林泉。"
            ]
        },
        {
            "title": "送陈表道倅岳阳",
            "content": [
                "垂上青云去，如何乘贰车。",
                "轻为千里别，时寄几行书。",
                "剸剧才无滞，传家学有余。",
                "当涂足知己，应不费吹嘘。"
            ]
        },
        {
            "title": "题陈简斋寄夫人书",
            "content": [
                "行书满纸遗君文，可见闺门敬若宾。",
                "应与少文能协趣，定因元亮遂忘贫。"
            ]
        },
        {
            "title": "次韵五诗·秋凉有感",
            "content": [
                "公看鱼跃与鸢飞。鹤胫虽长断则悲。",
                "世事不容人苦较，秋风自有叶先知。",
                "青奴难免交新绝，素扇宁须手自持。",
                "宋玉赋篇送未达，不如老子笑成诗。"
            ]
        },
        {
            "title": "王观国挽词",
            "content": [
                "晚识三珠树，方知独笑翁。",
                "旧游亏半面，遗恨想高同。",
                "小楷墨犹湿，残膏泽未穷。",
                "梅花缟寒夜，埋璧众香中。"
            ]
        },
        {
            "title": "史文惠王挽词",
            "content": [
                "八行源充远，三师庆系遥。",
                "枢庭先附凤，相国荐簪貂。",
                "感会逢千载，荣华冠四朝。",
                "甘盘称旧学，绮季簉储寮。",
                "历数终归舜，羹墙欲见尧。",
                "圣图滋广大，孝治极光昭。",
                "善类茅连茹，英才楚刈翘。",
                "经纶任钧轴，询访及刍荛。",
                "未急宣攘狄，先求禹格苗。",
                "訏谟裨庙筭，长策御天骄。",
                "衮阙心勤补，羹和手自调。",
                "临机杜如晦，处事李文饶。",
                "越俗怀恩纪，闽人服教条。",
                "群公推治行，所至起民谣。",
                "晚岁车垂薛，皇慈第赐萧。",
                "精鏐杯引寿，宝玉带横腰。",
                "潭府辉宸翰，频年走使轺。",
                "中书输尚父，封户溢票姚。",
                "教子躬师道，传家作世标。",
                "绅緌成继踵，铅椠到垂髫。",
                "持论书还著，谈经屡烧。",
                "官虽居鼎鼐，乐不改箪瓢。",
                "门外车长满，樽前客载招。",
                "人间等游戏，物表自消摇。",
                "几见承三接，重来侍九韶。",
                "桑榆方借暖，蒲柳叹先凋。",
                "洮頮俄凭几，衣冠忽葬桥。",
                "信能依日月，端合配宗祧。",
                "贱子慙愚懵，平时荷"
            ]
        },
        {
            "title": "送王仲矜倅兴元",
            "content": [
                "蜀道难，难於上青天。",
                "蜀道易，易於履平地。",
                "蜀山天险固自若，视难为易在人尔。",
                "王尊真有四方志，叱驭径行了无累。",
                "早登岷峨仕阴城，谈笑动行千万里。",
                "汉中由来说鸡肋，意谓弃之为可惜。",
                "君今此去良似之，更欲远游寻故迹。",
                "汉都南郑启炎图，秦置石牛山径闢。",
                "淮阴拜将余高台，武侯葬处空松柏，",
                "大笑出门何慨慷，天涯离愁各尽觞。",
                "荷君走马却笑我，李侯参语夜未央。",
                "君方往蹈功名机，何止别驾歌王祥。",
                "先正九年遗爱在，更携故笏访甘棠。"
            ]
        },
        {
            "title": "代仲舅尚书赋江山得助楼",
            "content": [
                "江山信美非吾土，王粲登楼意凄楚。",
                "丽谯井干高则高，未免绮罗相滓污。",
                "君家华屋照城隅，丹壁重重不知数。",
                "谁令作此三层楼，雪脊干霄千尺所。",
                "几番贻书来索诗，只许归田为君赋。",
                "快哉今日真得归，无复黄尘涴巾屦。",
                "试凭栏干俯人世，城郭村畦可枚数。",
                "四山云物任卷舒，大江波涛恣吞吐。",
                "晓看红日上沧溟，夜见冰蟾转天宇。",
                "四明山水秀东南，只恨青山不肯入城府。",
                "我家朗朗屋百间，欲创一楼兄未许。",
                "羡君轮奂日日新，鼛鼓一声纷郢斧。",
                "眼明见此高突兀，骚人当得江山助。",
                "我久欲归未得间，门巷相望才尺五。",
                "赋诗幸不负前盟，但惭笔底无风雨。",
                "从今造门不复问主人，醉倒楼上君莫嗔。"
            ]
        },
        {
            "title": "太恭人刘氏挽词",
            "content": [
                "籍甚成天助，薰然蔼妇容。",
                "家肥身愈约，福备礼弥恭。",
                "上寿九开秩，湛恩四受封。",
                "何人纪遗德，女婿正乘龙。"
            ]
        },
        {
            "title": "上史太傅",
            "content": [
                "衮绣堂中语夜分，几将经史细评论。",
                "不知世上三公贵，只是东湖八行孙。"
            ]
        },
        {
            "title": "赠画梅吕生",
            "content": [
                "西湖处士赋疎影，未似希真好乐章。",
                "岂是无情甘澹泊，受它风月几凄凉。"
            ]
        },
        {
            "title": "林景思雪巢",
            "content": [
                "四时不皆雪，陆居本非巢。",
                "高人兴寄远，表此一把茅。",
                "吾非二祖可，夜立寒齐腰。",
                "吾非鸟窠师，结庐真树梢。",
                "白日照我心，不以见晛消。",
                "两脚踏实地，风雨无漂摇。",
                "作诗穷益工，寒瘦逼岛郊。",
                "落笔句惊人，不复寻推敲。",
                "客至不问谁，淡若君子交。",
                "直气干霄上，下视鄙斗筲。",
                "富贵顷刻花，谁能等幻泡。",
                "附离如幕燕，自谓漆与胶。",
                "先生阅世熟，兀坐山城坳。",
                "春阳会有时，岂曰终系匏。",
                "锡山寄雄文，凛然竖发毛。",
                "我非敢言诗，为君聊解嘲。"
            ]
        },
        {
            "title": "陈文懿公挽词",
            "content": [
                "众口推文伯，何人识吏师。",
                "义襟惟古有，心地只天知。",
                "至死终无玷，平生本不欺。",
                "在公亡可憾，犹恨哲人萎。"
            ]
        },
        {
            "title": "次韵伯父与心闻偈",
            "content": [
                "法器何妨待晚成，一朝点铁便成金。",
                "拽开鼻孔力无限，坐断舌头功更深。",
                "扬子江头言在耳，灵山会上笑传心。",
                "自怜钝置无香气，四十年来只似今。"
            ]
        },
        {
            "title": "王给事挽词",
            "content": [
                "主眷逢千载，宠光倾一时。",
                "铨曹著官簿，禁掖粲英辞。",
                "论议推东省，威声憺北夷。",
                "平生经世意，怀卷竟何之。"
            ]
        },
        {
            "title": "尺五亭",
            "content": [
                "旧说城南社，今登山外亭。",
                "官墙步可到，御柳望中青。",
                "引啸千岩响，哦诗过鸟听。",
                "曲栏频徙倚，归思渺东溟。"
            ]
        },
        {
            "title": "杨花",
            "content": [
                "为我轻攀绿柳枝，带花低护笑携归。",
                "日长深院微风动，要看鬆绵当面飞。"
            ]
        },
        {
            "title": "粮料院葵向亭",
            "content": [
                "结屋苍崖昼不哗，崚嶒乱石绕帘牙。",
                "涛江渺莽三千顷，烟瓦参差百万家。",
                "雉堞环山余暮雪，龙楼耸阙焕朝霞。",
                "登临可是望都省，但有葵心向日华。"
            ]
        },
        {
            "title": "天寒割蜜房诗",
            "content": [
                "场圃功初毕，天寒乐岁穰。",
                "山居收蜜课，檐外割蜂房。",
                "弱羽依晴日，纤腰怯晓霜。",
                "铅刀开户牖，棘匕荐甘香。",
                "作室何时再，趋衙未用忙。",
                "百花辛苦处，今日为君尝。"
            ]
        },
        {
            "title": "妙峰亭",
            "content": [
                "一峰高出白云端，俯瞰天涯千万山。",
                "试向冈头转圆石，不知何日到人间。"
            ]
        },
        {
            "title": "商侍郎挽词",
            "content": [
                "矫矫真御史，风生白笔端。",
                "出持肤使节，始著侍臣冠。",
                "给饟鬓先雪，筹边心为寒。",
                "天乎惊玉折，不及上金銮。"
            ]
        },
        {
            "title": "次韵十诗·西山",
            "content": [
                "两岸杉松翠荫长，轻舆连日得彷徉。",
                "绝怜林下朝还莫，不问人间炎与凉。",
                "睡起闲情方自乐，斋余归路未须忙。",
                "何时更向月溪去，愿著青鞋走侍旁。"
            ]
        },
        {
            "title": "戏赠怡云平老",
            "content": [
                "深山中拔出闲身，闹市里寻得静处。",
                "相逢了白话三通，那个是末后一句。",
                "不因闻所闻而来，不为见所见而去。",
                "岭上白云君自怡，何时许得同龛住。"
            ]
        },
        {
            "title": "行荆坑道中",
            "content": [
                "古涧随山转，征人趁水行。",
                "悬崖当步险，空翠逼人清。",
                "石路无寻直，沙田不亩平。",
                "千岩得一二，亦足慰平生。"
            ]
        },
        {
            "title": "东谷",
            "content": [
                "旧说东柯谷，兹来到此山。",
                "树深烟冉冉，花落雨潺潺。",
                "有客礼师塔，何人叩祖关。",
                "天连秋水远，此意尚人间。"
            ]
        },
        {
            "title": "戏题珪老借庵",
            "content": [
                "莫道庵子是借底，只你也是借将来。",
                "劝君莫作来生债，尽底还他亦快哉。"
            ]
        },
        {
            "title": "戏和淳诗卷",
            "content": [
                "琴弈心偏好，丹铅手自磨。",
                "衰翁会同社，吾子揖余波。",
                "歌动玉条脱，酒倾金叵罗。",
                "好为文字饮，行乐未宜多。"
            ]
        },
        {
            "title": "病目初愈张子家有诗次韵",
            "content": [
                "年来视物隔褷褵，只有昏花似退之。",
                "强起归鸿聊自放，妙穿悬虱恐难为。",
                "相亲黄奶交亲绝，见代青姑事寖危。",
                "写照苦添云蔽日，不应更诮虎头痴。"
            ]
        },
        {
            "title": "题汪季路侍郎所藏吴道子天龙八部",
            "content": [
                "妙绝天龙八部图，细看真不失锱铢。",
                "声名自足高千古，题品尤难过二苏。",
                "旌旆冕旒犹可想，鬼神人物亦何殊。",
                "君看坐位兰亭草，费尽工夫学得罪。"
            ]
        },
        {
            "title": "送卫清叔著作提举淮东",
            "content": [
                "屡从樽酒接从容，叔宝风姿照座中。",
                "他日相逢年益老，棋坛尚可角雌雄。"
            ]
        },
        {
            "title": "送吕周辅宗丞守崇庆",
            "content": [
                "旧矣唐安郡，龙潜府号新。",
                "当年一绛帐，今日两朱轮。",
                "民意来何暮，仁声暖似春。",
                "剑南毋恋却，鳌禁要词人。"
            ]
        },
        {
            "title": "早起戏作",
            "content": [
                "枕稳衾温梦乍回，閒居不怕漏声催。",
                "天明更欲从容睡，长被孙儿恼觉来。"
            ]
        },
        {
            "title": "以玉兰赠王习父",
            "content": [
                "华屋翚飞庆事绵，芝兰玉树喜庭前。",
                "似闻楚畹芽初茁，便看蓝田生晚烟。"
            ]
        },
        {
            "title": "送卫清叔著作提举淮东",
            "content": [
                "通泰牢盆亘海滨，宅家专欲用儒臣。",
                "淮南草木生颜色，又见龙头第一人。"
            ]
        },
        {
            "title": "连云亭望海中诸山",
            "content": [
                "雁山本在云海中，波涛千古相撞舂。",
                "泥沙洗尽见山骨，岩壑所在皆玲珑。",
                "是谁一口吸水尽，平地卓立成奇峰。",
                "至今往往有遗迹，相传渺漭何能穷。",
                "我乘单车来自东，佳处千数一览空。",
                "晚登四十九盘顶，旷望巨海烟濛濛。",
                "群山错立不知几，朝日照耀天霞红。",
                "是閒瑰奇定多有，鲸波掩蔽深莫通。",
                "我无太真燬犀法，安得一闯冯夷宫。",
                "会闻沧海变成陆，却与雁山争长雄。"
            ]
        },
        {
            "title": "从子涤濯寒纳凉",
            "content": [
                "杨柳阴阴映粉墙，密云藏雨晚来凉。",
                "高荷欲出栏干上，笑挹红英吸净香。"
            ]
        },
        {
            "title": "放鹤送潘恭叔司理",
            "content": [
                "冲霄六翮困蓬蒿，清唳时时发九皋。",
                "鹄立固应能独出，鸡群未免叹徒劳。",
                "相从顾我怜冰玉，欲去知君刷羽毛。",
                "幸脱樊笼随所适，平平飞去不须高。"
            ]
        },
        {
            "title": "莫子执挽词",
            "content": [
                "乐有父兄贤，谈经绛帐前。",
                "桂林孤素志，芹泮老遗编。",
                "小阮情何切，童乌业未传。",
                "槔閒最崇笃，口口话齐年。"
            ]
        },
        {
            "title": "吴待制挽词",
            "content": [
                "三仕入储闱，堂堂夹日飞。",
                "初同四皓起，终作二疏归。",
                "冰玉清班近，衣冠盛事稀。",
                "间居忽仙去，西望是邪非。"
            ]
        },
        {
            "title": "尚书尤公挽词",
            "content": [
                "旧学方登用，公来领从臣。",
                "末光依日月，听履上星辰。",
                "共政将图旧，腾章屡乞身。",
                "甘盘终罔显，雨露未霑新。"
            ]
        },
        {
            "title": "表兄陈安行迁右司仲兄迁大理丞余迁太府丞寄",
            "content": [
                "为亲敢说宦情轻，公退委蛇懒自营。",
                "朝路一时偕雨进，适斋新句已先成。",
                "圉师况复今同里，武子非惟爱外生。",
                "旧日阿重今欲冠，此恩更欲到弥甥。",
                "",
                ""
            ]
        },
        {
            "title": "次韵胡元用末利花",
            "content": [
                "残暑未尽秋欲来，玉刻万叶琼英开。",
                "孤标雅韵一枝足，江上紫翠空成堆。",
                "素娥长与明月约，青女细把轻绡裁。",
                "主人好事趁时买，买置此地真宜哉。",
                "墙间闲地方丈所，几年累甓装层台。",
                "春花秋卉纷互发，胡葵芍药参徘徊。",
                "眼明忽见此奇绝，弟畜素馨兄事梅。",
                "夜深飞香性幽独，未许蜂蝶来相陪。",
                "糖甖封余有闽土，会须扫取添花栽。",
                "吾闻闽山千万本，人或视此齐蒿莱。",
                "何如航海上天阙，玉色照映瑠璃杯。",
                "新凉徙倚看不足，坐见日影欹庭槐。"
            ]
        },
        {
            "title": "一月三捷诗",
            "content": [
                "勇甚鹰扬将，身从虎穴探。",
                "六师心不二，一月捷凡三。",
                "戎卒时非久，边庭战已酣。",
                "神戈穷逐北，露布屡驰南。",
                "貔旅弥思奋，狼心敢肆贪。",
                "七旬有苗格，较德可无慙。"
            ]
        },
        {
            "title": "昼寝",
            "content": [
                "弹彻悲风更广陵，沧浪一为濯尘缨。",
                "邯郸枕上梦初觉，喜听檐閒秋雨声。"
            ]
        },
        {
            "title": "送苏伯昌大卿",
            "content": [
                "禁路岧嶤欲问津，抗章便自乞閒身。",
                "闵劳剧部皇情厚，寓直中奎宠数新。",
                "飞輓正资经济手，典刑终念老成人。",
                "赤松未许长为伴，归取青毡继颍滨。"
            ]
        },
        {
            "title": "送赵振文主簿",
            "content": [
                "去去江西不作难，片帆双桨荡秋澜。",
                "已知官业非时样，尤喜情亲耐岁寒。",
                "志大自然羞附骥，官卑何用叹栖鸾。",
                "少卿膝上加文度，更比年时辞眼看。"
            ]
        },
        {
            "title": "朝退",
            "content": [
                "谢事不得去，趋朝愈更难。",
                "谁怜八旬老，日冒五更寒。",
                "指冻怯持笏，腰酸强踞鞍。",
                "细思谁缚汝，只合挂衣冠。"
            ]
        },
        {
            "title": "枢密新府",
            "content": [
                "平生苦欲住山间，每恨家居不傍山。",
                "游仙忽来参宥密，公余却得对孱颜。",
                "援琴万壑自同响，缓步一丘犹可攀。",
                "信美终非吾久处，乞身惟待老乡关。"
            ]
        },
        {
            "title": "送王粹中教授入蜀",
            "content": [
                "万山四塞围平陆，大为关中次为蜀。",
                "我生东南未曾到，蜀士游从闻颇熟。",
                "自从襄阳上峻途，高欲登天下临谷。",
                "女娲大山塞空虚，麻线名堆千万曲。",
                "行人一升鹿头关，下瞰平川如画幅。",
                "幅员二百四十里，里出万缗民日蹙。",
                "向来陕西五路兵，退守诸关疆地促。",
                "计臣权宜重增赋，民力尚宽随所欲。",
                "尔来因仍七十年，鬼不输钱无雨粟。",
                "民生哀哉不堪命，外若富饶中不足。",
                "益梓尚有繁盛风，夔峡穷民几比屋。",
                "侧耕危穫供税租，饭多稊稗无嘉谷。",
                "朝廷谋帅弄印久，宣谕尚书剖符竹。",
                "尚书当今第一流，翁婿相望冰映玉。",
                "贻书挽君为此行，古人义概非流俗。",
                "君亦慨然挈家去，掺祛未免再三祝。",
                "君行岂为温饱计，一举高飞快鸿鹄。",
                "丈夫生有四方志，登览山川非碌碌。",
                "顷为假吏到燕山，未行先取山经读。",
                "所至访寻多得力，中原至今在吾目。",
                "北征西征昔有赋，何肯徒行空逐逐。",
                "子西尝因过岘首，遐想羊公欲相沃。",
                "关右放贾眼拔镞，表留卒使癰溃肉。",
                "试推此意向前去，到处前人有遗躅。",
                "五丁开山果何在，赞皇筹边言可覆。",
                "剑门石角皆北向，雪岭界天望身毒。",
                "高皇将坛在汉中，武侯八阵留鱼复。",
                "栈阁绳桥世称险，威茂渡笮来夷族。",
                "李冰离堆如底柱，大宁盐泉若飞瀑。",
                "四路尤多未见书，买归何止三万轴。",
                "黄松次功蜀檮杌，石湖居士吴船录。",
                "君宜预考经行地，却随所见书之牍。",
                "幕中便可资筹策，远业因兹增蕴蓄。",
                "又闻渡泸不在泸南在沉黎，邛崃九折是君家世尤当知。",
                "艺祖按图挥玉斧，大度河外等弃之。",
                "本朝独无南诏患，一语决定无敢违。",
                "成都郡庠千白袍，后来之秀日益奇。",
                "周公礼殿岿然在，画像盘古继宓牺。",
                "春秋奠谒用旧乐，想见节奏并威仪。",
                "谈经约史各专门，学问可以相发挥。",
                "康节遗书有传者，不惜师问穷精微。",
                "先天仅得十二三，声音律吕无窥。",
                "更有异闻多细事，试因余暇质所疑。",
                "青城大面访仙迹，普贤灵变穷峨眉。",
                "街名棋盘路九逵，江号濯锦如汙池。",
                "古柏参天二千尺，水浒鼎立三石犀。",
                "药有珂贝说尤诡，字书不见栮与桤。",
                "金堂鹦鹉扫孤塔，苍溪橘柚五出椑。",
                "嘉陵梵像为最巨，阆州城南天下稀。",
                "少陵入蜀往来久，须行万里方知诗。",
                "我慙寡闻言又拙，君其更为加询咨。",
                "老我无复为世用，但当杜门待君归。",
                "归期未知果何时，时寄尺楮宽吾思。"
            ]
        },
        {
            "title": "史敷文挽词",
            "content": [
                "少小相从久，自慙雌甲辰。",
                "交情日加存，姻好晚逾亲。",
                "别去惊葭律，归来见棘人。",
                "西庄行乐地，望断为沾巾。"
            ]
        },
        {
            "title": "题老融画牛溪烟雨",
            "content": [
                "暝烟吹雨冥冥，两牛半渡深情。",
                "京尘久污巾履，颇思归濯吾缨。"
            ]
        },
        {
            "title": "赠凌一源道人",
            "content": [
                "知君曾住武当山，更解寻幽灊皖閒。",
                "老矣无缘穷胜处，但思归去卧乡关。"
            ]
        },
        {
            "title": "十月旦尚暖用夹公服二月初吉雪寒甚服单",
            "content": [
                "尚暖先添夹，方寒却用单。",
                "不惟春料峭，况值雪飞翻。",
                "但欲朝仪肃，难求已分安。",
                "衣囊如欲懒，归去老江干。"
            ]
        },
        {
            "title": "它山",
            "content": [
                "过尽水禽并野凫，风标惟许一舂鉏。",
                "可怜久立梅梁上，不为谿光只为鱼。"
            ]
        },
        {
            "title": "端明殿学士张公挽词",
            "content": [
                "籍甚张京兆，精神满腹中。",
                "才高解牛刃，手敏运斤风。",
                "河浒恩波远，廛间狡穴空。",
                "章台旧时柳，无复映金狨。"
            ]
        },
        {
            "title": "次病足韵",
            "content": [
                "定数无过偶与奇，达人处顺更安时。",
                "不於椿菌量长短，岂为彭殇较疾迟。",
                "虽是一时身有疾，行开九秩寿无期。",
                "外生六十头先白，杖屦相从最得宜。"
            ]
        },
        {
            "title": "送秦仲防通判",
            "content": [
                "清德曾瞻启庆碑，孙曾清更畏人知。",
                "只缘一介弗轻取，坐使斯民不忍欺。",
                "濑水家传御书卦，宣城手写送行诗。",
                "典刑尚继金銮旧，马氏一门谁白眉。"
            ]
        },
        {
            "title": "重阳淳生日时年四十九矣",
            "content": [
                "汝生四十九年春，犹记双亲喜得孙。",
                "当慕知非过能寡，敢言学易道弥尊。",
                "喜吾父子为知己，赖尔诗书遂满门。",
                "但得团栾长似此，年年萸菊醉清樽。"
            ]
        },
        {
            "title": "泉口净明院昼寝",
            "content": [
                "沙头古招提，往来几经行。",
                "兹来当春昼，解衣愒西楹。",
                "玉立青琅玕，小窗虚且明。",
                "纸帐白如雪，床软枕更平。",
                "偃仰四体适，欠伸困思生。",
                "须入华胥城。无人梦自觉，",
                "閴然四无声。林间婆饼焦，",
                "悠悠时一鸣。翻身更口容，",
                "意泰气亦清。连朝走丘垄，",
                "百拜不遑宁。老我久倦游，",
                "幸兹息营营。衰相益已迫，",
                "世念日愈轻。自欣天与閒，",
                "身是半发僧。未能遂高隐，",
                "庶几保余龄。"
            ]
        },
        {
            "title": "李删定挽词",
            "content": [
                "冰玉心相照，谁云内举私。",
                "深居无浪出，清节畏人知。",
                "尚忆紫芝宇，无慙有道碑。",
                "填空雨黄叶，西望不胜悲。"
            ]
        },
        {
            "title": "题郭恕先雪霁江行图",
            "content": [
                "妙绝丹青郭恕先，幻成雪霁大江船。",
                "沿流更饱轻帆举，上水仍劳百丈牵。",
                "捩柂长年浑欲动，褰帷佳客若将仙。",
                "侍亲曾泛沧浪月，犹记兰成射策年。"
            ]
        },
        {
            "title": "谢叶处士写照",
            "content": [
                "老我旧曾官日边，随众年除仍岁迁。",
                "母子日夜念乡国，但欲共耕绵上田。",
                "叶君写照妙一世，画我形模在山水。",
                "有如虎头貌幼舆，正合置之岩石里。",
                "犹记有客为谀言，盍更野服为貂蝉。",
                "我笑不答心不然，拂衣径得归林泉。",
                "归来岁月不知久，十余年中何不有。",
                "此心炯炯尚如丹，只为幽忧成老丑。",
                "久矣与世俱相忘，荷君念我应老苍。",
                "新图白髭添一二，岂知双鬓皆成霜。",
                "两图对挂耿相照，顾盼从容成一笑。",
                "更添松竹作寿星，我已甘心就枯槁。",
                "人言姿态与真同，如照止水窥青铜。",
                "明知已非故吾矣，小孙指点能呼翁。",
                "君居天街号称首，侯王生面罗左右。",
                "边头飞将新立功，飒爽英气照窗牖。",
                "名满四方求者多，千金造门君不呵。",
                "能事固不受促迫，应酬虽繁可柰何。",
                "胡为有暇及衰朽，楚楚装池意尤厚。",
                "我今已是行路人，不须重累丹青手。"
            ]
        },
        {
            "title": "太淑人叶氏挽词",
            "content": [
                "妇职躬苹涧，芳华誓柏舟。",
                "壶彜全肃睦，梵行极清修。",
                "贝叶开空性，神篦豁病眸。",
                "飘然指归路，净观日西流。"
            ]
        },
        {
            "title": "送汪庄仲赴江东仓幕强仲荆门签判",
            "content": [
                "之子游何许，平州更玉州。",
                "山川称胜绝，幕府信风流。",
                "翠巘寒逾秀，金莲夜不收。",
                "天涯念乡国，少上仲宣楼。"
            ]
        },
        {
            "title": "娄忠简公挽词",
            "content": [
                "边事衅初开，惟公论不回。",
                "深谋比娄敬，极力阻王恢。",
                "儿戏何堪用，冰山忽已推。",
                "朝廷始更化，大老盍归来。"
            ]
        },
        {
            "title": "它山",
            "content": [
                "素霓横卧作雷吼，日射细鳞银雪光。",
                "安得此身如白鹭，修然终日在梅梁。"
            ]
        },
        {
            "title": "曹工部挽词",
            "content": [
                "宦达推公早，丁年备皂衣。",
                "几为铜虎去，终向石桥归。",
                "齐国世臣少，贞元朝士稀。",
                "松风谈笑地，回首倍歔欷。"
            ]
        },
        {
            "title": "句",
            "content": [
                "门前莫约频来客，坐上同观未见书。"
            ]
        },
        {
            "title": "表兄陈安行迁右司仲兄迁大理丞余迁太府丞寄",
            "content": [
                "东塾谈经岁月轻，外家生长复何营。",
                "王生此舅若无有，杨恽一书安得成。",
                "首寄新诗钦厚意，却思往事念平生。",
                "当时更荷外祖母，幼惠尤怜盛氏甥。",
                "",
                ""
            ]
        },
        {
            "title": "书葛氏诗卷",
            "content": [
                "未年六十蚤休官，海角投闲尽自安。",
                "一纪时容奉香火，七旬遂许挂衣冠。",
                "重来深愧妨贤路，此去终期保岁寒。",
                "三上封章归未得，葛家诗卷却羞看。"
            ]
        },
        {
            "title": "次韵十绝·病起",
            "content": [
                "老去情怀百不宜，上楼腰腰觉舒迟。",
                "适斋异禀人难及，病起精神略不衰。"
            ]
        },
        {
            "title": "送王林叔推官分韵得锦字",
            "content": [
                "王郎天下士，中和自生禀。",
                "澹然初无营，见者辄敛衽。",
                "幕中资婉画，处事极精审。",
                "与人如恐伤，律己渊冰懔。",
                "深恐马骇舆，要使鸮食葚。",
                "一寸忧国心，几年不甘寝。",
                "此意大未酬，退静若已甚。",
                "使之行所学，庶几人奠枕。",
                "向来孰间之，未免斯立噤。",
                "川泳而云飞，赖有东阳沈。",
                "露章极推毂，分韵句裁锦。",
                "风流有如许，不复叹踔踸。",
                "如君岂蓬高，人物妙流品。",
                "不应奉香火，为养谋禄廪。",
                "与君幸瓜葛，心交今十稔。",
                "岂惟我惜别，行道情苒荏。",
                "红莲色何似，翠柏风逾凛。",
                "愿君疎药裹，一意护茵饪。",
                "弃鼎宝康瓠，浮名如拾渖。",
                "行矣无多言，临岐且剧饮。"
            ]
        },
        {
            "title": "孺人曾氏挽词",
            "content": [
                "婉嫕应眉寿，天胡弗与龄。",
                "情深孙楚咏，泪尽女挐铭。",
                "苹藻空南涧，芝兰有谢庭。",
                "越山埋璧处，秋雨湿铭旌。"
            ]
        },
        {
            "title": "题少潜兄得闲",
            "content": [
                "平日君多暇，如今我亦闲。",
                "人归真得地，吏隐胜居山。",
                "烟浪一千顷，茅檐三四间。",
                "天寒倚修竹，空翠湿欹鬟。"
            ]
        },
        {
            "title": "次曾子固韵",
            "content": [
                "惊见银河空外翻，奔湍千丈有余寒。",
                "下流不用长劳望，只向悬崖顶上看。"
            ]
        },
        {
            "title": "殿上闻杜鹃",
            "content": [
                "衰晚三年侍玉墀，高梧又擢凤凰枝。",
                "封章屡上未容去，更向殿头闻子规。"
            ]
        },
        {
            "title": "寄题江西刘氏勤有斋",
            "content": [
                "朴斲敷菑皆用勤，况吾儒者务多闻。",
                "万书插架非关我，一卷入心方属君。",
                "为学从来无止法，立身宁只富多文。",
                "自怜习气今犹在，尚欲焚膏到夜分。"
            ]
        },
        {
            "title": "跋涂毒与惠老偈",
            "content": [
                "我铭师塔，而不识面。",
                "一瞻顶相，烂烂岩电。",
                "横说贤说，不待饶舌。",
                "涂毒一声，百兽脑裂。"
            ]
        },
        {
            "title": "题杨子元琪所藏东坡古木",
            "content": [
                "东坡笔端游戏，槎牙老气横秋。",
                "笑揖退廉博士，信酷似文湖州。"
            ]
        },
        {
            "title": "洛社老僧听琴",
            "content": [
                "自言几载不闻琴，屡听清弹苦契心。",
                "少待庭柯蝉噪静，为师更作醉翁吟。"
            ]
        },
        {
            "title": "苏江阴挽词",
            "content": [
                "伊昔初倾盖，摛文已甚工。",
                "亲闻南涧语，谓有魏公风。",
                "既往言多验，归来道更穷。",
                "诲言非教佞，后裔报宜丰。"
            ]
        },
        {
            "title": "送从子渊葬",
            "content": [
                "晨起霜如雪，天寒水欲冰。",
                "引舟拖急濑，扶杖历危层。",
                "北阮苦多事，二疎俄丧朋。",
                "山阿埋白璧，悲恸不能胜。"
            ]
        },
        {
            "title": "刘吏部挽词",
            "content": [
                "剸剧最云间，题舆上越山。",
                "洞庭王泽远，庾岭使星还。",
                "中道趋台治，名曹切近班。",
                "阴功多及物，阳报看循环。"
            ]
        },
        {
            "title": "端明殿学士王公挽词",
            "content": [
                "片言寤主上亨途，几向专城佩左鱼。",
                "羊陆遐冲虽坐折，高文宿愤竟谁摅。",
                "平时屡草千言奏，垂绝犹腾八难书。",
                "汉殿履声今已矣，两州遗老倍欷歔。"
            ]
        },
        {
            "title": "跋正法眼藏",
            "content": [
                "正法眼藏当时灭却，那得许多落落索索。",
                "问著则差，答著则错。",
                "喝也喝不住，棒也打不著。",
                "妙喜更得工夫，时与下个注脚。",
                "休休休，莫莫莫。",
                "若要拈花微笑底事，不二法门也低一著。"
            ]
        },
        {
            "title": "许待制挽词",
            "content": [
                "吏事缘儒术，人材第一流。",
                "宦游几五纪，遗爱满诸州。",
                "叱驭无长阪，筹边有旧楼。",
                "遗安阴德在，衮衮见公侯。"
            ]
        },
        {
            "title": "樊运使挽词",
            "content": [
                "妙龄便有老成风，孝友丹心天与通。",
                "师友渊源得西洛，文章声价冠南宫。",
                "固知夫子才难用，犹喜先生道不穷。",
                "他日凤皇山下路，几人下马拜茔中。"
            ]
        },
        {
            "title": "送一老住庐山归宗",
            "content": [
                "啐啄同时不偶然，史君提起正当年。",
                "向来闹市难行道，今日人天听说禅。"
            ]
        },
        {
            "title": "赠相手文李道人",
            "content": [
                "生有文在手，纵横殆天予。",
                "其閒动成字，往往传自古。",
                "舜褎梁武武，老十子贡五。",
                "季友太叔虞，仲子竟归鲁。",
                "仲弓有钩文，宰我亦握户。",
                "敏士自文雅，习道本因辅。",
                "邓渊彭神符，琐琐不足数。",
                "李郃陶士衡，三公皆定数。",
                "白帝矜奇瑞，见诮汉世祖。",
                "何为言祸福，历历如君语。",
                "自言传希夷，妙处胜貌取。",
                "见手知国封，况此细纹缕。",
                "研油燎旃檀，始见掌中虏。",
                "何如一览顷，坐谈乐与苦。",
                "老我缩袖閒，不复烦推步。",
                "子其访尘中，英杰在何许。"
            ]
        },
        {
            "title": "灵光",
            "content": [
                "鲁邦宫殿久芜荒，惟有灵光最久长。",
                "身似灵光终变灭，岿然别有一灵光。"
            ]
        },
        {
            "title": "送赵清臣宰姚江",
            "content": [
                "玉立君家好弟兄，蓝田风采照花城。",
                "版舆寿母人间盛，千里何曾去送迎。"
            ]
        },
        {
            "title": "送王仲方添倅海陵",
            "content": [
                "遂初陈迹遽凄凉，击叹青箱极荐杨。",
                "谈笑於侬情易厚，典刑使我意差强。",
                "重屏旧画论中主，古殿遗文话阿章。",
                "旧事从今向谁得，尺书时许到淮乡。"
            ]
        },
        {
            "title": "永嘉试院谢曾使君送酒",
            "content": [
                "脱身场屋几春秋，故步重寻我自羞。",
                "闭置有如三日妇，画成应遣一生愁。",
                "与钱谁是老司业，送酒更无贤郡侯。",
                "掩卷出门花下坐，真成一酌散千忧。"
            ]
        },
        {
            "title": "重阳",
            "content": [
                "佳处逢佳节，宁辞望眼劳。",
                "有楼皆眺远，无日不登高。",
                "野栗炊新秫，寒萸泛濁醪。",
                "黄花何太晚，篱落上萧骚。"
            ]
        },
        {
            "title": "八月十四日携家泛月次韵",
            "content": [
                "稍先一日我中秋，行遍芙蓉与菊洲。",
                "作意安排却非适，不如乘兴径行舟。"
            ]
        },
        {
            "title": "王夫人挽词",
            "content": [
                "淑质依名士，身期百不忧。",
                "藁砧家万里，蓬首日三秋。",
                "随母传遗业，嵇孤托旧游。",
                "幽原诵诗传，无愧柏为舟。"
            ]
        },
        {
            "title": "钱殿撰挽词",
            "content": [
                "枌社归来晚，翛然得故吾。",
                "哦诗频刻烛，点易细研朱。",
                "有泪悲连璧，无阶奠束刍。",
                "名门余庆远，丹穴看奇雏。"
            ]
        },
        {
            "title": "沿檄柯山归别张特秀",
            "content": [
                "我昔志学年，侍亲宦西安。",
                "弟兄游庠校，见君平生欢。",
                "君才独颖出，逸驾不可攀。",
                "夜窗共檠灯，春游合杯盘。",
                "虚堂卧雪岭，杰阁横云山。",
                "烂柯上危磴，乌巨沿溪湾。",
                "是时气相高，辩论俱澜翻。",
                "一别二十年，天街见峩冠。",
                "殿庐香决科，蓝袍立清班。",
                "黄牒墨犹湿，大弨力能弯。",
                "尔来又五载，短书能几番。",
                "兹焉捧檄来，吏牍方拿烦。",
                "室迩叹人远，一朝脱笼樊。",
                "满意纵剧谈，痛饮到夜阑。",
                "十步九太行，此事亦孔艰。",
                "进哭老先生，画图惨青纶。",
                "特显顾何为，一昔成大还。",
                "回思我伯氏，人琴有余叹。",
                "感今念畴昔，相与涕泪潸。",
                "故人怅无几，恍如春梦残。",
                "有酒不得饮，有琴不成弹。",
                "复归坐冷屋，使我凋朱颜。",
                "我归不可迟，倚门梦连环。",
                "君言欲舂粮，伴我行路难。",
                "欲去不得去，僧坊话閒关。",
                "年各几半百，后会鬓亦斑。",
                "何处更有诗，此心匪石顽。",
                "群忧发孤笑，属联不当悭。",
                "气岸有如君，著身簿尉间。",
                "盐车勿长鸣，会当上天闲。",
                "掺祛不忍别，雨声为潺潺。",
                "君有门户责，殷勤愿加餐。"
            ]
        },
        {
            "title": "王原庆诉盘餐萧然走笔次韵",
            "content": [
                "愁绝诗人太瘦生，也无北食与南烹。",
                "君看俚语亦堪笑，何日能填鼻下横。"
            ]
        },
        {
            "title": "括苍烟雨楼",
            "content": [
                "莫为看山只凭栏，远怀犹恨两山间。",
                "坐深却得无穷趣，只看平川一半山。"
            ]
        },
        {
            "title": "王原庆新迁居南堂以古风求写恕斋二大字并石",
            "content": [
                "三槐诸孙有奇士，才高特未遇时尔。",
                "作诗尤能备众体，短章大篇仍杂拟。",
                "解纷使掉三寸舌，随陆苏张何足比。",
                "雕鹗犹未离风尘，蛟螭尚尔蟠泥滓。",
                "平生曳裾向侯门，豪杰闻风竞瞻企。",
                "只今交游亦凋落，凛凛一身嗟独峙。",
                "槐阴满庭渺何在，久寓瀛壖成故里。",
                "濒湖小楼太孤露，何殊玉川洛城里。",
                "迩来深入作郊居，高屋好山成二美。",
                "未能技剑斩楼兰，几欲袖椎摧晋鄙。",
                "便将拂袖武陵溪，谁能著脚长安市。",
                "西门性急佩柔韦，柳子气高戕曲几。",
                "衡宇全似归柴桑，茅茨大胜居儋耳。",
                "我诗非工字尤拙，荷子爱忘刚见喜。",
                "夜来纵笔写恕斋，自笑黔驴技止此。",
                "更求古刻访少作，颇记醉中曾诺唯。",
                "旧书纷沓费搜寻，鱼钥未开尘事起。",
                "呼童卷送三数轴，仅可障风同故纸。",
                "新诗鼎来亟予和，颠字敢追张长史。",
                "不须更投苦海中，一笑以还随弃毁。",
                "径须推酒登南堂，朗咏白驹三四章。",
                "",
                ""
            ]
        },
        {
            "title": "虎家",
            "content": [
                "辛勤玉柙更珠襦，或见叉牙出骨须。",
                "鸷兽一心能护法，敝帷千载尚全躯。",
                "余威凛凛空埋骨，遗像眈眈若负嵎。",
                "及见当年梅子熟，自应惊倒老妖狐。"
            ]
        },
        {
            "title": "姜钟离挽词",
            "content": [
                "别去期三载，伻来痛一书。",
                "死生诚大矣，力量果何如。",
                "平日真知我，遗言苦问予。",
                "作铭虽不愧，回首倍欷歔。"
            ]
        },
        {
            "title": "送叔韶弟赴官钱清",
            "content": [
                "蕞尔钱清镇，兹行正为贫。",
                "九夷犹可处，十室岂无人。",
                "官守毋卑小，城居缓卜邻。",
                "老夫平日事，所至若终身。"
            ]
        },
        {
            "title": "病后戏作",
            "content": [
                "河鱼腹疾未全除，一饭充饥不愿余。",
                "从有珍羞难下箸，真成顿顿食黄鱼。"
            ]
        },
        {
            "title": "刘德修赴遂宁示和篇改除荆南复寄之",
            "content": [
                "老矣思归铗屡弹，七旬望八合抛官。",
                "我将东去计安出，君欲西还事亦难。",
                "好向渚宫寻故迹，更从雄楚纵遐观。",
                "上游正倚公为重，莫向蓬谿更上滩。"
            ]
        },
        {
            "title": "王原庆诉盘餐萧然走笔次韵",
            "content": [
                "莫嗜鳆鱼如老曹，但应菜饭学参寥。",
                "坡翁晚节更清苦，玉糁新羹手自调。"
            ]
        },
        {
            "title": "观文殿学士赵公挽词",
            "content": [
                "千古盛周宗，皇朝实比隆。",
                "位多穷贵爵，谁见立王功。",
                "一语国先定，寸心天与通。",
                "龙飞稽事实，信史诏无穷。"
            ]
        },
        {
            "title": "送一老住庐山归宗",
            "content": [
                "千古名山大道场，止因赋重遂荒凉。",
                "后之君子谁能弛，试向山前问老苍。"
            ]
        },
        {
            "title": "题寿居仁独说图",
            "content": [
                "向来八万四千偈，舌端辩才若翻水。",
                "山空月落说向谁，不如出口入吾耳。",
                "当时受者亡是公，乌有先生子虚子。",
                "我却曾见语录来，只有空空数张纸。"
            ]
        },
        {
            "title": "娄忠简公挽词",
            "content": [
                "得姓共东楼，同朝两故侯。",
                "文编叨二序，诞日颂千秋。",
                "老矣俱宜去，公乎不少留。",
                "来书墨犹湿，展读泪空流。"
            ]
        },
        {
            "title": "谢少微兄惠牡丹",
            "content": [
                "乍观泉石分新种，想为黟山忆旧葩。",
                "病后不妨风韵在，此花之外更无花。"
            ]
        },
        {
            "title": "游隐清",
            "content": [
                "簿领丛中偷得閒，轻舆相与出乡关。",
                "乱流先已登孤屿，采蕨还来上北山。",
                "藤绕龟身增贔屭，水涵虹影照孱颜。",
                "老农拥道迎人笑，今日使君来破悭。"
            ]
        },
        {
            "title": "送吕周辅宗丞守崇庆",
            "content": [
                "秘甚先天学，谁传陆士龙。",
                "上方留自近，天岂不相容。",
                "契托君家厚，情惟我悲钟。",
                "殷勤训犹子，他日使追踪。"
            ]
        },
        {
            "title": "戏赠张汉卿",
            "content": [
                "张侯理窟妙无穷，雅谑于人亦有功。",
                "渺渺江湖千万顷，未闻饿死信天公。"
            ]
        },
        {
            "title": "苏江阴挽词",
            "content": [
                "万卷蟠胸次，千篇秀笔端。",
                "朝行期奋迅，贤路竟艰难。",
                "虽号循良守，欠为文字官。",
                "遗编幸无恙，留与后人看。"
            ]
        },
        {
            "title": "次韵十诗",
            "content": [
                "甥舅相寻向酒边，相忘情话更怡然。",
                "人言难过双延阁，自愧叨联两大天。",
                "只觉光阴诗里过，何妨枕簟醉时眠。",
                "此中别有真消息，莫为人间醒者传。"
            ]
        },
        {
            "title": "次韵十诗·昼寝",
            "content": [
                "才尽甘为世所捐，不如高卧了余年。",
                "时逢毁誉心无诤，间有诗文手自编。",
                "老去已知身是梦，闲来更得酒中天。",
                "帘深午寂浑无念，只与白鸥相对眠。"
            ]
        },
        {
            "title": "以太湖石响板为文季寿",
            "content": [
                "太湖中心洞庭山，千岩万壑高孱颜。",
                "风涛舂撞自太古，漱成乐石如雕剜。",
                "玲珑中空穷变态，奇奇怪怪罗沧湾。",
                "良工巧手琢威凤，片云承足向飞翻。",
                "叩之五声八音足，疑有仙风摇佩环。",
                "月卿蜚声塞宇宙，文如九苞瑞世间。",
                "只今在治真若凤，朝阳一鸣闻九关。",
                "先从鵷阁掌帝制，径上鸾台领朝班。",
                "德既不衰石不泐，祝公遐寿如彭籛。"
            ]
        },
        {
            "title": "刘吏部挽词",
            "content": [
                "兄长与慈恩，相亲色笑温。",
                "公方持使节，余忝代王言。",
                "共约游三径，俄悲作九原。",
                "佳城隔风浪，丹旐怆飞翻。"
            ]
        },
        {
            "title": "太令人轩氏挽词",
            "content": [
                "缘断身先隐，年侵鬓未华。",
                "死生犹晓梦，富贵更空花。",
                "佛祖亲提印，儿孙竞起家。",
                "无因拜灵几，一奠赵州茶。"
            ]
        },
        {
            "title": "千佛阁",
            "content": [
                "平横云栋塞空虚，倒影仍临碧玉壶。",
                "千佛威光归宝所，九霄宸藻粲河图。",
                "人天共叹未曾有，燕雀相惊不敢踰。",
                "试问南询童子看，化城曾见此楼无。"
            ]
        },
        {
            "title": "次韵东坡武昌西山诗",
            "content": [
                "党论一兴谁可回，贤路荆棘争先栽。",
                "窜流多能擅笔墨，囚拘或可为盐梅。",
                "雪堂先生万人敌，议论磊落心崔嵬。",
                "向来罗织脱一死，至今诗话存乌台。",
                "凭高望远想宏放，眼界四海空无埃。",
                "黄冈踏遍兴未尽，绝江浪破琉璃堆。",
                "漫郎神交信如在，石为窊樽胜金罍。",
                "邓侯先曾访遗迹，铭文深刻山之隈。",
                "山荒地僻分埋没，二公前后搜莓苔。",
                "元佑一洗人间怨，天地清宁公道开。",
                "玉堂同念旧游胜，笔端万物挫欲摧。",
                "时哉难得复易失，弟兄远过崖与雷。",
                "北归天涯望阳羡，买田不及归去来。",
                "我为长歌吊此老，恸哭未抵长歌哀。"
            ]
        },
        {
            "title": "令人王氏挽词",
            "content": [
                "宦达方资助，家肥忽悼亡。",
                "一区终异室，千载尚高冈。",
                "奉倩神犹惨，安仁鬓欲苍。",
                "黄昏愁绝处，谁伴紫微郎。"
            ]
        },
        {
            "title": "次韵十诗",
            "content": [
                "笑它咄咄向空书，既老投闲计未疏。",
                "釜里有鱼长自足，门前无舜是吾吾。",
                "休论仙子生尘袜，莫问高轩织翠裾。",
                "百念已如灰样冷，更无骄色与人锄。"
            ]
        },
        {
            "title": "谢潘端叔惠红梅",
            "content": [
                "旧家桃李种河阳，今日红梅自楚湘。",
                "根墢送春君意重，为移绝艳到吾乡。"
            ]
        },
        {
            "title": "陈夫人挽词",
            "content": [
                "作配知名士，周旋内则篇。",
                "宜家兼四德，训子见三迁。",
                "就养荣方逮，归宁病忽缠。",
                "庆源流未已，佳兆得牛眠。"
            ]
        },
        {
            "title": "赠丁相士",
            "content": [
                "相形何似且论心，眼力工夫见浅深。",
                "古怪清奇任君说，灵台一片若为寻。"
            ]
        },
        {
            "title": "以六经左氏传庄子遗伯中第有诗来谢次韵",
            "content": [
                "书种传来直到今，读书几似孝标淫。",
                "欲君终就九经库，与子平分一片心。",
                "更向漆园穷妙旨，何殊清庙奏遗音。",
                "中郎书籍付王粲，想得知余此意深。"
            ]
        },
        {
            "title": "游隐清",
            "content": [
                "穷冬吏鞅解纷缠，重入兹山忆少年。",
                "千里幸同丰岁乐，三生曾结郡人缘。",
                "几番山色望空外，今日水声来耳边。",
                "坐上何须听丝竹，与君啸咏和风前。"
            ]
        },
        {
            "title": "题申之寄示春郊画轴",
            "content": [
                "郊原膴春好意足，细草凄迷芳树绿。",
                "雁鹜无数泛陂塘，羊牛相与随刍牧。",
                "几年不泛浙西船，恍如苏台俯平川。",
                "闲人忧国无他策，但愿好雨成丰年。"
            ]
        },
        {
            "title": "孙子才挽词",
            "content": [
                "身后名何用，人亡意愈深。",
                "盖棺悲昨梦，挂剑答初心。",
                "潜德仍能发，遗言尚可寻。",
                "悼元情更切，接陇柏森森。"
            ]
        },
        {
            "title": "郑华文挽词",
            "content": [
                "蚤擅春秋学，贤关第一流。",
                "少公清泽国，赞府著神州。",
                "试邑人交荐，还朝誉更优。",
                "如何急流退，不使上瀛洲。"
            ]
        },
        {
            "title": "枢密谢公挽词",
            "content": [
                "千古台山秀，名流列雁行。",
                "惟公登政路，一旦破天荒。",
                "故里空华屋，佳城映夕阳。",
                "送车无路，东望泪浪浪。"
            ]
        },
        {
            "title": "题孟东野听琴图因次其韵",
            "content": [
                "谁欤住前溪，夜深以琴鸣。",
                "天高颢气肃，月斜映疎星。",
                "橡林助萧瑟，泉声激琮琤。",
                "弹者人定佳，能使东野听。",
                "束带不立朝，遥夜甘空庭。",
                "龙眠发妙思，神交穷杳冥。",
                "不见弹琴人，画出琴外声。",
                "郊寒凛如封，作诗太瘦生。",
                "恨不从之游，抚卷空含情。"
            ]
        },
        {
            "title": "大龙湫",
            "content": [
                "北上太行东禹穴，雁荡山中最奇绝。",
                "龙湫一派天下无，万口赞扬同一舌。",
                "行行路入两山间，踏碎苔痕屐将折。",
                "山穷路断脚力尽，始见银河落双阙。",
                "矩罗宴坐看不厌，骚人弄词困搜抉。",
                "谢公千载有遗恨，李杜复生吟不彻。",
                "我游石门称胜地，未信此湫真卓越。",
                "一来气象大不侔，石屏倚天惊鬼设。",
                "飞泉直自天际来，来处益高声益烈。",
                "从他倒泻三峡流，到此谁能定优劣。",
                "雁山佳趣得要领，一日尽游神恶亵。",
                "骊龙高卧唤不应，自媿笔端无电掣。",
                "轮囷萧索湍不怒，非雾非烟亦非雪。",
                "我闻冻雨初霁时，喷击生风散空阔。",
                "更期雨后再来看，净洗一生烦恼热。"
            ]
        },
        {
            "title": "导引",
            "content": [
                "吾皇尽孝，宗庙务崇尊。巨典备弥文。巍巍东向开基主，七世祔神孙。追思九闰整乾坤。环宇慕洪恩。从今密迩高宗室，千载事如存。"
            ]
        },
        {
            "title": "导引",
            "content": [
                "孝宗纯孝，前圣更何加。高蹈处重华。丹成仙去龙輴远，越岸暮山遐。波臣先为卷寒沙。来往护灵槎。九虞礼举神祗乐，万世佑皇家。"
            ]
        },
        {
            "title": "醉翁操",
            "content": [
                "冷然。清圆。谁弹。向屋山。何言。清风至阴德之天。悠颺馀响婵娟。方昼眠。迥立八风前。八音相宣知孰贤。有时悲壮，铿若龙泉。有时幽杳，彷佛猿吟鹤怨。忽若巍巍山巅。荡荡几如流川。聊将娱暮年。听之身欲仙。弦索满人间。未有逸韵如此弦。"
            ]
        },
        {
            "title": "月夜泛舟姚江",
            "content": [
                "秋暑不可耐，几思泛中川。",
                "晚来兴有适，溪船偶及门。",
                "凉月才上弦，平潮可黄昏。",
                "倚楫纵所知，卧看龙泉山。",
                "长虹跨空阔，过之凛生寒。",
                "坐稳兴益佳，夜气方漫漫。",
                "草虫鸣东西，飞乌相与还。",
                "仰头数明星，垂手摇碧澜。",
                "坐客惜此景，不及携清樽。",
                "无酒要不恶，徜徉足幽欢。",
                "幽欢有何好，叩舷澹无言。"
            ]
        },
        {
            "title": "醉翁操",
            "content": [
                "茫茫。苍苍。青山绕、千顷波光。新秋露风荷吹香。悠颺心地け然，生清凉。古岸摇垂杨。时有白鹭飞来双。隐君如在，鹤与翱翔。老仙何处，尚有流风未忘。琴与君兮宫商。酒与君兮杯觞。清欢殊未央。西山忽斜阳。欲去且徜徉。更将霜鬓临沧浪。"
            ]
        }
    ]
}