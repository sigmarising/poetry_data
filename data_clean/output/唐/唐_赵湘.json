{
    "dynasty": "唐",
    "author": "赵湘",
    "intro": "",
    "items": [
        {
            "title": "别杨埙",
            "content": [
                "此身偏似雁，南北但孤飞。",
                "久客难为别，穷秋况未归。",
                "去程寒雨细，留话夕阳微。",
                "试共江边立，疏砧又捣衣。"
            ]
        },
        {
            "title": "寄梁鼎殿丞",
            "content": [
                "登门长失约，千里阻关河。",
                "每为秋风至，空令夜梦多。",
                "旧时曾见许，新诺复如何。",
                "想望临荒径，微微雨滴蓑。"
            ]
        },
        {
            "title": "九日幽居书怀",
            "content": [
                "九月蝉稀九日催，年光如逐水声回。",
                "人思往事凄凉在，菊倚荒庭寂寞开。",
                "落叶偶从池上过，夕阳初傍酒边来。",
                "白衣去后无消息，雨湿东篱欲长苔。"
            ]
        },
        {
            "title": "皇帝阁春帖子",
            "content": [
                "昼漏新添刻，春寒早放班。",
                "恩随宽大诏，一日遍人间。"
            ]
        },
        {
            "title": "送刘熙",
            "content": [
                "落日照行衣，乡程隔翠微。",
                "听蝉临水别，闻雨抱琴归。",
                "鬓发各疑短，天涯相见稀。",
                "离歌一声断，江上有鸿飞。"
            ]
        },
        {
            "title": "宋颂",
            "content": [
                "九区混茫，皇天锡皇。",
                "羲教农化，勋纪华彰。",
                "继华于禹，承禹于汤。",
                "比于文武，逮其成康。",
                "圣道攸传，富寿无疆。",
                "隋之弃仁，天命不常。",
                "歼厥侈毒，祚归巨唐。",
                "唐孙复昏，荡于四方。",
                "民瘼其咨，逾于怀襄。",
                "草创中间，崩析滋章。",
                "割山裂川，国为披猖。",
                "氓不堪命，神恫其殃。",
                "俾宋有图，横驰竖张。",
                "日月五辰，齐其启光。",
                "实维太祖，肇基建邦。",
                "有若有苗，逆命弗祥。",
                "爰整其师，赫怒斯扬。",
                "荆舒既贡，南海趋跄。",
                "庸蜀微卢，虽险无当。",
                "惟尔曰夏，毒靡有流，",
                "民始克昌。屡饥而馔，",
                "久渴面浆。冰极授衣，",
                "暑烦降凉。洎我圣君，",
                "传叶振芳。圣神仁明，",
                "浩浩汪汪。吴人来王，",
                "并汾慑降。服不以戎，",
                "彭罔其镗。风雨攸暨，",
                "如禽集翔。淳复天人，",
                "礼修夏商。前正后直，",
                "左贤右良。忠正并驱，",
                "回邪跼藏。鳏恤寡矜，",
                "寇屏宄亡。药蒸石黎，",
                "法衡度量。乃宅孝悌，",
                "乃谨序庠。衣帛食肉，",
                "罔有攸伤。关讥匪艰，",
                "什一靡庞。虽有罟网，",
                "不罗汙潢。虽有山林，",
                "不乱斧左爿右斤}。虽有权衡，",
                "民不以强。虽有郛郭，",
                "民不以防。宗庙既清，",
                "郊社甚庄。品物争瑞，",
                "史载交相。未诰俗化，",
                "将时合苍。盈耳四海，",
                "但闻洋洋。其雍其熙，",
                "无施无为。乾坤法之，",
                "治于垂衣。蒙彼蚩蚩，",
                "不觉不知。天下一致，",
                "夫何虑思。清之净之，",
                "平之泰之。倏变于道，",
                "殊途同归。伟焉厥图，",
                "本蕃益枝。百世之后，",
                "实流其奇。史官既良，",
                "康哉具书。古有吉甫，",
                "为宣王诗。是故臣湘，",
                "作夫颂辞。圣德形容，",
                "神明告兹。狂斐恐慴，",
                "少颂史遗。"
            ]
        },
        {
            "title": "寄梁鼎殿丞十二韵",
            "content": [
                "忆昔初投刺，秋风八咏边。",
                "偶参知好日，一见自多年。",
                "吏散公堂雨，帘垂馆树烟。",
                "共吟曾试茗，同坐或闻蝉。",
                "渡水寻支遁，登山学地仙。",
                "献酬多奥妙，谈笑屢迁延。",
                "夜月侵诗卷，寒灯落酒船。",
                "醉容舝带去，卧许石床连。",
                "池馆今何远，汀洲思倍牵。",
                "庾楼知有约，颜巷奈多缘。",
                "病眼随蓬断，愁心逐旆悬。",
                "高台聊一望，芳草夕阳天。"
            ]
        },
        {
            "title": "送周湜秀才之武川谒黄员外",
            "content": [
                "特地照青铜，行行谒谢公。",
                "山窗新入梦，池馆旧闻鸿。",
                "岐路云边去，炎蒸雨后空。",
                "郡斋如伴话，满座是清风。"
            ]
        },
        {
            "title": "剡中唐郎中所居",
            "content": [
                "古柳垂溪水，当门系雪舟。",
                "开樽延白鸟，扫树带清秋。",
                "阁上看华顶，窗中见沃洲。",
                "寻常投刺少，来即是诗流。"
            ]
        },
        {
            "title": "秋日过韩原隐居",
            "content": [
                "霜落门前石齿清，静中曾听咽泉声。",
                "分题会客多无说，抱疾迎僧忽强行。",
                "窗外叶随蝉影过，井边苔趁雨痕生。",
                "纱巾任侧衣从破，二十年来不到城。"
            ]
        },
        {
            "title": "送沈天锡赴始兴司户",
            "content": [
                "落叶上青衫，携家赴岭南。",
                "欲行犹买药，侵早即冲岚。",
                "久贱惟知事，长贫不解惭。",
                "山城骑病马，吟句去庭参。"
            ]
        },
        {
            "title": "太皇太后合春帖子",
            "content": [
                "彩仗朝来散玉京，绮窗新网结初晴。",
                "静呼宫女教调曲，閒引皇孙看学行。"
            ]
        },
        {
            "title": "别耶溪诸叔",
            "content": [
                "又散耶溪会，斜阳在古原。",
                "出门逢落叶，去路有啼猿。",
                "短发不堪照，新诗谁与论。",
                "如何为远别，风雪宿孤村。"
            ]
        },
        {
            "title": "忆别",
            "content": [
                "何处篱筵酒欲空，夜凉横玉自吹风。",
                "人当木落关山外，秋在月明池馆中。",
                "隔水不堪惊远梦，入云犹擬触孤鸿。",
                "凭栏寂寂还多感，谁会无言忆马融。"
            ]
        },
        {
            "title": "天台香柏峰会思上人",
            "content": [
                "孤峰连鸟道，幽会兴难忘。",
                "对坐无人到，空林尽日香。",
                "断崖逢积雪，高木露微阳。",
                "静话看晴晓，联联过晚冈。"
            ]
        },
        {
            "title": "秋日宿楚江西寺",
            "content": [
                "沧浪生计任西东，人向萧园寄断蓬。",
                "灯影半轩无梦寐，雨声长夜在梧桐。",
                "閒僧正笑吟髭白，故国那堪水树红。",
                "志业未知谁念我，明朝江上苇花风。"
            ]
        },
        {
            "title": "送春",
            "content": [
                "留客强歌还强醉，送春多雨又多风。",
                "五更池馆孤灯尽，三月江城一夜空。",
                "青鉴照髭疑有白，子规啼树已无红。",
                "相逢赖得明年约，应向花前慰断蓬。"
            ]
        },
        {
            "title": "太皇太后阁春帖子",
            "content": [
                "位历三朝重，风行四海深。",
                "坐将仁厚意，潜助发生心。"
            ]
        },
        {
            "title": "秋晚舟泊桐江",
            "content": [
                "严子陵边水自流，夕阳无语倚松舟。",
                "乍逢风月羞为客，及到溪山识尽秋。",
                "移树断蝉初过雨，立沙孤雁偶随鸥。",
                "乡心旅思何人会，芦草萧萧一笛幽。"
            ]
        },
        {
            "title": "山行",
            "content": [
                "翠满衣裳远径分，渐供幽兴入诗门。",
                "临泉自爱窥筇影，过藓何妨驻屐痕。",
                "因惹断云还倚石，偶看残照学呼猿。",
                "行行却喜无人到，曾为秋来挂梦魂。"
            ]
        },
        {
            "title": "柘湖",
            "content": [
                "盐邑沦此地，柘山岿其濒。",
                "复惊秦时女，化作湖上神。",
                "世事喜反覆，孰能识涯津。",
                "物变虽万殊，不惑固有人。"
            ]
        },
        {
            "title": "题国清寺",
            "content": [
                "物外千年寺，人间四绝名。",
                "两廊诸岳色，九里乱松声。",
                "海气飘僧院，秋钟徹悬城。",
                "夜来疏磬断，月影遍楼清。"
            ]
        },
        {
            "title": "送韩屿秀才南游",
            "content": [
                "杨柳一蝉清，关河九日行。",
                "却来时未熟，此去雨初晴。",
                "仆懶嫌书重，驴幽喜骨轻。",
                "还因得新句，山寺遍题名。"
            ]
        },
        {
            "title": "戊子岁东归书事呈庞先辈",
            "content": [
                "上国有春榜，远人无试期。",
                "携琴出关早，闻雨到家迟。",
                "卧病邻皆笑，嫌贫仆转痴。",
                "高堂倚门久，此去尚多岐。"
            ]
        },
        {
            "title": "宿成秀才水阁",
            "content": [
                "卷箔无应永夜虚，凭栏还似钓鱼师。",
                "床头雨细飘芦苇，池上灯寒照鹭鸶。",
                "孤枕听泉随断梦，好风吹竹隔残棋。",
                "主人不寐客魂爽，晓色欲来犹赋诗。"
            ]
        },
        {
            "title": "秦淮晚泊",
            "content": [
                "晚泊秦淮上，无人独倚樯。",
                "遥峰平积水。别浦露残阳。",
                "往事随天望，新蝉聒树黄。",
                "渔翁有深意，不语自鸣榔。"
            ]
        },
        {
            "title": "题张处士山庭落叶",
            "content": [
                "摇落拂残棋，萧骚傍菊篱。",
                "砚浮窗外影，人拾树中诗。",
                "扫绿粘苔冷，烧红煮茗迟。",
                "巢乌还有意，犹在月明枝。"
            ]
        },
        {
            "title": "春日宿信安张明府厅",
            "content": [
                "夕景含钟露欲零，幽人醉宿长官厅。",
                "床头藓色虽连月，池底花阴更杂星。",
                "梧叶乍题无物汙，蜀琴微响有风经。",
                "陶公伴客不思睡，门外数峰山晓青。"
            ]
        },
        {
            "title": "登扬州孝先寺佛阁",
            "content": [
                "胜寺登危阁。凭栏即近雕。",
                "无云生北固，看日下南朝。",
                "木落吴山迥，天晴楚水遥。",
                "从容万虑息，目喜赴僧招。"
            ]
        },
        {
            "title": "题石桥寺山井",
            "content": [
                "何年凿藓纹，寒气触僧魂。",
                "穴在青松底，泉通白石根。",
                "汲因尝茗客，窥有断肠猿。",
                "偶向秋来照，吟髭雪露痕。"
            ]
        },
        {
            "title": "别王穆明府",
            "content": [
                "又作残秋役，陶公为断魂。",
                "此行知入梦，欲去更登门。",
                "落叶堆霜径，微阳隔雨村。",
                "预愁山馆宿，相忆独闻猿。"
            ]
        },
        {
            "title": "招阮山人宿",
            "content": [
                "初晴石路新，溪户别无邻。",
                "自夏评诗遍，经秋扫叶频。",
                "拂琴堂有月，餐药病离身。",
                "欲话因来宿，西轩只两人。"
            ]
        },
        {
            "title": "太皇太后合春帖子",
            "content": [
                "九奏清新称玉斝，八珍和旨奉兰羞。",
                "须知天子娱亲意，不为乘春事燕游。"
            ]
        },
        {
            "title": "金山寺",
            "content": [
                "众木皆穿石，名香自合焚。",
                "两廊吴分月，一阁楚天云。",
                "雨过新灯露，潮平晚磬分。",
                "僧吟贝多偈，夜静钓人闻。"
            ]
        },
        {
            "title": "游烂柯山",
            "content": [
                "仙人与王质，相会偶多时。",
                "落日千年事，空山一局棋。",
                "树高明月在，风动白云移。",
                "未得酬身计，閒来学采芝。"
            ]
        },
        {
            "title": "送僧归终南",
            "content": [
                "夏满辞京寺，终南路有松。",
                "月高缘白阁，叶尽到中峰，",
                "漱齿泉飘锡，冥心露滴钟。",
                "长安如不去，期与鹿相逢。"
            ]
        },
        {
            "title": "望云岩",
            "content": [
                "不见寒山子，寒岩日欲曛。",
                "无人到深处，众木隐孤云。",
                "水照秋痕尽，霞明晚翠分。",
                "孤猿啼亦在，谁向此中闻。"
            ]
        },
        {
            "title": "送杜少府赴华阴",
            "content": [
                "行路华山前，之官发黑年。",
                "移家擬拔宅，作尉已呼仙。",
                "近县云随鹤，当门树著蝉。",
                "吟诗因夜坐，毛女落秋天。"
            ]
        },
        {
            "title": "雨中寄所思",
            "content": [
                "寒气萧萧瘦骨惊，自知分得四愁平。",
                "秋堂病起莓苔色，池阁梦回芦苇声。",
                "幽滴冷痕连树影，暗驱浮气入诗情。",
                "衡门独掩还无语，一日相思万缕并。"
            ]
        },
        {
            "title": "会平上人夜话",
            "content": [
                "秋灯照岳客，深夜坐前轩。",
                "白发新闻雨，青山旧听猿。",
                "病多添药债，吟苦避虫喧。",
                "不寐还相对，高梧叶自翻。"
            ]
        },
        {
            "title": "留连李寺丞吟诗阁",
            "content": [
                "静阁采诗人罕到，栖栖树石尽当簷。",
                "长因夜月全开户，独为南山不下帘。",
                "得句砚中秋月减，觅题池上晚花添。",
                "炎天几度相留宿。曾值风凉雨气兼。"
            ]
        },
        {
            "title": "圣号雅二篇",
            "content": [
                "赫赫君道，皇其崇之。",
                "遹彼不教，皇实基之。",
                "维基伊何，实以无为。",
                "海隅苍生，被服熙熙。"
            ]
        },
        {
            "title": "圣号雅二篇",
            "content": [
                "皇振厥猷，法天以宁。",
                "我法我度，我经我营。",
                "或风或雨，或雷或霆。",
                "日月昭然，奋皇之明。",
                "霜肃以平，露泽以清。",
                "左右百辟，烂兮敷星。"
            ]
        },
        {
            "title": "秋日江亭",
            "content": [
                "远岸鸣蝉未擬休，蝉边风叶动飕飗。",
                "平沙露白聊宜鹤，孤岛分青独映秋。",
                "野色半侵凉气湿，水光低引夕阳流。",
                "题诗尽日无人伴，空忆潇湘有钓舟。"
            ]
        },
        {
            "title": "夫人阁春帖子",
            "content": [
                "臘雪馀香径，朝晖上绮甍。",
                "翠生阑蕙色，和入管弦声。"
            ]
        },
        {
            "title": "太皇太后合春帖子",
            "content": [
                "镂成宝字题宫户，剪出名花趁御筵。",
                "人世不知春色早，忽惊歌吹下中天。"
            ]
        },
        {
            "title": "书松门寺壁",
            "content": [
                "物外纤尘绝，堪闻乐道歌。",
                "好山光不尽，幽鸟语无多。",
                "树影秋云杂，泉声昼磬和。",
                "高僧自禅定，时有野人过。"
            ]
        },
        {
            "title": "野步",
            "content": [
                "原野宜秋步，支筇日欲斜。",
                "断桥时立鸟，疏草露行蛇。",
                "细雨沾梨叶，微风过稻花。",
                "坡西又吹笛，烟火两三家。"
            ]
        },
        {
            "title": "寄兰江鞠评事",
            "content": [
                "东望堪思捧刺时，姓名相齿有人知。",
                "公堂伴语山光入，秋阁尝茶树影移。",
                "石上琴尊从赏月，水边台榭许题诗。",
                "重因送客留连甚，长记还家不敢辞。"
            ]
        },
        {
            "title": "太后阁春帖子",
            "content": [
                "玉律生阳早，金铺上日迟。",
                "枝间双鹊语，应是报春祺。"
            ]
        },
        {
            "title": "送驾部刘侯赴厥诗",
            "content": [
                "帝有天命，四方是宣。",
                "祥有时数，元极则传。",
                "爱物在皇，恶盈在天。",
                "惟彼庐墟，安宁有年。",
                "土沃无蠹，民骄且专。",
                "穷侈勿度，宄猾相肩。",
                "彼孽既盈，厥兆斯绵。",
                "天子眷之，丞相竦然。",
                "佥曰畴当，刘侯其贤。",
                "帝命钦哉，布教甚玄。",
                "俭以示之，信以布之。",
                "侈焉猾焉，禁之制之。",
                "惟公拳拳，是民咨咨。",
                "惟民未知，其恶去迟。",
                "公恐公惧，吾知天时。",
                "将及弗度，明年果饥。",
                "雨师不顾，其岁莫支。",
                "回禄仍怒，公豫其知。",
                "虽凶虽燄，弗祷弗祈。",
                "厥民既羸，爰求其私。",
                "始恻天变，相议而辞。",
                "公始俭我，我莫肯随。",
                "公始廉我，谓公启威。",
                "公实爱我，而莫之知。",
                "洎禀公教，里闾相师。",
                "易侈以俭，猾庸悔追。",
                "逮夫次岁，百物咸宜。",
                "雨奋于毕，火藏于离。",
                "民歌且谣，四郊怡怡。",
                "教民肃祗，功德流滋。",
                "史臣弗遗，后世是资。",
                "孝绩未彰，徵于帝畿。",
                "腹心贤肠，帝将布其。",
                "民之怀仁，亦孔之微。",
                "公不我留，齎咨涕洟。",
                "来既云暮，去惟是思。"
            ]
        },
        {
            "title": "圣号雅二篇",
            "content": [
                "天监王德，莫如宋赫。",
                "宋道平平，莫如法天。",
                "皇法昊天，覆罔攸私。",
                "达乎鬼方，化被孔时。",
                "维戬维禄，维生维育。",
                "被彼虫鱼，及尔草木。",
                "惟命克遂，于其有俶。"
            ]
        },
        {
            "title": "送周洞之蜀",
            "content": [
                "剑阁冲秋去，迢迢动郁陶。",
                "千山非故国，九日莫登高。",
                "峡树参天碧，巴猿向夕号。",
                "当垆人不在，何以慰离骚。"
            ]
        },
        {
            "title": "圣号雅二篇",
            "content": [
                "皇道磨徹，载昭载晰。",
                "克彼有截，万国是悦。",
                "皇矣圣朝，绵尔瓜瓞。",
                "是崇是洁，万世贻厥。"
            ]
        },
        {
            "title": "照上人山房庭树",
            "content": [
                "惹云非手植，自与薜萝交。",
                "雨过苔侵影，秋来月照巢。",
                "锡寒枝上挂，偈好叶中抄。",
                "谁见僧行绕，烟凉夜磬敲。"
            ]
        },
        {
            "title": "郊居言事",
            "content": [
                "断径危桥积藓痕，闭关终与俗尘分。",
                "深秋鹤影临池见，静夜棋声隔水闻。",
                "山榻病来谁寄药，石床僧去独看云。",
                "閒吟閒醉慵开眼，门外寒虫叫日曛。"
            ]
        },
        {
            "title": "皇帝阁春帖子",
            "content": [
                "醇酬浮金斝，柔蔬飣玉盘。",
                "尝新兼介寿，齐奉两宫欢。"
            ]
        },
        {
            "title": "上谷川尹殿丞",
            "content": [
                "琐闼题诗送赴官，郡斋潇洒谢公閒。",
                "树边棋阁开秋锁，池上吟窗见昼山。",
                "吏散独行红叶外，酒醒地望白云间。",
                "郊原渐有新烟火，知是逋民鸟道还。"
            ]
        },
        {
            "title": "閒居书事寄逸人平上人",
            "content": [
                "雨驱寒藓入衡门，颜子箪瓢近水濆。",
                "静话忽容幽鸟听，好诗长忌俗人闻。",
                "半帘松影和秋卷，一槛棋声与竹分。",
                "野客有情僧有意，相思时望过溪云。"
            ]
        },
        {
            "title": "赠水墨峦上人",
            "content": [
                "讲余精小笔，深院竹脩脩。",
                "试墨因磨雨，思山忽写秋。",
                "静曾穷鹤趣，高亦近诗流。",
                "更擬缘清思，秋云状沃洲。"
            ]
        },
        {
            "title": "天台思古",
            "content": [
                "游人行尽天台路，仙家杳杳知何处。",
                "惟有山前一派溪，落花依旧流春暮。"
            ]
        },
        {
            "title": "送到逢吉",
            "content": [
                "独去谁相待，全家寄旧林。",
                "雨声乡外尽，秋色水边深。",
                "别酒香和菊，新诗束傍琴。",
                "将行还共立，江上起孤砧。"
            ]
        },
        {
            "title": "圣号雅二篇",
            "content": [
                "皇宅斯道，汗汗浩浩。",
                "贤俊茀茀，钟鼓考考。",
                "爰煦尔赤，爰妥其老。",
                "乐只万国，宁德攸宝。"
            ]
        },
        {
            "title": "莫冬新定郡楼閒望",
            "content": [
                "江城逢岁莫，独自倚楼台。",
                "积雪明孤岛，微阳在早梅。",
                "水摇冰欲泮，春近雁思回。",
                "故国还如此，归心但暗催。"
            ]
        },
        {
            "title": "夏夜山中喜雨",
            "content": [
                "何峰云共出，一夜洒山檐。",
                "爽气连灯湿，凉声得树兼。",
                "醉吟还有意，卧听似无厌。",
                "已约凌晨起，泉声自捲帘。"
            ]
        },
        {
            "title": "早秋言事",
            "content": [
                "苔染衡门绿有钱，不堪风月渐凄然。",
                "蛩声乍出斜阳外，山色初来落木边。",
                "扫叶偶窥栽菊地，卷帘因作捣衣篇。",
                "故人南北新髭长，昨夜高怀雨滴蝉。"
            ]
        },
        {
            "title": "太皇太后合春帖子",
            "content": [
                "金花镂胜随春燕，彩仗萦丝逐土牛。",
                "迎得韶华入中禁，和风次第遍神州。"
            ]
        },
        {
            "title": "秋夕旅馆言事",
            "content": [
                "一点孤灯万城身，离肠曾搅九回频。",
                "梧桐自管秋来雨，蟋蟀谁妨夜后人。",
                "枕上梦将衣共短，卷中诗与发同新。",
                "江边但厌携琴去，明月西风满路尘。"
            ]
        },
        {
            "title": "自题",
            "content": [
                "独居颜子巷，还自种忘忧。",
                "偶病閒辜月，因吟瘦过秋。",
                "泣多曾忆阮，贫极尚师丘。",
                "散拙兼成癖，如何称俗流。"
            ]
        },
        {
            "title": "兰江仁智亭",
            "content": [
                "兰江江上亭，仁智称为名。",
                "山色晓争出，水光秋更清。",
                "微风飘复断，好鸟过还鸣。",
                "曾伴陶公醉，叠闻渔唱声。"
            ]
        },
        {
            "title": "九日松林寺登高",
            "content": [
                "九日松林寺，登高过石桥。",
                "野僧怜不醉，山菊笑无戮。",
                "屐齿凭泉漱，云衣近树飘。",
                "自知清静意，应免俗人招。"
            ]
        },
        {
            "title": "赠省安上人",
            "content": [
                "闭门栖古寺，尘路杳无踪。",
                "夜讲香飘月，晨斋磬入松。",
                "石屏泉气冷，山屐藓痕浓。",
                "自说秋来兴，时时梦远峰。"
            ]
        },
        {
            "title": "游石桥寺",
            "content": [
                "陶令寻山胜境开，偶陪清赏忆天台。",
                "秋云尽放诸峰出，野水时闻独鸟来。",
                "岩畔坐宜窥蟋蟀，树边行亦避莓苔。",
                "斜阳石上题诗去，更向松阴绕一回。"
            ]
        },
        {
            "title": "别所知",
            "content": [
                "知音不可得，此去但消魂。",
                "别夜俱闻雨，残秋自出门。",
                "水横芳草渡，烟蔽夕阳村。",
                "应念千山外，明朝独听猿。"
            ]
        },
        {
            "title": "登天竺灵隐寺上方",
            "content": [
                "寺高傅绝顶，一到即忘机。",
                "夜月逢僧早，秋云出树微。",
                "磬边岩狖过，窗外海雕飞。",
                "欲下莓苔磴，题名却惜归。"
            ]
        },
        {
            "title": "皇后阁春帖子",
            "content": [
                "春色平明到，微风弄彩幡。",
                "稍回宫柳弱，更助壁椒温。"
            ]
        },
        {
            "title": "旅中示所知",
            "content": [
                "无戮作客时，况逼入关期。",
                "听雨醒如醉，闻蝉坐欲移。",
                "病催新发长，贫有故人知。",
                "应念将行计，出门多路岐。"
            ]
        },
        {
            "title": "送罗权",
            "content": [
                "相逢从冷澹，此别复凄凉。",
                "去路迎秋色，行衣拂夕阳。",
                "酒浓心易感，诗好意难忘。",
                "莫作关山役，吟髭况渐长。"
            ]
        },
        {
            "title": "送韩起",
            "content": [
                "门外雨初晴，春深送客行。",
                "离筵近流水，芳草向空城。",
                "远鸟啼仍乱，残花坠欲并。",
                "会须频饮酒，莫遣白髭生。"
            ]
        },
        {
            "title": "桐江晚望",
            "content": [
                "叠浪浸天青，离愁望处生。",
                "雨余孤岛螟，花落一船横。",
                "岸远红兰湿，鱼狂白鸟惊。",
                "无人问行客，山寺莫钟声。"
            ]
        },
        {
            "title": "皇后合春帖子",
            "content": [
                "紫兰红蓼簇香盘，晓逐金壶下太官。",
                "朝罢三宫归已晚，日华明丽雪消残。"
            ]
        },
        {
            "title": "太皇太后阁春帖子",
            "content": [
                "铜霤消残冻，朱楼拂早霞。",
                "传声回步辇，来赏小桃花。"
            ]
        },
        {
            "title": "赠何明府",
            "content": [
                "陶家宜寂寞，多醉复多才。",
                "锁印秋山入，移琴夜雨来。",
                "试茶还扫叶，买树亦和苔。",
                "妙句邻僧乞，仍闻得药回。"
            ]
        },
        {
            "title": "华顶峰",
            "content": [
                "连天含积翠，石路接危藤。",
                "日近栖雕树，云迎望海僧。",
                "狖傅幽谷响，泉落断崖冰。",
                "中有仙人宅，知居第几层。"
            ]
        },
        {
            "title": "翻经台",
            "content": [
                "胜事如飞去不还，无人更立白云间。",
                "西风落尽贝多叶，明月自来天竺山。",
                "岩桂影寒泉暗滴，玉炉香减藓空斑。",
                "孤猿亦有斜阳恨，莫道三声是等闲。"
            ]
        },
        {
            "title": "寄东阳王明府",
            "content": [
                "经炎虽得信，旦夕梦兼思。",
                "多暇知无事，新秋合有诗。",
                "树凉看雨过，吏散见蝉移。",
                "谁共清宵坐，西轩月满池。"
            ]
        },
        {
            "title": "皇帝阁春帖子",
            "content": [
                "和气生金殿，微风转画旗。",
                "年年好春色，先是帝先知。"
            ]
        },
        {
            "title": "皇帝阁春帖子",
            "content": [
                "迎气来归祚，宜春祝降祥。",
                "皇心勤治切，应喜寸阴长。"
            ]
        },
        {
            "title": "登高",
            "content": [
                "天晴九月九，秋思搅腾腾。",
                "大醉无人会，高山独自登。",
                "看鸿时背水，采菊阻寻僧。",
                "往事还堪忆，狂吟罢未能。"
            ]
        },
        {
            "title": "夫人阁春帖子",
            "content": [
                "重锦褰妆幕，轻罗换舞衣。",
                "钗头双燕子，先向社前飞。"
            ]
        },
        {
            "title": "寄新安梁殿丞",
            "content": [
                "郡孤诗句许秋供，见说多閒却似慵。",
                "移树好禽来独院，上楼高雪在诸峰。",
                "泉当月际摇吟影，藓自云边得屣踪。",
                "此兴未寻频挂梦，阮公池馆旧相容。"
            ]
        },
        {
            "title": "书韩隐人壁",
            "content": [
                "雨黑径垂莎，全家在薜萝。",
                "树高穿井出，门掩烧痕过。",
                "写易澌生砚，悬壶月上柯。",
                "近来山屐老，枯齿旅无多。"
            ]
        },
        {
            "title": "泳山屐",
            "content": [
                "鸟道人分去，同行只有筇。",
                "过桥泉照齿，穿竹藓留踪。",
                "夜阁吟登月，秋山醉挂松。",
                "自窥还忆谢，会著在诸峰。"
            ]
        },
        {
            "title": "秋夜舟中作",
            "content": [
                "酒醒身计正悠悠，泽国如萍信水流。",
                "独夜听鸿深浦宿，坏篷连雨一灯秋。",
                "年来自觉新诗澹，江上谁怜旧业优。",
                "肠断山家数声笛，不知孤客在孤舟。"
            ]
        },
        {
            "title": "皇帝合春帖子",
            "content": [
                "晴日渐消宫瓦雪，和风微散御炉烟。",
                "千宫拜舞皇恩罢，彩胜金幡下九天。"
            ]
        },
        {
            "title": "秋夕宿杨明府厅",
            "content": [
                "主人无俗缘，留客菊花边。",
                "雨气寒并竹，秋声夜杂蝉。",
                "爽知于酒称，閒觉爱棋偏。",
                "不欲欹孤枕，更深却潄泉。"
            ]
        },
        {
            "title": "春夕偶作",
            "content": [
                "一夕衡门独自开，雨阴深巷少尘埃。",
                "酒醒风傍池边起，坐久月从花上来。",
                "何处夜歌初欲断，四邻春梦未知回。",
                "因思此兴无人共，时复孤呤步绿苔。"
            ]
        },
        {
            "title": "送李先辈罢官之四明",
            "content": [
                "官满鹤衣轻，全家在四明。",
                "上船秋月白，到岸海山青。",
                "药妙初痊病，诗高旧振名。",
                "遥思落帆处，太守出郊迎。"
            ]
        },
        {
            "title": "寄霅川刁殿丞十二韵",
            "content": [
                "柳浑曾吟郡，中间遇牧之。",
                "留连皆往日，寂寞偶多时。",
                "物象应无改，轩车自有期。",
                "忆山辞阙早，采药上官迟。",
                "泽国閒堪赏，公堂静好窥。",
                "扫苔红叶过，临水白蘋移。",
                "树石秋供画，汀洲晓入诗。",
                "讴谣渔父得，孤洁鹭鷥知。",
                "笛外风含酒，楼中月照棋。",
                "野田耕带雨，寒井汲和澌。",
                "城郭烟霞近，人家橘柚垂。",
                "会须寻此景，况与二公宜。"
            ]
        },
        {
            "title": "辇下送沈天锡",
            "content": [
                "未第逢花尽，残阳照渡头。",
                "入关频值雨，归棹独随鸥。",
                "树暗藏鸣鸟，山空接漫流。",
                "琴书不同去，犹在酒家楼。"
            ]
        },
        {
            "title": "寄杨坦明府",
            "content": [
                "不语仍孤立，何人知此情。",
                "春禽鸣别树，夜雨入空城。",
                "望远魂堪断，思閒梦亦清。",
                "曾陪游岳寺，绕竹共题名。"
            ]
        },
        {
            "title": "新定旅馆中作",
            "content": [
                "岁月乡关外，溪山螟色中。",
                "孤城秋闭雨，独客夜闻鸿。",
                "病使新髭出，贫令旧业空。",
                "思归不得梦，欹枕近梧桐。"
            ]
        },
        {
            "title": "答圣俞设脍示客",
            "content": [
                "梅侯三年江上居，盘羞惯饱鮆与鲈。",
                "客居京城厌粗糲，买鱼斫脍邀朋徒。",
                "孰亲刀匕擅精巧，闺中丽人家本吴。",
                "缕裁长丝叶剪藿，餖飣自与寻常殊。",
                "霜橙捣虀饭香稻，一饱岂顾家有无。",
                "我虽日病兴不浅，坐想落纸霏红腴。",
                "雕盘隽味傥可再，赠子佳酒随长鱼。"
            ]
        },
        {
            "title": "萧山李宰君北亭即事",
            "content": [
                "扫洒仍闻属意劳，绕池生藓不生蒿。",
                "敲花雨过琴弦润，吹竹风来鹤语高。",
                "窗里树光清著枕，砚中山色冷趋毫。",
                "何人可作题诗伴，试茗应思谢法曹。"
            ]
        },
        {
            "title": "题包山人拄杖",
            "content": [
                "倚云生处绝尘埃，见说蒿高客寄来。",
                "扶醉未闻和屐到，伴吟曾是探山回。",
                "寻僧过竹青敲月，看鹤沿池冷卓苔。",
                "知渡寒溪偏得力，夕阳风紧打冰开。"
            ]
        },
        {
            "title": "太皇太后合春帖子",
            "content": [
                "长乐钟残宝殿开，鸣梢移仗问安来。",
                "欲知纯孝通天地，和气氤氲绕御杯。"
            ]
        },
        {
            "title": "登程主簿南亭",
            "content": [
                "南溪亭蔽月，主簿好看云。",
                "暇日曾移树，炎风尽带薰。",
                "四窗山曲入，一径草微分。",
                "买石清流底，名贤待赠君。"
            ]
        },
        {
            "title": "送李著作赴四明",
            "content": [
                "暂辞芸阁伴，欲上海边城。",
                "地近瀛州见，山连越水迎。",
                "驻帆寒草动，移旆晓霞明。",
                "到日新题出，登高待雪晴。"
            ]
        },
        {
            "title": "圣号雅二篇",
            "content": [
                "天下既平，狄人既庭。",
                "其棘匪劳，神圣以宁。",
                "无乱斯聪，无惑斯明。",
                "衣裳自垂，冕旒是凝。"
            ]
        },
        {
            "title": "皇后合春帖子",
            "content": [
                "宫娃拂晓已催班，拜谢春幡列御前。",
                "不待春风报花信，红酥彩缕斗芳奸。"
            ]
        },
        {
            "title": "送丁鹗下第客游",
            "content": [
                "尊有泣复歌，清泪酒相和。",
                "别岸春风静，孤舟夜雨多。",
                "鸟鸣烟草露，花逐夕阳波。",
                "我亦无戮者，东西欲奈何。"
            ]
        },
        {
            "title": "暮春郊园雨霁",
            "content": [
                "郊园春已暮，霁色射疏篱。",
                "地静苔过竹，沙清树入池。",
                "野人来尽日，山鸟话多时。",
                "偶傍松窗立，微风动七丝。"
            ]
        },
        {
            "title": "官舍偶书",
            "content": [
                "病枕方行药，公门似隐居。",
                "孤烟寄庭木，微雨长秋蔬，",
                "宦薄惭骑马，山高梦结庐。",
                "期僧仍未至，慵写与人书。"
            ]
        },
        {
            "title": "及第东归泗上遇孙穆之话别",
            "content": [
                "偶负同年约，知君先出京。",
                "相逢得酒病，欲别值蝉声。",
                "共立山当眼，分题雨过城。",
                "东归几人问。为子耻诗名。"
            ]
        },
        {
            "title": "山居引泉",
            "content": [
                "自引灵泉胜取冰，入云穷穴始因僧。",
                "閒疏咽处秋无际，静听时来月有层。",
                "乍觉疏林多爽气，渐疑幽石减寒棱。",
                "雨余终夜西风起，流过吟窗溅著灯。"
            ]
        },
        {
            "title": "圣号雅二篇",
            "content": [
                "烝哉皇极，道靡有息。",
                "勤勤以谟，罔视其迹。",
                "鑿饮自鼓，耕食自绩。",
                "维相以歌，勿荷后辟。"
            ]
        },
        {
            "title": "夫人合春帖子",
            "content": [
                "渐暖正当挑菜日，轻阴新变养花天。",
                "君王勤政稀游幸，院院相过理管弦。"
            ]
        },
        {
            "title": "太皇太后合春帖子",
            "content": [
                "残冰未放沟声滑，小雨频催柳色新。",
                "昼漏渐长无一字，坐披黄老味天真。"
            ]
        },
        {
            "title": "皇后合春帖子",
            "content": [
                "葭灰已逐阳和动，绣镂初随日景加。",
                "欲助君王修俭德，不将宫样织新花。"
            ]
        },
        {
            "title": "黄莺",
            "content": [
                "黄金类羽翰，飞出雪晴山。",
                "语晓他禽默，啼花别树閒。",
                "微阳疑独照，急管偶相关。",
                "红杏园林阔，经时得往还。"
            ]
        },
        {
            "title": "皇帝合春帖子",
            "content": [
                "早莺啼滑知寒薄，午马休迟觉昼长。",
                "四海欢康几务暇，箫韶时奉万年觞。"
            ]
        },
        {
            "title": "赠兰江鞠明府",
            "content": [
                "笛里声飘柳色寒，县斋深在白云间。",
                "孤吟夜倚琴边月，半醉秋登宅后山。",
                "烟径树清苔藓长，雨塘人散鹭鸶还。",
                "兰舟有客题诗望，溪上家家晚唱阑。"
            ]
        },
        {
            "title": "兰汀晚泊",
            "content": [
                "孤舟愁晚泊，葭苇暂相邻。",
                "旅雁初栖雨，江花偶向人。",
                "强吟还自爱，忽语有谁亲。",
                "倚棹烟将暝，秋风起白苹。"
            ]
        },
        {
            "title": "寄杨埙",
            "content": [
                "闭门苔自长，春恨极天涯。",
                "落日山横水，空城雨过花。",
                "断狂曾避蝶，多病更闻蛙。",
                "江上无消息，风吹渡柳斜。"
            ]
        },
        {
            "title": "赠张处士",
            "content": [
                "应问秋云学得閒，飘然如不在人间。",
                "青滕夹里诗多怪，紫栗枝边药更瘢。",
                "江客对棋曾赌鹤，野僧分屐借登山。",
                "仍闻昨日来城市，又抱孤琴踏月还。"
            ]
        },
        {
            "title": "赠潜溪李明府",
            "content": [
                "县幽多水石，栽竹亦成畦。",
                "听雨公田近，开窗月岳齐。",
                "宿禽无别语，病马立閒蹄。",
                "夜坐闻清唱，何人钓月溪。"
            ]
        },
        {
            "title": "闻蝉因寄东阳王穆明府",
            "content": [
                "孤蝉鸣水湄，独立少人知。",
                "急恐移他树，清还似旧时。",
                "曾同秋馆听，并起雨堂思。",
                "南望临风久，经年不得诗。"
            ]
        },
        {
            "title": "皇后阁春帖子",
            "content": [
                "暖日晖晕动，清渠泱泱流。",
                "六宫修岁事，拂拭采桑钩。"
            ]
        },
        {
            "title": "书韩山人壁",
            "content": [
                "山木争高叶尽深，山人半醉在庭阴。",
                "常时具馔多餐药，偶夜听松不弄琴。",
                "雨后看苔连井口，秋来见月到池心。",
                "近闻墙外诸峰卖，只向茶铛便煮金。"
            ]
        },
        {
            "title": "自乐",
            "content": [
                "自乐原西趣，疏林入户清。",
                "洗池秋得月，移菊夜栖萤。",
                "古意怜琴淡，新题喜病醒。",
                "时闻岳僧至，閒讲煮茶经。"
            ]
        },
        {
            "title": "僧院苔",
            "content": [
                "香销人寂寂，铺碧断尘埃。",
                "积雨声初尽，高僧定未开。",
                "冷痕穿竹去，秋阵隔泉回。",
                "此处应长在，閒人况不来。"
            ]
        },
        {
            "title": "寄湖州刁殿丞",
            "content": [
                "白苹溪湛五亭寒，物象全宜谢守閒。",
                "秋尽棋声过竹寺，雨余诗思落茶山。",
                "鸟依高树和烟宿，人钓清流带月还。",
                "池馆有情多入梦，近来谁在笛声间。"
            ]
        },
        {
            "title": "圣号雅二篇",
            "content": [
                "皇实法之，配道无作。",
                "始则以宽，终靡庸度。",
                "呜呼下民，亦孔之莫。",
                "皇鑑下土，将安将乐。",
                "皇视四方，匪丑匪恶。",
                "法尔天永，民祷斯恪。"
            ]
        },
        {
            "title": "送张用砺殿丞赴阙",
            "content": [
                "诏书徵入阙，数日醉离筵。",
                "野老衣多泪，山溪雨送船。",
                "郡斋閒月色，江鸟得诗篇。",
                "省阁人相待，供吟几树烟。"
            ]
        },
        {
            "title": "太后阁春帖子",
            "content": [
                "正阃成王化，开宫奉母仪。",
                "身当四海养，寿祝万年期。"
            ]
        },
        {
            "title": "观楚上人陈处士夜棋",
            "content": [
                "对局清宵解客醺，坐窥玄妙杳难群。",
                "势侵孤烛和秋冷，声隔高梧带雨分。",
                "关外散飞星出汉，水边斜起雁穿云。",
                "无人得见争先意，时被西林宿鸟闻。"
            ]
        },
        {
            "title": "秋日过吴侃幽居",
            "content": [
                "掩门多径草，凉气动疏林。",
                "细雨经烟尽，微阳到菊深。",
                "话诗无鸟过，试茗有僧寻。",
                "欲去还留宿，窗边月照琴。"
            ]
        },
        {
            "title": "答徐本",
            "content": [
                "天远草离离，秋霖寄信迟。",
                "相思逢叶尽，独坐听蝉悲。",
                "岳色寒前见，松心雪后知。",
                "频招犹未至，时复检清辞。"
            ]
        },
        {
            "title": "方广寺石桥",
            "content": [
                "白石峰犹在，桥横一径微。",
                "多年无客过，落日有云归。",
                "水净苔生发，山寒树著枝。",
                "如何方广寺，千古去人稀。"
            ]
        },
        {
            "title": "秋夜集李式西斋",
            "content": [
                "泽国秋光淡，诗家夜会清。",
                "雨余逢月色，风静得琴声。",
                "小径幽虫绝，寒阶落叶并。",
                "尝茶不擬睡，自起绕池行。"
            ]
        },
        {
            "title": "江秀才新居",
            "content": [
                "营居知避俗，领鹤过秋郊。",
                "泉照书初架，窗移树未巢。",
                "留题新墨湿，掩户旧邻敲。",
                "数本当帘竹，茶烟渐欲交。"
            ]
        },
        {
            "title": "皇后阁春帖子",
            "content": [
                "后德侔姬国，嫔风协舜家。",
                "进贤阳为长，修教月增华。"
            ]
        },
        {
            "title": "太皇太后阁春帖子",
            "content": [
                "视膳回天仗，含饴乐圣辰。",
                "定应彤管笔，书美系王春。"
            ]
        },
        {
            "title": "太后阁春帖子",
            "content": [
                "平晓开朱户，轻寒御练衣。",
                "宫童移钿扇，庆寿早期归。"
            ]
        },
        {
            "title": "饮茶",
            "content": [
                "昼梦回窗下，秋声碾树边。",
                "僧敲石里火，瓶汲竹根泉。",
                "影照吟髭碧，香医酒病痊。",
                "坐余重有味，犹见半墙烟。"
            ]
        },
        {
            "title": "题天台石桥",
            "content": [
                "白石峰犹在，横桥一径微。多年无客过，落日有云归。",
                "水净苔生发，山寒树著衣。如何方广寺，千古去人稀。"
            ]
        },
        {
            "title": "闻晓角",
            "content": [
                "一声初起晓光浮，吟笛啼猿亦暗羞。",
                "清动月华犹满树，冷呼山色欲归楼。",
                "时萦别馆侵灯过，偶带凉飔入梦流。",
                "谁会酒醒倾耳听，近来沙塞不吹秋。"
            ]
        },
        {
            "title": "登杭州冷泉亭",
            "content": [
                "天竺峰西月几层，亭孤应忌俗人登。",
                "山光晓射闻猿客，泉影秋摇倚树僧。",
                "微雨洒台青有点。片云生石冷多稜。",
                "斜阳更起题诗兴，还喜重来或未能。"
            ]
        }
    ]
}